{"url": "https://trud.bg/%d0%bf%d1%80%d0%b5%d0%bc%d0%b8%d0%b5%d1%80%d1%8a%d1%82-%d0%b1%d0%be%d0%b9%d0%ba%d0%be-%d0%b1%d0%be%d1%80%d0%b8%d1%81%d0%be%d0%b2-%d1%81%d0%bb%d0%b5%d0%b4-%d0%bb%d0%b8%d0%b4%d0%b5%d1%80%d1%81%d0%ba/", "text": "Членството на Сърбия в Европейския съюз може да бъде подкрепено дори в общо писмо от държавните лидери на България, Румъния и Гърция. Това обобщение от разговорите на тримата премиери със сръбския президент Александър Вучич направи българският министър-председател след края на лидерските разговори във формата „Варненската четворка”. Свързаността на Балканите, транспортните проекти, енергийните връзки са били сред основните теми на срещата в Румъния, обобщи още темите премиерът Бойко Борисов. Той направи нарочно отклонение от общите теми на четиристранните разговори и демонстрира остър тон по скандала с изказвания от Анкара по приетите ни поправки в Закона за вероизповеданията. Намесата във вътрешните работи на страната ни е лош знак и аз се надявам Турция да се извини за изявлението на външния си министър. „Ядосан съм от това непремерено изказване на външния министър на Турция Мевлют Чавушоглу, че след тяхна намеса е променен Законът за вероизповеданията у нас. То е категорично неприемливо, не само, че е неприемливо, но и не е вярно“, това заяви още Борисов по време на изявлението си и припомни, че тази вечер ще има разговор с вицепрезидента Фуат Октай. Първа копка на интерконектора България -Гърция ще се случи много скоро. Следващите няколко месеца в региона ще стартират ключови енергийни проекти. Министър-председателят ни призова на следващата среща страните да започнат работа в сферата на дигиталната икономика. Борисов благодари на останалите държавни лидери за поддържането на традицията по срещите във формата. И поздрави Румъния за европредседателството. По-рано президентът на Сърбия Александър Вучич подчерта значимостта на инициативата за тези разговори. Следващата среща ще се проведе в Гърция, обяви премиерът на Румъния Виорика Дънчила. И даде думата на колегата си от Атина Алексис Ципрас. Той подчерта значимостта на инфраструктурните енергийни и транспортни проекти на Балканите, които ще дадат тласък на туризма в региона. Лидерите от „Варненската четворка” обявиха подкрепата си за членството на Сърбия в ЕС. Четиристранната среща на високо равнище между България, Гърция, Румъния и Сърбия се проведе в резиденция „Снагов”. Лидерите на балканските държави се събират за седми път в този формат, който е по инициатива на премиера Борисов. Премиерите Бойко Борисов, Алексис Ципрас, Виорика Данчила и президентът Александър Вучич обсъдиха напредъка по общите проекти в региона в сферите на транспорта, инфраструктурата и енергетиката. Както вече „Труд” съобщи, сред инициативите на „Варненската четворка”, както е известен форматът на срещата, са: изграждането на интерконекторните връзки, създаването на интермодален коридор, свързващ Егейско и Черно море, както и разширяването на транспортните връзки по р. Дунав. След съвместните изявления, лидерите имат работна вечеря, на която ще се присъедини и вицепрезидентът на Турция Фуат Октай. Отлично информирани източници от Букурещ потвърдиха по-рано пред „Труд”, че премиерът Бойко Борисов ще постави въпроса пред вицето на турския президент Реджеп Ердоган за изявленията на външния министър на Турция, че страната му е правила опит да се намеси по наскоро приетия от нашия парламент нов текст в закона за вероизповеданията, с който се разсрочват задълженията на мюфтийството.  ", "date": "2019.03.29", "title": " Премиерът Бойко Борисов след лидерската среща на „Варненската четворка”: България, Румъния и Гърция подкрепяме Сърбия за ЕС"}
{"url": "https://trud.bg/%d0%b1%d1%80%d0%b8%d1%82%d0%b0%d0%bd%d1%81%d0%ba%d0%b8%d1%8f%d1%82-%d0%bf%d0%b0%d1%80%d0%bb%d0%b0%d0%bc%d0%b5%d0%bd%d1%82-%d0%b7%d0%b0-%d1%82%d1%80%d0%b5%d1%82%d0%b8-%d0%bf%d1%8a%d1%82-%d0%be%d1%82/", "text": "Сделката за Брекзит, която британският премиер Тереза Мей сключи с европейския съюз беше отхвърлена за трети пореден път от парламент, съобщава „Гардиън“. 344 депутати гласуваха против, а 286 подкрепиха споразумението. След поредната си загуба Мей заяви пред парламента, че „всеки един член на камарата трябва да съжалява, че за пореден път отказа да подкрепи възможността да напуснем ЕС по нормален начин“. „Сега сме длъжни да излезем от съюза до 12 април. Това са само 12 дни, които не са достатъчни за нова сделка. И в същото време този парламент настоява за Брекзит със споразумение“, добави британският премиер. Мей каза, че в понеделник правителството ще продължи да търси алтернатива за излзиане от ЕС със сделка и с добри отношения с Брюксел. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2019.03.29", "title": " Британският парламент за трети път отхвърли сделката на Мей за Брекзит"}
{"url": "https://trud.bg/%d0%b7%d0%b0%d0%bf%d0%be%d1%87%d0%bd%d0%b0-%d0%bb%d0%b8%d0%b4%d0%b5%d1%80%d1%81%d0%ba%d0%b0%d1%82%d0%b0-%d1%81%d1%80%d0%b5%d1%89%d0%b0-%d0%bd%d0%b0-%d0%b2%d0%b0%d1%80%d0%bd%d0%b5%d0%bd%d1%81/", "text": "Държавните лидери на България, Румъния, Гърция и Сърбия започват заседанието си в рамките на формата „Варненската четворка”. Срещата се провежда в двореца „Снагов”. Премиерът Бойко Борисов е инициатор на регулярните срещи на лидерите от съседните държави, а първият подобен разговор се проведе във Варна през 2018 година по време на българското европредседателство. Лидерите на балканските държави се събират за седми път в този формат. Премиерите Бойко Борисов, Алексис Ципрас, Виорика Данчила и президентът Александър Вучич ще обсъдят напредъка по общите проекти в региона в сферите на транспорта, инфраструктурата и енергетиката. Сред инициативите, които имат сериозен потенциал да допринесат за свързаността в региона и за икономическото му развитие са: изграждането на интерконекторните връзки, създаването на интермодален коридор, свързващ Егейско и Черно море, както и разширяването на транспортните връзки по р. Дунав. Фокус на срещата между държавните и правителствени ръководители ще бъде също задълбочаването на регионалното сътрудничество и развитието на добросъседските отношения. Европейска перспектива на Западните Балкани е друга тема, която е от голямо значение за региона. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.03.29", "title": " Започна лидерската среща на „Варненската четворка”"}
{"url": "https://trud.bg/768-%d0%bc%d0%bb%d0%bd-%d0%bb%d0%b5%d0%b2%d0%b0-%d0%bf%d0%be%d0%b2%d0%b5%d1%87%d0%b5-%d0%b8%d1%81%d0%ba%d0%b0%d1%82-%d0%ba%d0%bc%d0%b5%d1%82%d0%be%d0%b2%d0%b5%d1%82%d0%b5-%d0%be%d1%82-%d0%b4%d1%8a/", "text": "Нарастване с не по-малко от 768 млн. на средствата от държавата за общините през следващата 2020 година, поиска от правителството Управителният съвет на Националното сдружение на общините в България/НСОРБ/, който се събра на заседание в Монтана. За поредна година местната власт запазва тенденцията за задържане на данъчната тежест за гражданите и бизнеса, заяви председателят на сдружението кметът на Велико Търново Даниел Панов. Той представи анализ на база на информация от 88% от всичките 265 български общини, според който  90% от представилите данни управи запазват данъка върху недвижимите имоти, а над 90% не са пипали данъците върху сделките, туризма, таксиметровите превози и не са правили сериозни промени в таксите за детски градини. Сдружението ще представи пред Министерството на финансите консолидирано предложение за увеличаване през 2020 г. на изравнителната субсидия с не по-малко от 30 млн. лева, на трансфера за зимно поддържане и снегопочистване – с не по-малко от 6 млн. лева и на целевата субсидия за капиталови разходи – с минимум 110 млн. лева. Средствата, които се отпускат сега са крайно недостатъчни за поддържане на четвъртокласната пътна мрежа, а тя е с дължина 20 000 км, колкото са и републиканските шосета. След като държавата започне да събира ТОЛ таксите е нормално част от тези средства да отидат в общините, за да има нормален транспорт между градовете и селата, отбеляза Даниел Панов. За общата субсидия за делегираните от държавата дейности пък ще е необходимо увеличение с не-по-малко от 640 млн. лева, заявиха от УС. Най-голяма част от тези средства ще отидат за образование и социални дейности. Минимум 20 млн.лева ще са необходими и за въвеждане на електронно управление в общините, защото в повечето от тях софтуерните и хардуерните системи са много остарели и затрудняват обслужването на гражданите. На заседанието на УС на НСОРБ кметовете обсъдиха с президента на КНСБ Пламен Димитров и инициативата „Възраждане – да върнем 100 000 българи в България”. Синдикатът предлага програма за привличане на 15 000 български семейства годишно от Украйна и Молдова за решаване проблемите на икономиката и демографската криза у нас. В заседанието взеха участие кметовете от БСП – членове на УС на НСОРБ. „Изглежда  соц.партията бойкотира не само парламента, но и местната изпълнителната власт,макар че е част от нея!”, коментираха градоначалници.", "date": "2019.03.29", "title": " 768 млн. лева повече искат кметовете от държавата за догодина"}
{"url": "https://trud.bg/%d0%b3%d0%be%d1%80%d1%81%d0%ba%d0%b8-%d0%bf%d0%be%d0%b1%d0%b5%d0%b4%d0%b8%d1%85%d0%b0-%d0%ba%d0%be%d1%80%d0%be%d1%8f%d0%b4%d0%b0-%d0%ba%d0%be%d0%bd%d1%84%d0%b8%d1%81%d0%ba%d1%83%d0%b2%d0%b0%d1%85/", "text": "Няма нови гори в Шуменско и Търговищко, поразени от корояд през тази година, наблюдения на специалисти показват липсата на нови огнища. Това обяви инж. Емил Гелов, директор на Регионалната дирекция по горите. Миналата година бяха нападнати иглолистни гори в общините Върбица и Омуртаг и се стигна до значителни щети. „Добро е състоянието и на широколистните насаждения“, каза инж.Гелов и коментира, че цялостно обследване на горите ще се извърши през май, когато става разлистване. Коментарите на специалисти сочат, че години наред в обхвата на РДГ – Шумен не са наблюдавани корояди, а появата им през миналата година най-вероятно се дължи на пренасяне при превоза на дървесина от други райони. „Нямаме причини да мислим, че и тази година ще има такова нападение от корояди“, категорични са горски.  Те отчетоха, че през м.г. са съставили 510 акта на нарушители, издадени са 351 наказателни постановления и са наложени санкции в размер на над 25 000 лв. От нарушителите баркониери са иззети 22 коли, 64 каруци, много инструменти за сеч, отнети са били и 93 дивечово месо и още 160 кг. неправомерно събрани билки и гъри. Горските огранизират търгове за продажба на конфискуваните вещи и от тях в касата на РДГ-Шумен са постъпили над 9 000 лв. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.03.29", "title": " Горски победиха корояда, конфискуваха 86 коли и каруци"}
{"url": "https://trud.bg/%d1%86%d0%b8%d0%ba-%d1%89%d0%b5-%d0%bd%d0%b0%d0%b7%d0%bd%d0%b0%d1%87%d0%b8-%d1%80%d0%b8%d0%ba-%d1%88%d1%83%d0%bc%d0%b5%d0%bd-%d0%bf%d0%b0%d1%80%d1%82%d0%b8%d0%b8%d1%82%d0%b5-%d0%bd%d0%b5-%d1%81%d0%b5/", "text": "Партиите в Шумен не стигнаха до консенсус за възловите места в РИК за предстоящите евроизбори и ще се наложи Централната избирателна комисия да разпредели постовете. Секретарското място е едно, а го поискаха и от БСП, и от ДПС. След като никой не отстъпи, консултациите в петък при губернатора проф.Стефан Желев приключиха бързо. Общо 15 души ще влязат в състава на РИК-Шумен – 5 места са за ГЕРБ, 4 за БСП, по 1 имат ДПС и „Воля“, 2 Обединени патриоти, а парламентарно непредставени сили заемат останалите. Едно е предложението за председател и то дойде от ГЕРБ за юристът Миглена Арсова. Две предложения постъпиха за зам. председател. Обединени патриоти издигат Севдалина Герджикова, от „Воля“ предлагат Стоян Русев. За поста секретар БСП предлагат Нурай Герджикова, която има опит, а от ДПС застават зад Ахмед Джамбазов, който също е с дълъг изборен стаж. Представителят на ДПС Метин Джамбазов настоя, че на всички избори през последните 29 г. са имали секретарско или зам.председателско място. Лидерът на БСП-Шумен Веселин Пенчев пък, коментира, че трябва да се отчитат резултатите от последните парламентарни избори и това, че БСП е втора политическа сила. Така до разбирателство не се стигна и ЦИК трябва да реши споровете до 5 април.", "date": "2019.03.29", "title": " ЦИК ще назначи РИК-Шумен, партиите не се разбраха"}
{"url": "https://trud.bg/%d1%80%d0%b0%d0%b1%d0%be%d1%82%d0%b8%d0%bc-%d1%81-%d1%80%d1%83%d0%bc%d1%8a%d0%bd%d0%b8%d1%8f-%d0%bf%d0%be-%d0%be%d0%b1%d1%89%d0%b8-%d0%bc%d0%b5%d1%80%d0%ba%d0%b8-%d1%81%d1%80%d0%b5%d1%89%d1%83-%d0%b0/", "text": "В рамките на заседанието на Съвета за сътрудничество на високо равнище между Република България и Румъния, което се проведе на 29 март 2019 г., в Букурещ министър Румен Порожанов проведе двустранна среща със своя румънски колега Петре Дая, министър на земеделието и развитието на селските райони на Румъния. Двамата обсъдиха актуалното състояние по преговорите за Общата селскостопанска политика след 2020 г. и въпросите, по които имат общи позиции. Понастоящем румънското председателство организира интензивни преговори по законодателните предложения на Европейската комисия във връзка с новата Обща селскостопанска политика на ЕС след 2020 г. По отношение на Африканската чума по свинете министър Дая информира министър Порожанов за мерките, които румънската страна предприема за борба, наблюдение, ограничаване и ликвидиране на болестта.  Двамата министри обсъдиха и темата за биоикономиката, която е приоритет за Румънското председателство. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.03.29", "title": " Работим с Румъния по общи мерки срещу африканската чума"}
{"url": "https://trud.bg/%d0%b1%d1%8a%d0%bb%d0%b3%d0%b0%d1%80%d0%b8%d1%8f-%d0%b8-%d1%80%d1%83%d0%bc%d1%8a%d0%bd%d0%b8%d1%8f-%d0%be%d0%b1%d1%8f%d0%b2%d0%b8%d1%85%d0%b0-%d0%b7%d0%b0-%d0%bf%d1%80%d0%b8%d0%be%d1%80%d0%b8%d1%82/", "text": "Съвместна декларация беше приета в рамките на заседанието на българското и румънското правителство в Букурещ. В документа се изразява волята на двете страни да засилят сътрудничеството си в сфери, изискващи съгласувани усилия и общи инициативи по двустранни, регионални, европейски, евроатлантически и международни теми. България и Румъния изразяват интерес от засилване на сътрудничеството във всички секторни области от общ интерес, с акцент върху транспорт и енергетика, регионално развитие, туризъм, култура, образование, здравеопазване, селско стопанство. В декларацията се отбелязва значението на диверсификацията на енергийните доставки по оста Север-Юг, както и ангажимента за завършване на газовата компресорна станция Podisor и осигуряването на оптимални условия за функционирането на газовата връзка България-Румъния с оглед постигането на реверсивен газов поток. Потвърждава се желанието да продължат най-добрите практики при изпълнението на Програмата за трансгранично сътрудничество в рамките на бъдещия финансов период. Двете правителства приветстват откриването през 2018 г. на нов гранично контролно-пропускателен пункт Добромир – Крушари, който заедно с гранично контролно-пропускателния пункт Кайнарджа – Липница, открит през 2017 г., подпомага свързаността в полза на бизнеса и гражданите. На регионално ниво се поставя акцент върху насърчаването на европейската перспектива на Западните Балкани, която е приоритет на Румънското председателство на Съвета на Европейския съюз, основавайки се на постиженията на Българското председателство. Подчертава се също така значението на Южния газов коридор и изграждането на липсващата инфраструктура в Югоизточна Европа, включително на междусистемната газова връзка между Гърция и България, която е ключов участък на Южния газов коридор и е от геостратегическо значение за диверсификация на доставките на газ в региона. В декларацията се приветства създаването на регионални газоразпределителни центрове, в контекста на европейските цели за създаване на взаимосвързан и интегриран паневропейски газов пазар, насочен към подобряване на сигурността на доставките и диверсификация на източниците на природен газ. България и Румъния потвърждават ангажираността си по отношение на дебата за бъдещето на Европа, с цел да се допринесе за по-силна, по-единна и по-сплотена Европа. Подчертава се значението на насърчаването на солидарността(кохезията) във всичките й измерения. Двете страни заявяват решимостта си да гарантират вътрешната сигурност на Европейския съюз, по-специално чрез укрепване на външните граници на Съюза, и подчертават във връзка с това, че бързото присъединяване на Румъния и Република България към Шенгенското пространство ще допринесе значително за тази обща задача и отговорност. На евро-атлантическо ниво двете страни се съгласяват да засилят сътрудничеството и координацията в рамките на Европейския съюз и НАТО, заедно с двустранното сътрудничество в областта на отбраната, включително чрез редовни консултации по въпроси от общ интерес и участие в съвместни учения. Румъния и България остават изцяло ангажирани с по-нататъшното задълбочаване на отличното си партньорство и тясното си сътрудничество за пълноценнотo постигане на неговия потенциал, в полза на своите граждани, региона и единството на Европа. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2019.03.29", "title": " България и Румъния обявиха за приоритет енергийни и транспортни проекти"}
{"url": "https://trud.bg/%d0%ba%d0%b0%d0%bb%d0%be%d1%8f%d0%bd-%d0%bf%d0%b0%d1%80%d0%b3%d0%be%d0%b2-%d0%b5%d1%81-%d0%bd%d0%b8%d0%ba%d0%be%d0%b3%d0%b0-%d0%bf%d0%be%d0%b2%d0%b5%d1%87%d0%b5-%d0%bd%d1%8f%d0%bc%d0%b0-%d0%b4%d0%b0/", "text": "Ако европейските националисти запазят набраната инерция на предстоящите европейски избори, ЕС никога повече няма да бъде същият. Това заяви лидерът на БСП – София Калоян Паргов по време на дискусия на тема „Избори за Европейски парламент – България в ЕС след 2019 г.“ организирана от Фондация „Славяни“. Той отбеляза в словото си, че когато гласоподавателите отидат да гласуват през май, за да изберат нов Европейски парламент, схващането ни за ЕС, като обединено пространство с хармонизирани политики по основни въпроси и съвместен ангажимент за демокрация и правова държава, ще бъде изложено на риск. Паргов прогнозира, че като сбор системните партии ПЕС, ЕНП и АЛДЕ ще спечелят повече места от националистическите. Но въпреки това парламентът в Страсбург ще е неуправляем. Особено по отношение на основния избор – Европа на нациите или Федерална Европа. Както и по отношение запазването на материалните ползи от ЕС и неговата роля по отношение на външната политика, правата на човека и върховенството на закона. Това са и основните залози на тези избори. „Засега е ясно, че страните членки на ЕС не успяха колективно да се справят с проблемите на миграцията и бежанския поток, с отношението си към Русия, с киберсигурността и други“, категоричен бе лидерът на столичните социалисти. В анализа си на сегашното състояние на Европейския съюз Калоян Паргов акцентира върху това, че хората вече се интересуват много повече от стандарта си на живот, отколкото от харизматичния образ на свободата, демокрацията и свободните пазари. „Свидетели сме на реална институционална промяна, на преместване на властта от избрани представители към назначени чиновници, от местна власт към централни бюрократи, от национален парламент към Брюксел и Страсбург. А това променя изцяло картината“, заяви Паргов. Той цитира бившия президент на Чешката република проф. Вацлав Клаус: “ЕС не е Европа“. Според Клаус Европа е исторически развита, културна и цивилизационна единица с приети географски граници, докато ЕС е създадена от човека конструкция. А това поставя на дневен ред въпросите за националния суверенитет и преодоляването на държавата. Председателят на БСП – София попита суверенната национална държава остарял исторически анахронизъм ли е. Според него бъдещият ЕС трябва да гарантира, че няма да има подчинени държави, региони и провинции и ще се намалява силата на бюрократичната централна администрация в Брюксел. „Важните икономически параметри като валута, валутни курсове, лихвени проценти, задължителни икономически стандарти и други да не превръщат някои региони на ЕС в победители, а други в губещи. Сега са благоприятни за северната част на Европа и са пагубни за европейския юг. Нужно е взаимноизгодно сътрудничество, което да намали дълбоките различия между европейския север и юг, както и между европейския изток и запад“, каза още Паргов. В заключение той посочи важните за българите каузи, с които трябва да се ангажират бъдещите ни представители в Европейския парламент. Сред тях са еднакво заплащане за еднакъв труд за целия ЕС, българските граждани да не бъдат третирани като второ качество потребители на храни и продукти, съизмерима за целия ЕС минимална заплата и пенсия като процент от БВП. „България трябва да отстоява националните си приоритети в рамките на общите европейски политики на сигурност, миграция и човешки права, както и да развива собствени ядрени мощности и транзитна газопреносна система. България може да бъде мост към възстановяването на диалога на Европейския съюз с Русия“, убеден е Калоян Паргов. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.03.29", "title": " Калоян Паргов: ЕС никога повече няма да бъде същият, ако европейските националисти запазят набраната инерция"}
{"url": "https://trud.bg/%d0%ba%d0%b0%d0%bc%d0%b5%d0%bd-%d0%bc%d0%b0%d1%80%d0%ba%d0%be%d0%b2-%d0%be%d0%b1%d1%80%d0%b0-%d0%b8-%d0%b1%d1%80%d0%b8%d1%82%d0%b0%d0%bd%d1%81%d0%ba%d0%b8%d1%82%d0%b5-%d0%bd%d0%b0%d0%b3%d1%80%d0%b0/", "text": "Носителят на визуален „Оскар“ взе сребро за визуални ефекти и злато и за компютърно-генерирани ефекти След като спечели престижни отличия на американските награди на Асоциацията за визуални ефекти с рекламата „Момчето и пианото“ с участието на Елтън Джон – визуален „Оскар“, Камен Марков и неговият екип обраха овациите и на английска земя тази седмица. Те спечелиха Craft Arrows награди за изпълнение на реклама: сребро за визуални ефекти и злато за CG (компютърно-генерирани) ефекти за „Момчето и пианото“. Друга реклама, по която Камен е работил като супервайзър „Специални ефекти“ за британския Канал 4 взе награди Craft Arrows – злато за музика и Arrows – сребро за промотиране в категория „Забавление“. Рекламата е за кулинарното шоу The Great British Beak Off („Голямото британско печене“). (Уточнение – Craft Arrows са за изпълнение, а само Arrows са за рекламата като цяло). Припомняме, че на 5 февруари на 17-тите ежегодни награди на Visual Effects Society (VES) в Бевърли Хилс, Калифорния, които в света на визуалните ефекти са със силата на „Оскари“, Камен Марков получи визуален „Оскар“. Българинът, който живее и работи в Лондон, беше номиниран за две от престижните награди за визуални ефекти за коледната реклама на британската луксозна верига Jоhn Lewis. „Момчето и пианото” е с участието на Елтън Джон – кампания, която бе очаквана с голямо нетърпение и стана вайръл за часове след излъчването й през ноември миналата година. Камен и екипът му от 40 специалисти, които ръководи като супервайзър в студио MPC (Moving Picture Company) – Лондон бяха номинирани в две категории: „Най-добри визуални ефекти в ТВ реклама” и „Най-добро фотореалистично изпълнение на визуални ефекти в ТВ реклама”. Визуалният „Оскар“ беше за първата категория за клипа „Момчето и пианото“. Освен поредния успех, Камен Марков е поканен да бъде жури в категориите, свързани с визуални ефекти, на супер престижния международен фестивал D&AD в Лондон. Фестивалът се провежда в края на май и отбелязва постижения в сферата на криейтив индустрията и културата.", "date": "2019.03.29", "title": " Камен Марков обра и британските награди за реклама British Arrows"}
{"url": "https://trud.bg/evn-%d0%b8%d1%81%d0%ba%d0%b0-%d1%83%d0%b2%d0%b5%d0%bb%d0%b8%d1%87%d0%b5%d0%bd%d0%b8%d0%b5-%d0%bd%d0%b0-%d1%86%d0%b5%d0%bd%d0%b0%d1%82%d0%b0-%d0%bd%d0%b0-%d0%b4%d0%bd%d0%b5%d0%b2%d0%bd%d0%b0%d1%82/", "text": "4 процента увеличение на дневната тарифа за ток и над 7 на сто на нощната поискаха от дружеството EVN от Комисията за енергийно и водно регулиране, информира БНР. Ценовите предложения за периода от 1 юли до юни 2020 година се базират и на процента на инфлацията, подчертават от енергийната компания. В случай че КЕВР одобри тези предложения от ЕVN са изчислили, че едно средно домакинство в Югоизточна България, което консумира на месец средно 200 кВтч. дневна енергия и 70 кВтч. нощна ще плаща 2 лева и 34 стотинки повече. Предложението на компанията за топлинната енергия е от 1 юли цената да бъде 104 лева и 23 стотинки за МВтч. без ДДС. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2019.03.29", "title": " EVN иска увеличение на цената на дневната и нощната тарифа за ток"}
{"url": "https://trud.bg/%d0%b7%d0%b0-12-%d1%82%d0%b8-%d0%bf%d1%8a%d1%82-%d0%b3%d0%be%d1%80%d0%bd%d0%b0-%d0%be%d1%80%d1%8f%d1%85%d0%be%d0%b2%d0%b8%d1%86%d0%b0-%d1%81%d1%8a%d0%b1%d1%80%d0%b0-%d0%bc%d0%bb%d0%b0%d0%b4%d0%b8/", "text": "Млади хора от близо 20 български общини пристигнаха в Горна Оряховица за ХІІ Национална младежка среща, която се провежда от 29 до 31 март. Форумът е под патронажа на евродепутата Ева Майдел и преминава под мотото“ Ние сме бъдещето“. Срещата се организира от Сдружение „Горнооряховски младежки парламент”, съвместно с Община Горна Оряховица. В тридневния форум ще се включат младежки групи от Димитровград, Стара Загора, Търговище, Силистра, Свищов, Карнобат, Ямбол, Варна, Левски, Казанлък, Хасково, Козлодуй, Златица, София, Сливен, Монтана, както и представители на домакините от Горнооряховски младежки парламент. Младежкият форум бе открит от кмета на Общината инж. Добромир Добрев. Градоначалникът приветства младите хора с добре дошли и накратко сподели пред тях за съвместната работа на общинска администрация с Горнооряховския младежки парламент. Различните инициативи, които тези млади хора организираха през последната година в нашия град, накараха много хора да се замислят. Младите хора наистина са бъдещето и не случайно през следващия програмен период, средствата отделени за финансиране по програма „Еразъм+“ са увеличени. Тази програма дава възможност на младите хора да пътуват, да се запознават с различни култури, да споделят заедно опита си. Работата в Горнооряховския младежки парламент учи на отговорност и на екипност, което е много важно. Правилната посока са такива форуми, на които да говорите и да споделяте опит и за мен е чест, че съм сред вас, обърна се към младите хора инж. Добромир Добрев. Заедно с него бе и заместник-кметът Йорданка Кушева, както и представители на общинска администрация, работещи в областта на младежките дейности. Специален гост на срещата е и Виолета Еленска, която преди 20 години поставя началото на форумите, обединяващи младежките ученически съвети, парламенти и организации за екипна работа. В продължение на три дни участниците в Националната среща ще имат възможност да споделят опит не само с домакините, но и с поканените представители на водещи партньори. В първия ден в работата на срещата се включи Петя Божкова, която е парламентарен сътрудник на евродепутата Ева Майдел. Тя разговаря с младите хора за доброволчеството и мястото на доброволците в Европейския съюз. В рамките на тридневната среща здравето в друг аспект ще представи студентката от МУ във Варна Ивелина Борисова. Как да се използват новите технологии, за да се черпи вдъхновение всеки ден, ще разкаже Георги Ненов, който е създател на един от най-успешните български подкаст канали – Свръхчовекът с Георги Ненов. За силата на думите и успешните послания, младите хора ще разговарят с Александър Куманов и Милена Захариева от Фондация „Четиридесет и две“ и форум КЛЮЧ. В работата на младежката среща ще вземат участие още „Център Мария“ с председател Людмила Цветанова, Николета Попкостадинова от Платформа LoveGuide. По време на тридневната среща ще бъдат организирани различни арт ателиета, в които младите хора ще могат да се включат. От Маргарита Бонева и Кремена Димитрова ще научат как се плете калоферска дантела, а с Иван Маринов ще правят българска бродерия. Снежана Златарска ще покаже на младежите как се работи с царевична шума и как се плъсти вълна. С Ивайло Драганов, младите хора ще се забавляват във вечерта на настолните игри. Поздрав към всички участници ще отправи Младежки театър „Алтернатива“ при НЧ „Напредък – 1869“. Ранобудните младежи ще могат да направят сутрешно зареждане с енергия, заедно с треньора на Таекуондо клуб „Инвикта“ Стефан Купичков и неговият помощник Пламен Николаев. Домакините са подготвили и много музикални игри за презареждане. Националната младежка среща в Горна Оряховица е поредна стъпка за продължаване на започнатия диалог между младежта, местната и централната власт за ролята и мястото на младото поколение в изграждането на просперираща България в рамките на обединена Европа. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.03.29", "title": " За 12-ти път Горна Оряховица събра млади хора от цялата страна на Национална младежка среща"}
{"url": "https://trud.bg/%d1%82%d1%83%d1%80%d1%81%d0%ba%d0%b8%d1%8f%d1%82-%d0%bf%d0%be%d1%81%d0%bb%d0%b0%d0%bd%d0%b8%d0%ba-%d1%85%d0%b0%d1%81%d0%b0%d0%bd-%d1%83%d0%bb%d1%83%d1%81%d0%be%d0%b9-%d0%b4%d1%83%d0%bc%d0%b8%d1%82/", "text": "Превратна интерпретация на извадени от контекста думи – така турската страна официално определя думите на външния си министър Мевлют Чавушоглу за българския Закон за вероизповеданията и ролята на Анкара за промяната му. Това става ясно от обясненията на посланика на южната ни съседка н.пр Хасан Улусой в МВнР, цитирани от пресцентъра на ведомството. Дипломатът беше привикан след следния коментар, направен от Чавушоглу пред изселници в Източна Тракия на предизборен митинг: „Законът за вероизповеданията в България беше срещу всички видове основни права и свободи и нарушаваше правата. Турция беше принудена да се намеси и се наложи България да внесе промени“. От Външно подчертават, че вицепремиерът  като „приоритет на българската външна политика е да поддържа диалога и сътрудничеството с нашите съседи, което включва спазването на принципите на взаимно уважение и ненамеса във вътрешните работи“. „Посланик Улусой твърди, че думите на неговия министър са извадени от контекста и представени погрешно, като в никакъв случай г-н Чавушоглу не е желаел да се намесва във вътрешните работи на страната. Посланикът увери българското МВнР, че турската страна не е имала намерение да обижда страната ни или да оказва влияние върху законодателния процес“, се посочва в официалното съобщение. Темата ще бъде обсъдена и от премиера Бойко Борисов и турския вицепрезидент Фуат Октай, които са в Букурещ на срещата на балканските лидери. В българския парламент се чуха гласове, че Захариева и Борисов трябва да бъдат изслушани по темата, а от ДПС подчертаха, че че върху техните депутати не е оказвано влияние по време на дебатите за закона, така че задълженията на Главното мюфтийство към българската държава да бъдат опростени. Главното мюфтийство отказаха да коментират думите на турския външен министър. Дългът на мюсюлманското вероизповедание е от неплатени заплати и осигуровки и възлиза на около 8 милиона лева. Според приетите окончателно промени вчера той може да бъде разсрочен до 10 години.“", "date": "2019.03.29", "title": " Турският посланик Хасан Улусой: Думите на Чавушоглу са извадени от контекста"}
{"url": "https://trud.bg/%d0%b4%d0%be-30-%d0%b3%d0%be%d0%b4%d0%b8%d0%bd%d0%b8-%d0%b7%d0%b0%d1%82%d0%b2%d0%be%d1%80-%d0%b7%d0%b0-%d0%bf%d0%b8%d1%8f%d0%bd%d0%b8-%d0%b8-%d0%b4%d1%80%d0%be%d0%b3%d0%b8%d1%80%d0%b0%d0%bd%d0%b8/", "text": "По-строги присъди – достигащи до 30 години затвор, за тежки нарушения при пътнотранспортни произшествия. Това предложиха в законопроект за промени в Наказателния кодекс Валери Симеонов и 7 народни представители от НФСБ, които са част от групата “Обединени патриоти”. Според депутатите, трябва по-сурови наказания за виновници, причинили катастрофи в пияно състояние или след употреба на наркотици е настъпила телесна повреда или смърт на повече от едно лице. А също когато извършителят е избягал, карал е без книжка или катастрофата е била на пешеходна пътека. Предлага се сегашните от 3 до 15 г. затвор да станат от 5 до 20 г., а в особено тежки случаи – вместо от 5 до 20 г. – от 10 до 30 г.            ", "date": "2019.03.29", "title": " До 30 години затвор за пияни и дрогирани шофьори, причинили смърт"}
{"url": "https://trud.bg/%d0%b1%d0%bd%d0%b1-%d0%be%d1%85%d0%bb%d0%b0%d0%b6%d0%b4%d0%b0-%d0%ba%d1%80%d0%b5%d0%b4%d0%b8%d1%82%d0%b8%d1%80%d0%b0%d0%bd%d0%b5%d1%82%d0%be/", "text": "Финансирането расте с рекордни темпове Трезорите ще заделят повече резерви При бъдещо покачване на лихвите или спад на икономическата активност ще се влоши способността на хората да обслужват кредитите си, което ще доведе до нарастване на лошите заеми, предупреждават от БНБ. Затова Централната банка предприе още една стъпка за ограничаване на бързия ръст на кредитите. Управителният съвет на БНБ реши да повиши размера на антицикличния капиталов буфер, приложим към отпуснатите кредити в България, на 1% от 1 април 2020 г. Още през миналата година БНБ реши, че от края на септември 2019 г. антицикличният капиталов буфер се повишава от 0% на 0,5%. Сега БНБ взе решение за неговото повишение от 1 април 2020 г., което означава, че банките ще трябва да заделят повече резерви за всеки отпуснат кредит. Централната банка мотивира решението си с това, че отпуснатите от банките кредити за граждани и фирми “продължават да нарастват със сравнително високи за последните години темпове, особено в сегмента на кредитите за домакинства”. В периоди на засилено кредитиране е възможно да започне постепенно натрупване на циклични рискове, които да се проявят в увеличение на необслужваните кредити при евентуален бъдещ спад на икономическата активност и/или нарастване на лихвените проценти, допълват от БНБ. Потребителските заеми на гражданите нараснаха със 17,7% за година и в края на февруари са 9,207 млрд. лв., сочат данните на БНБ. Това представлява повторение на рекордния ръст от края на декември, който също беше 17,7%. Предоставените от банките кредити за домакинствата се увеличават с най-бързи темпове от 2009 г. насам. Само за година обемът на отпуснатите потребителски заеми нарасна с 1,381 млрд. лв. Сред причини за това са ниските лихви, повишаването на доходите, както и това, че банките по-лесно отпускат заеми.", "date": "2019.03.29", "title": " БНБ охлажда кредитирането\t\t\t"}
{"url": "https://trud.bg/%d0%b4%d0%b0%d0%bd%d0%b8%d0%b5%d0%bb%d0%b0-%d0%b4%d0%b0%d1%80%d0%b8%d1%82%d0%ba%d0%be%d0%b2%d0%b0-%d1%80%d0%b5%d1%86%d0%b5%d0%bf%d1%82%d0%b0-%d0%b7%d0%b0-%d0%b3%d0%b5%d1%80%d0%b1/", "text": "“Никога няма да мога да бъда Цветанов в парламентарната група”, каза д-р Даниела Дариткова – новият шеф на парламентарната група на ГЕРБ, след като името й беше обявено от премиера Борисов за заместник на падналия в неравен скандал мотор на партията. Дариткова го каза със симпатии към предшественика си, но мнозина си казаха “Слава богу!” Докторката е приемана от своите съграждани в Смолян, от колегите си в парламента – дори тези от опозицията – за сговорчив и толерантен човек. Въпреки това Дариткова е права да казва, че никога няма да бъде Цветанов. Тя го знае и той го знае, а тепърва ще видим дали тя може да се еманципира или ще бъде постоянно на телефона. От досегашната й работа като шеф на здравната комисия в Народното събрание тя успява да се справи с всякакви сблъсъци, натиски и директно лобиране. Излишно е да се подчертава, че в крайна сметка в комисията минават предложенията на ГЕРБ. Новата шефка на бледосините депутати е завършила медицина в СССР – в Ленинградския институт по педиатрия, при това с отличие. Това става случайно. Тя кандидатства медицина в Пловдив, но поради конюнктурни съображения е преместена във филиала в Пазарджик, както всички жители на Смолянски окръг. Открива възможност да кандидатства в Ленинград (днешния и предишния Санкт Петербург) и заминава за великия град. Нейният род е от Устово – един от смолянските квартали. Самата тя е кръстена на баба си Йордана. Уви, нейните дядо и баба загиват при нелеп инцидент с газов бойлер. Съдбата си прави гадна шега, защото точно в момента на инцидента, Даниела е на изпит по съдебна медицина, а въпросите, които й се падат, са свързани с летален край при обгазяване. След дипломирането си се връща Смолян, където практикува професията си. Хората я харесват, защото е внимателна и отзивчива. Първо работи по заместване в циганската махала, но винаги е била активна и извън конкретните си задължения. Години наред е член на етичната комисия в Лекарския съюз. Дариткова е член на ГЕРБ от самото създаване на борисовата партия. Първо е общински съветник в родопската столица в периода 2007-2009 г., а след това е мажоритарен кандидат от ГЕРБ за 41-ото народно събрание. Оттогава до днес е народен представител. През първия си мандат като депутат, тя не изоставя и кариерата си на лекар и продължава да се грижи за пациентите си като джипи. Преглежда и раздава рецепти къде ли не – в Събранието, извън него. Когато се връща в Смолян, приема за консултации всеки, който й е бил пациент. Тогава разказва, че нейните дамски чанти са винаги по-големи, за да може вътре да слага и документи, и докторските си инструменти. Обикаля постоянно избирателния си район, а особено любими са й децата в Широка лъка, където се намира едно от малкото оцелели училища за народна музика в България. “Няма да се уморя да повтарям, че истинските народни будители на България са именно тук, в Широка лъка, в лицето на преподавателите, в лицето на тези талантливи деца, които споделят таланта си с нас”, без да се уморява повтаря Дариткова на всеки концерт, на който присъства в родопското селце. Скандалите около нея с предимно в началото на кариерата й на политик. Сетне всичко затихва. Днес в Смолян си спомнят за странния случай от зората на герберския й период, когато областната управа “забравя” да потърси наем от мъжа й за чайна, която той държи от години в размер на 53 хиляди лева. Поради давност тези пари не са потърсени повече, дългът е опростен от магистратите поради давност. Дребен пътен инцидент със сина й също влезе в новинарските емисии. Тогава 18-годишният Борис губи контрол на заледен участък от пътя в Смолян и се забива в камион. Никой не е пострадал, но катаджиите пишат задължителното “несъобразена скорост”, израз, който управляващите не искат да го изкарат от полицейската риторика. Дариткова днес може да инициира като законодателно предложение. Няма апартамент в “Артекс”, така че засега спокойно може да води групата на ГЕРБ на Народното събрание и търси баланс и взаимодействие в другите парламентарни групи. Новата шефка на гербаджиите в Народното събрание е родена на 28 септември в Пловдив. Освен Ленинградския институт по педиатрия завършва “Здравен мениджмънт” в Медицинския университет в София. Нейната сестра д-р Нина Дариткова е лекар във Враца, бивша съпруга на емблематичния министър на земеделието на Бойко Борисов – Мирослав Найденов. Там също имаше скандали, но те останаха в миналото. Но знае ли човек – идат избори.   Чер ягуар я преследва в живота През 2012 година Дариткова попада в списъка от около 150 политици и магистрати, които не са декларирали правилно имуществото си. Нейният съпруг Никола Проданов закупил автомобил “Яагуар” XJ40, производство 1988 година, но тя забравила за него, защото се возила точно един път и настоявала да се върне, по думите й тогава. Според документите 24-годишната котка струва 1200 евро, макар и да е в перфектно състояние по снимките. Британският звяр й докара много неприятности. Тогава тя бе възкликнала, че само името на колата е стряскащо, но има чувството, че ще я преследва дълго. Днес един 24-годишен ягуар струва между 6 и 15 хил. евро.   За нея Може да контролира групата в добрия смисъл на думата Даниела Дариткова ще наследи зам.-председателя на ГЕРБ Цветан Цветанов на поста председател на парламентарната група. Тя е доктор, консенсусен човек и политик и ще се справи с работата, уважавана е в партията и може да контролира групата в добрия смисъл на думата.   Цветя и рози по пътя й прашен… Това си е право на ГЕРБ да си изберат председател. Аз имам притеснение, че ще има определени проблеми в работата в парламента между отделните групи, но пожелавам успех на г-жа Дариткова. До момента Цветанов извършваше много сериозна, координационна и съгласувателна дейност между отделните парламентарни групи. Може би ще има някакъв преходен период. Бих пожелал всичко най-добро на г-жа Дариткова. “Цветя и рози по пътя й прашен и карамфили за наш’та любов”.   Диалогичен човек е, ще работим с нея Дариткова е диалогичен човек и е способна да отговаря за дисциплината в партията и кворума в Народното събрание. Ще работим с Дариткова. Аз не виждам някакъв проблем за това, че се променя председателят на парламентарната група на ГЕРБ. Не виждам драма. Предвиждах такива размествания и не виждам нищо драматично в това. Ще продължим да работим и ще си направим мандата. Дариткова е един комуникативен човек, спокоен. Аз не виждам проблеми за комуникацията. Не очаквам трусове за кворума. Нищо не се променя.    ", "date": "2019.03.29", "title": " Даниела Дариткова – Рецепта за ГЕРБ"}
{"url": "https://trud.bg/%d0%b1%d1%8a%d0%bb%d0%b3%d0%b0%d1%80%d0%ba%d0%b8-%d0%b7%d0%b0-%d0%bf%d1%80%d0%be%d0%b4%d0%b0%d0%bd/", "text": "Пърхането покрай Закона за пеперудките Чърчил, знаете, бил казал:”Не вярвам на статистика, която не съм подправил”. Но има и статистики, на които не вярват и тия, които са ги оправили. Според една такава проститутките от България, които работят в други държави от ЕС, са под 1% от всички, а не над 30%, както в испански, немски и френски медии се твърди. Тая статистика е на НСБОП и в нея, забележете, броят на българските работнички в бизнеса с плът е неизвестен. И комисията за борба с трафика на хора се затруднява в броенето им… Както и да е. Процентът на НСБОП, изчислен кой знае как, бе огласен по случай европейските пожелания за ново законодателство срещу трафикантите. Той обяснимо предизвика нула внимание. Имитацията на евродебати, облечена в лъжливи данни, е обичайна у нас и не е новина. Но… ето ви сега и изненада. Тоя 1 процент ядосал Рая – една българка, която ни прати заради него писмо от Германия. “Уважаеми редактори – пише Рая – прочетох в нета статията ви “1% са българските проститутки в ЕС”. Ядосах се и искам опровержение. Аз съм проститутка в Бон. Проститутка е и сестра ми, но в Кьолн, Северен Рейн, Вестфалия. 30 км ни делят, но не знам как е тя. Родени сме в Родопите, сестра ми беше учителка там, а аз работех в пощата. Сестра ми се разведе, мъжът й я заряза с две деца, мен ме съкратиха, мама заболя и децата взеха да лягат гладни. Сестра ми преди мен замина за Германия. Прати ни пари оттам и ме викна да ида и аз. Като отидох, видях, че печели, като обслужва по 9-10 клиенти на вечер. Наела беше за 140 евро стая с две легла и завеса. Не ми хареса, но зад нея един клиент ми даде за 1 час 100 евро, колкото в пощата за месец. После ме преместиха в един бар. В Германия проституцията се разрешава, но аз бачках нелегално. Като ме хванаха, сутеньорът ме заведе в Бон, в един публичен дом с цветомузика, денонощна. Не знаех вън ден ли е или нощ, зима ли е, или пролет… Казаха ми, че съм застрахована и че за тая професия ще получавам и пенсия. Свикнах. Пуснаха ме в отпуск до България, но видях мизерията и се върнах обратно. Вече не плача. Но тук е пълно с българки, които страдат, бият ги, ако бягат. И ви пиша, за да знаете. Проституцията в Бон е една малка България. 1 процент? Това е лъжа! И Дойче веле пише, ако не ми вярвате. Над 400 000 проституират в Германия и повечето са от Източна Европа, от бедна България.” Горката Рая (ако се казва така)! “Пиша ви, за да знаете”… Да. И “Дойче Веле” пише така. “Дер Щандарт” разказва за семейна банда от Монтана – лъжегоденици подлъгват девойки и ги карат да се продават за 20-30 евро по кьошета и бордеи във Виена. Според “Винер Цайтунг” те пред австрийските власти твърдят, че финансират бъдещия си брак. И крадат– събличат пияниците и ги ограбват. Истории разни… Обаче е факт, че добричлийки и плевенчанки живеят в плен на сутеньори и са играчки на извратени типове в Бремен и Бремерхафен. Техни посестрими от Сливен и Пловдив се трудят по 16 часа в Квартала на червените фенери в Амстердам. Тоя труд е легализиран, но има нелегална ниша и тя е пълна с дрогирани “пеперудки” от гетата в родината ни. Някои са деца. Каките изкарват до 10 000 евро, плюс-минус парите за босовете и безплатните сеанси за ченгетата. В суматохата в клоаките на занаята потъват безброй хлапачки – намират ги понякога на части. Това се случва и с наши младежи, за които “Паризиен” пише, че са променили пейзажа в Булонския лес: “Бледите лица на травестите от Балканите замениха цветнокожите от Южна Африка”… А за тая конкуренция се плаща – и с избодени очи понякога. Наши проститутки заработват в чужбина 1, 5 млрд. лв. годишно, а приходите на мафията от тях са тройни, което прави 5% от БВП на България – сочи международно изследване за 5 държави. Българската слава върви и със Стоте мадами от Свищов и Тутракан, които надзирават робините от витрините на улица “Аскот” – прибират им еврата и ги дават на лицензирани албанци с белгийско гражданство. И ядат бой, ако нещо скатаят. Властите не ги закачат, те облагат с данък хубавиците, сменили безплатното Околовръстно с витрина, за която плащат дневно 250 евра – избиват ги с 6-ма самци и заработват от 7-ия нататък. “Българската проституция е феноменална – заявява френски съдия, екстрадирал дашни дами от всички нации. По думите му жените за продан у нас са “под контрола на архаични закони, а сутеньорите поддържат корупционни контакти с публичната власт. Става дума за плащане в брой на полицаи, за депутати лобисти и за включване на техни роднини в този бизнес с бързи пари.” Така ли е у нас наистина? Или само така им изглежда на чужденците? Според социолози и юристи българската политика против проституцията стартира още през турското иго, но оттогава става все по-хаотична и неефективна. Още възрожденският печат съобщава за керханета и кафе шантани с “арфянки”, сочи изследване на д-р Васил Миков от БАН. След Освобождението големите ни градове са залети от леки жени – рускини и циганки. Разложението на нравите се приписва на въведената от Мидхад паша “а ла франга цивилизация”. И се бори с европейска регламентация. Според нея проституцията е неизкоренима и е по-добре да се легализира. Проституиращите се вкарват в полицейски списъци и в публични домове на определени улици, тия с венерически болести се изолират. Тайната проституция се преследва. На презрените женски се забранява да скандализират населението, като се разхождат с мъже и ярки дрехи. Така е до 1929 г., когато със Закона за народното здраве публичните домове се забраняват – заради следвоенния бум на бедността и корупцията и след появата на първия канал за блудници – слугини, келнерки и шивачки – от София за Марсилия. В Наказателния закон (1896) се появява дял “Разврат”, обявява се за престъпление свеждането към проституция на лица с неукрепнала психика и се предвижда строг тъмничен затвор за възбуда на съблазън по срамотен начин. Глава “Нарушения на нравствеността” отрежда наказания и за съдържател на блуден дом, който приеме лице от женски пол без да му каже защо. По Закона за полицията (1925) сводниците се интернират в провинцията. И преди, и след войните сексбизнесът е осъждан морално и предотвратяван с разумна политика от властта. След 1944 г. към “уличниците” има нетърпимост, те се разглеждат като наследство от капитализма. Въдворяват се и те, и сводниците в лагери по Закон за трудовото възпитание (1945). Там съжителстват с уличени в неполитически престъпления – побойници, изнудвачи, алкохолици, безделници. В Ножарево, Рогозино, Скравена и др. села под надзора на милицията ги учат да се трудят, да се откажат от неморалните навици, да четат в библиотеки и т.н. В приетия през 1951 Наказателен кодекс (НК) се инкриминира не само склоняването към проституция, но и свождането към блудства и се добавя конфискация на местата за разврат. Така проституирането е сведено до минимум. “Жени с аморално поведение” има в големите градове и край военните поделения, но тях никой не ги експлоатира, освен тайните служби, които ги пускат на чужденци и “врагове на родината”. В тая обстановка е написан през 1968 г. действащият и днес НК. В него за проституцията няма забрана. Има 3 престъпни състава: за склоняване и свождане към поквара и за предоставяне на помещения за това. Има и един чл.329 в НК, отреждащ затвор и пробация за “пълнолетно трудоспособно лице, което не се занимава с общественополезен труд, като получава нетрудови доходи по непозволен и неморален начин”. Той се прилага, докато е заклеймен като “соцотживелица”: в демокрацията трудът бил право, а не задължение, имало безработица в пазарната икономика и не бивало да се наказва дейност, която не е забранена. Най-общо, две са особеностите на най-новата ни политика срещу секс робията. Първо, тя следва средновековната традиция да се преследва само проститутката: тя се прибира от улицата за 72 часа в килия – я за неморален доход, я като предпоставка за катастрофи. И второ, придържа се към модерното правило, че законите са, за да се изменят и нарушават. Текстът за сводничество e изменян 7-8 пъти – 6 от които за увеличение на санкциите, които тъй и тъй рядко се налагат. Има и поправка “Ванко-1”, отменена като лобистка, която рязко намалява наказанието за сводничество без употреба на дрога. Резултатът от тая политика? Криминалистите го наричат “масовизиране на проституцията”. То е очевидно – и за минувачите, и за труженичките и трафикантите. И е чуваемо на български език – и по нашите магистрали, и по чуждите улици на греха. Криминолозите го свързват с редица фактори – бедността, липсата на поминък в обезлюдените места, корупционните препятствия по пътя от престъплението до наказанието. Докато тия фактори се извисяват на фона на обществената деградация, на публиката от 1991 г. насам се предлага периодично един празен дебат: за или против Закон за проституцията. Да, казват апологетите му – той ще извади на светло древния занаят, ще осигури здравна грижа, ще донесе в хазната приходи. Не, възразяват опонентите – легализирането на срамната професия ще я направи още по-приемлива за бедните, ще изостри бандитските апетити към нея, ще увеличи съпътстващите я престъпления – наркотърговия, корупция, пране на пари… Защо е празно това пърхане с тоя небивал специален закон за пеперудките? Защото никой специален закон у нас не е ликвидирал специалното беззаконие, за което се отнася. И не е успял задълго да отклони общественото внимание от грозотата на проституцията – женската, мъжката и политическата. Това внимание се привлича все по-трудно с приказки, особено, когато е заето с празните хладилници. Или с апартаментите на някой преял политик.              ", "date": "2019.03.29", "title": " Българки за продан\t\t\t"}
{"url": "https://trud.bg/%d1%80%d0%b0%d0%b7%d1%81%d0%bb%d0%b5%d0%b4%d0%b2%d0%b0%d1%82-%d1%83%d0%b1%d0%b8%d0%b9%d1%81%d1%82%d0%b2%d0%be-%d1%81%d0%bb%d0%b5%d0%b4-%d0%b7%d0%b0%d0%bf%d0%be%d0%b9-%d0%b2%d1%8a%d0%b2-%d0%b2%d0%b0/", "text": "Окръжната прокуратура във Варна ръководи досъдебно производство за убийство, извършено в село Китка, съобщиха от пресцентъра на Апелативна прокуратура. Тежкото криминално престъпление е било извършено в четвъртък през нощта. Убитият е 58-годишен мъж, който живеел в селото на територията на община Аврен. Тялото му е намерено в двор, собственост на възрастен мъж, с когото двамата пили цял ден. Продължава да се извършва оглед на местопроизшествието и да се изясняват причините и обстоятелствата, при които е настъпила смъртта, и авторството на престъплението. Жертвата е от ромски произход и се казва Юлиян Асенов Ангелов. Най-вероятно убиецът е по-възрастният мъж, който е на близо 80 години и е българин, научи „Труд“. След дългия запой се е стигнало до свада с фатален край. Двамата навремето са пасели добитъка на селото. Убитият е безработен, семейството му живеело в бедност и мизерия и се оплакало сега, че няма пари за погребението му. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.03.29", "title": " Разследват убийство след запой във варненско село\t\t\t"}
{"url": "https://trud.bg/%d0%b6%d0%b5%d0%bd%d0%b8-%d0%b4%d0%b6%d0%b0%d1%84%d0%b5%d1%80%d0%be%d0%b2%d0%b8%d1%87-%d1%81%d1%8a%d1%81-%d1%81%d1%8a%d0%b2%d0%b5%d1%82%d0%b8-%d0%b7%d0%b0-%d0%ba%d1%80%d0%b0%d1%81%d0%be%d1%82%d0%b0/", "text": "Пролетта започва по най-добрия начин в Sephora! Очакват ви 4 дни с отстъпки на всички най-важни продукти от вашия бюти аресенал:", "date": "2019.03.29", "title": " Жени Джаферович със съвети за красота през уикенда\t\t\t"}
{"url": "https://trud.bg/%d0%b6%d0%b5%d0%bd%d0%b0%d1%82%d0%b0-%d0%bd%d0%b0-%d0%b4%d0%b6%d0%b0%d1%84%d0%b5%d1%80%d0%be%d0%b2%d0%b8%d1%87-%d0%b3%d1%80%d0%b8%d0%bc%d0%b8%d1%80%d0%b0-%d1%84%d1%83%d1%82%d0%b1%d0%be%d0%bb%d0%b8/", "text": "Докато цяла седмица България се занимава с представянето на мъжкия национален отбор на страната и мачовете му срещу Черна гора и Косово, футболистките от девическия тим до 17-годишна възраст се подготвят за престижното европейско първенство в Албена, на което България ще е домакин. Между 5 и 17 май страната ни ще приеме осемте най-добри отбора на континента, което е второ голямо признание след организацията на Евро-то за юноши през 2015-а. С цел популяризиране на събитието, а и на самите националки, Българският футболен съюз организира стилна фотосесия с участието на шест момичета от представителния ни тим. Гримът на талантливите спортистки бе дело на съпругата на екскапитана на Берое Ваня Джаферович – Евгения, стайлингът бе възложен на Биляна Запрянова – Биба, а зад обектива бе Цветан Игнатовски. Фотосесията бе реализирана в рамките на един ден на терените на Национална футболна база „Бояна“, а крайният резултат привържениците на футбола и естетиката ще могат да зърнат по страниците на отбрани женски и лайфстайл издания.", "date": "2019.03.29", "title": " Жената на Джаферович гримира футболистки"}
{"url": "https://trud.bg/%d0%b3%d0%bb%d0%b5%d0%b4%d0%b0%d0%b9%d1%82%d0%b5-%d0%bd%d0%b0-%d0%b6%d0%b8%d0%b2%d0%be-%d0%bf%d1%80%d0%b5%d1%81%d0%ba%d0%be%d0%bd%d1%84%d0%b5%d1%80%d0%b5%d0%bd%d1%86%d0%b8%d1%8f%d1%82%d0%b0-%d0%bd-12/", "text": "България и Румъния ще избират между пет локации за Дунав мост – 3, а най-сериозен напредък с конкретни проекти и кратки срокове страните ни бележат в областта на транспорта и енергетиката. Това стана ясно от изявлението на премиера Бойко Борисов след разговора на 4 очи с колегата си Виорика Дънчила. Министър-председателят на България подчерта, че важна тема е и тясното сътрудничество между двете държави при кризи и бедствия. От ресорните министри на двете правителства бяха подписани двустранни споразумения за сътрудничество за извънредните ситуации, икономически меморандум за малките и средните предприятия и меморандум за разбирателство за подобряване на транспортната свързаност. Министърът на икономиката Емил Караниколов и министърът на бизнес средата, търговията и предприемачеството на Румъния Щефан-Раду Опря подписаха Меморандум за разбирателство в областта на малките и средните предприятия. Целта е да се насърчи потенциала и да се повишат производителността и икономическите резултати в тази сфера. Меморандумът ще стимулира сътрудничеството между предприятия и организации от двете страни, с оглед на развитието и укрепването на трайни икономически отношения. По думите му документът ще стимулира сътрудничеството между малките и средни предприятия в областта на иновациите и трансфера на технологии в партньорство с университети и научноизследователски институти както и развитие на този вид предприятия в селските райони чрез запазване на традиционните изкуства, занаятите и туризма. Ще бъде създадена и съвместна работна група на експертно равнище за бизнес средата и за този сектор. Министърът на вътрешните работи Младен Маринов и румънският му колега Кармен Дан подписаха Споразумение за сътрудничество в областта на извънредните ситуации. Документът регламентира сътрудничеството в областта на превенцията, готовността и реагирането при мащабни извънредни ситуации, природни и причинени от човека бедствия и пожари. За основа служи европейското законодателство в тази област, както и международните практики, като се разписват подробно двустранните процедури, компетентните органи и начините на взаимодействие. На базата на споразумението, в случай на бедствие на територията на една от държавите, другата може незабавно да изпрати спасителен екип и/или оборудване, материална и хуманитарна помощ. Следва се стандартният механизъм в подобни случаи – помощта се предоставя след отправяне на искане от засегнатата страна. Оперативните контакти се поддържат чрез националните оперативни центрове за извънредни ситуации. Регламентирани са облекчени процедури за преминаване на границата от спасителните екипи, както и от пострадалото население при мащабни бедствия и необходимост от евакуация на съседна територия, а също и при използването на въздухоплавателни и плавателни средства за оказване на съдействие. Въвеждат се също облекчения при транзитно преминаване на екипи от едната страна през територията на другата за оказване на помощ на трета страна. Министърът на транспорта, информационните технологии и съобщенията Росен Желязков и румънският министър на транспорта Александру-Разван Кук подписаха Меморандум за разбирателство между правителствата на България и Румъния за прилагане на съвместните инициативи за подобряване на условията за корабоплаване на общия българо-румънски сектор на река Дунав и транспортната свързаност между двете страни. С документа двете страни се задължават да осигуряват ежегодно необходимото финансиране за поддържане на корабоплавателния път на р. Дунав в общия българо-румънски участък. Предвижда се изменение в действащата Спогодба между България и Румъния за поддържане и подобряване на фарватера, която е подписана през 1955 г. В областта на транспортната свързаност, държавите се ангажират да направят предпроектни проучвания за местоположението на бъдещия трети мост над р. Дунав. Предстои страните да се споразумеят за една от следните локации: Оряхово – Бекет; Никопол – Турну Мъгуреле; Свищов – Зимнич; Русе – Гюргево и Силистра – Кълъраш. Двустранните ни отношения са в отлично състояние и се надявам те да продължат да се развиват така, каза след разговора на 4 очи премиерът на Румъния Виорика Дънчила. Срещата между премиерите на Румъния и България Виорика Дънчила и Бойко Борисов се състоя в двореца „Виктория”. Този следобед, но в двореца „Снагов”, ще се състои лидерският разговор на „Варненската четворка” – премиерите на България, Румъния, Гърция и президентът на Сърбия Александър Вучич ще обсъдят стратегическите проекти за Балканите. Както е известно, форматът на срещата бе иницииран от българския министър-председател, а първите разговори се проведоха във Варна. Поздравявам премиера Виорика Дънчила за успешното председателство на Съвета на Европейския съюз и за усилията на Румъния в тази сфера, заяви министър-председателят Бойко Борисов на брифинг след края на Съвместното заседание на правителствата на България и на Румъния в Букурещ. Премиерът Борисов акцентира върху подписаните двустранни документи. В сферата на реакцията при бедствия и аварии той подчерта, че е ключово и двете ресорни министерства да задействат автоматично своите сили и средства. Насърчаването на малките и средни предприятия е важно за бизнеса от двете страни на Дунав, отбеляза министър-председателят по отношение на подписания меморандум в тази сфера. За транспортните коридори премиерът Борисов изтъкна, че има доста конкретика както с Румъния, така и с Гърция. Румъния може да драгира река Дунав, да я направи по-дълбока, за да могат да се превозват по-тежки товари и да има повече туристи по нея, отбеляза Борисов. Премиерът коментира и различни варианти за местоположението на нов мост над р. Дунав. По думите му за локацията Русе – Гюргево могат да се използват европейски средства, защото това е европейски коридор. По отношение на Свищов или Никопол от българска страна е възможно публично-частно партньорство. Мостът на Русе трябва да се ремонтира основно и двете страни ще положат усилия, добави министър-председателят. В енергийната сфера премиерът Борисов изрази надежда, че през юни ще бъде направена първата копка на интерконектора с Гърция. България, Румъния и Гърция трябва да се подготвят със своите газови магистрали, за да може да транспортират в различни посоки, тук имаме пълно разбиране, категоричен беше министър-председателят. Той изтъкна, че е по-удовлетворен, защото е налице много съществен напредък по интерконекторите и транспортните схеми. Борисов акцентира също върху темата за Западните Балкани. Неслучайно нашата среща ще прерасне в четиристранна, това е добър знак за целите Балкани, заяви премиерът и добави, че се надява занапред и други страни от региона да бъдат присъединявани към проектите, защото те касаят свързаност и транспортни коридори. Румънският премиер Виорика Дънчила изтъкна отличните отношения с България, която по думите й е ключов партньор за Румъния в региона. Данчила отбеляза ръста на стокообмена между двете страни, както и проектите в сферата на енергетиката, транспорта и трансграничното сътрудничество. Премиерът на Румъния подчерта доброто сътрудничество на двете страни на европейско ниво и по отношение на Шенген. Посочи и важния момент за ЕС, в рамките на който се дебатира бъдещето на Европа. Според Дънчила днешната среща е възможност за Румъния и България да отправят послание за поддържане на обединена Европа, която е по-силна и по-близка до гражданите и за която да е характерна сплотеността.    ", "date": "2019.03.29", "title": " Избираме от 5 локации за Дунав мост-3"}
{"url": "https://trud.bg/14-%d0%b4%d0%b5%d1%86%d0%b0-%d0%bf%d0%be%d1%81%d1%82%d1%80%d0%b0%d0%b4%d0%b0%d1%85%d0%b0-%d0%bf%d1%80%d0%b8-%d0%ba%d0%b0%d1%82%d0%b0%d1%81%d1%82%d1%80%d0%be%d1%84%d0%b0-%d0%bc%d0%b5%d0%b6%d0%b4%d1%83/", "text": "Шестнадесет души, включително 14 деца, бяха ранени, след като автомобил се блъсна в училищен автобус в германския град Гарбсен близо до Хановер, предаде БТА. Сериозно пострадали са две от децата, както и 22-годишният шофьор и 18-годишна пътничка, съобщиха властите. Преди сблъсъка с автобуса колата се е опитвала да извърши изпреварване на кръстовище, според полицейска говорителка. 44-годишният шофьор на автобуса, който отвеждал около 30 деца към училище, е невредим.", "date": "2019.03.29", "title": " 14 деца пострадаха при катастрофа между училищен автобус и кола в Германия"}
{"url": "https://trud.bg/%d0%b0%d1%82%d0%b0%d0%ba%d0%b0-%d1%89%d0%b5-%d0%b8%d0%b7%d0%b1%d0%b8%d1%80%d0%b0-%d0%ba%d0%b0%d0%bd%d0%b4%d0%b8%d0%b4%d0%b0%d1%82%d0%b8-%d0%b7%d0%b0-%d0%b5%d0%b2%d1%80%d0%be%d0%b4%d0%b5/", "text": "Партия „Атака“ ще излъчи своите кандидати за евродепутати с риалити по партийната си телевизия. След като всяка от политическите сили в „Обединени патриоти“ самостоятелно ще се яви на европейските избори, лидерът на Атака Волен Сидеров обяви, че започва записване на кандидати, навършили 21 г., предава  . След като бъдат одобрени кандидатите, които ще се борят за място в евролистата на „Атака“ в продължение на три седмици всяка вечер по партийната телевизия ще има политическа академия и зрителите ще гласуват за най-добре представилия се кандидат, обясни лидерът на „Атака“ Волен Сидеров. „Абсолютно риалити само, че политическо. Няма да има партийни активисти. Моята роля ще се ограничава до участие в журито. Ще бъдат само млади хора, които ще бъдат излъчени от техните общности, студентски дружества, НПО-та и така нататък, а ще ги класират зрителите“, обясни той. Няма да е нужно кандидатите за евродепутати да са партийни членове, но трябва да изповядват идеите на „Атака“. „Като отиде там да знае какво да прави по джендърския въпрос, мигрантския въпрос, санкции Русия и така нататък“, обясни Волен Сидеров. Според него подобно риалити ще е нов подход в политиката. „Аз мисля, че на хората партийността им доста вече им е омръзнала и на практика сто процента мажоритарно и сто процента преференциално“, мотивира се лидерът на „Атака“.  ", "date": "2019.03.29", "title": " „Атака“ ще избира кандидати за евродепутати с тв риалити"}
{"url": "https://trud.bg/%d0%bd%d0%b5%d0%bc%d1%81%d0%ba%d0%b8-%d0%b4%d0%b0%d1%80%d0%b8%d1%82%d0%b5%d0%bb%d0%b8-%d0%bf%d0%be%d1%81%d0%b5%d1%82%d0%b8%d1%85%d0%b0-%d0%b3%d0%be%d1%80%d0%bd%d0%be%d0%be%d1%80%d1%8f%d1%85%d0%be/", "text": "Представители на немската фондация „В помощ за България“ посетиха горнооряховската болница. Юрген Мюлер и съпругата му Риа Мюлер, както и българските сътрудници Изабел Шимидова и Преслав Петров се срещнаха с управителя на болницата д-р Иван Иванов, с началника на АГО д-р Михаил Милатович, както и с екип на отделението, в което са направени ремонти със 6 000 лева, дарени от тях. През есента бяха ремонтирани ремонтирани две стаи, монтиран окачен таван в санитарния възел и отстранен голям проблем във ВиК системата, който водеше до течове и влага в съседни помещения. Гостите разгледаха ремонтираните помещения и останаха много доволни, и раздадоха малки сувенири на екипа. Те споделиха, че в момента кандидатстват за още средства от немска компания за техника, за да осигурят средства за довършване на ремонтите в Акушеро-гинекологичното отделение. Припомняме, че до момента немската фондация „Помощ за България“ е дарила над 22 хиляди лева за лечебното заведение. Със средствата бе направен основен ремонт на боксовете в кърмаческия сектор на Детско отделение, бе ремонтирана и модернизирана млечната кухня, и оборудвана с нови електроуреди. В отделението бе направен основен ремонт и на санитарните възли. През последните две години на няколко пъти дарителите посетиха болницата, за да се запознаят как са оползотворени средствата за ремонти. При всяко посещение те пристигаха с играчки и лакомства за болните деца. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.03.29", "title": " Немски дарители посетиха горнооряховската болница"}
{"url": "https://trud.bg/%d0%bc%d0%b8%d0%bd%d0%b8%d1%81%d1%82%d1%8a%d1%80-%d0%b0%d0%bd%d0%b3%d0%b5%d0%bb%d0%ba%d0%be%d0%b2%d0%b0-%d0%bd%d0%b0-%d1%81%d1%80%d0%b5%d1%89%d0%b0-%d1%81-%d1%80%d1%83%d0%bc%d1%8a%d0%bd%d1%81%d0%ba/", "text": "Румъния е първи пазар за входящ туризъм за България. През 2018 година повече от 1,377 млн. са визитите от северната ни съседка, като се отчита нарастване от 20,9 на сто спрямо година по-рано. Това каза министърът на туризма Николина Ангелкова по време на работната среща с министъра на туризма на Румъния Богдан Триф. Българският министър е част от правителствената делегация, водена от министър-председателя Бойко Борисов. В първите два месеца на 2019 г. пътуванията от румънски граждани са повече от 82 хил., това нарежда страната отново сред водещите чуждестранни пазари, заяви министър Ангелкова. Тя посочи още, че Румъния също е често избирана дестинация за посещения на българите зад граница. През 2018 г. над 523 хил. български граждани са посетили Северната ни съседка като това е ръст от 8,7% спрямо 2017 г. Румъния е стратегически пазар за нас и ние водим последователна политика за насърчаване на пътуванията и предлагането на най-добрия туристически продукт, информира министърът. Министерството на туризма ежегодно участва в есенно и пролетно издание на най-значимото международно туристическо изложение – The Tourism Fair of Romania. Провежда се и широка комуникационна кампания за популяризиране на България като дестинация за туризъм в за четири сезона и разнообразни услуги в сектора. Министър Ангелкова обясни, че основен фокус в работата на ведомството тази година е привличането на повече инвестиции в туризма. В тази връзка, на 31 май 2019 г. в к.к. Слънчев бряг Министерството на туризма организира Международна конференция за устойчиви инвестиции в туризма. Българският министър покани колегата си Богдан Триф да вземе участие във форума и уточни, че специален гост ще бъде Талеб Рифай, генерален секретар на Световната организация по туризъм към ООН в периода 2009-2017. Имаме много добро сътрудничеството в областта на туризма и се надявам ползотворното партньорство да продължи занапред, за да развиваме още по-успешно туризма у нас и в България, посочи министърът на туризма на Румъния Богдан Триф. Той допълни още, че множеството инициативи, по които работим съвместно, ще подпомогнат нарастването в сектора и привличането на повече туристи в двете страни. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.03.29", "title": " Министър Ангелкова на среща с румънския си колега Богдан Триф: Румъния е първи пазар за входящ туризъм на България"}
{"url": "https://trud.bg/%d1%84%d0%b0%d0%bd%d0%b4%d1%8a%d0%ba%d0%be%d0%b2%d0%b0-%d0%b2-%d1%81%d0%be%d1%84%d0%b8%d1%8f-%d0%bd%d0%b5-%d1%82%d1%80%d1%8f%d0%b1%d0%b2%d0%b0-%d0%b4%d0%b0-%d1%81%d0%b5-%d0%b4%d0%be%d0%bf%d1%83%d1%81/", "text": "„В София не трябва да се допускат сгради, които не се вписват в общата среда и пречат – включително на движението. Така столичният кмет Йорданка Фандъкова коментира пред   казуса с многоетажната сграда „Златен век“ на „Артекс“.Вчера от строителния контрол посочиха, че небостъргачът като сграда е законен, но за самото му строителство трябва да каже съдът, тъй като около разрешителното за строеж и валидността му се води дело. Според главния архитект е трябвало да се направи презаверка в края на миналата година, а това не се е случило. Фандъкова коментира признанието на арх. Здравко Здравков, че е получавал съобщения от собствениците на „Артекс“, като изрази мнение, че „вероятно не става дума за някакви драматични есемеси“. В същото време тя беше категорична: „За мен беше важно да се направят промените в закона, да настояваме да има много добри анализи и да не допускаме в града се изграждат сгради, които не се вписват и пречат на движението. Аз настоях главният архитект да не продължава разрешителното“. По думите ѝ сега решението е в ръцете на Темида. Кметът коментира и множеството скандали около ремонтите в София. По думите ѝ процедурата за ул. „Граф Игнатиев“ сега е „урок“ за всички следващи, но даже и при най-подробните обсъждания след началото на работата ще има недоволни. Като основен виновник тя посочи тези, които реално вършат работата на обекта: „Всичко се прави от човека. Каквито и добри проекти да се правят, след това при изпълнението работят строителните работници, които се ръководят от технически ръководители – тези хора са много ключови“. Все пак Йорданка Фандъкова атакува и проектантите, но най-вече заради поне привидно добре направения, но твърде неясен като замисъл фонтан тип „водна стена“ (или“надгробен паметник“, според някои) на пл. „Гарибалди“: „Трябва да се знае, че отговорността при реализацията на такива много ключови проекти на архитекти и проектанти е огромна. Най-малкото би трябвало да защитят проектите си – носят отговорност пред гражданите, това не е проектиране на частна сграда, тук говорим за целия град. Да защитават своите проекти, а не да трябва аз да обяснявам какъв е бил замисълът на проектанта. Тя заяви, че призивът монолитът от пл. „Гарибалди“ да отиде в УАСГ е бил „закачка“. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2019.03.29", "title": " Фандъкова: В София не трябва да се допускат сгради, които не се вписват в общата среда и пречат"}
{"url": "https://trud.bg/%d0%be%d0%b1%d1%89%d0%b8%d0%bd%d1%81%d0%ba%d0%b8%d1%8f%d1%82-%d1%81%d1%8a%d0%b2%d0%b5%d1%82-%d0%bf%d0%be%d0%b4%d0%ba%d1%80%d0%b5%d0%bf%d0%b8-%d0%bf%d1%80%d0%b5%d0%b4%d0%bb%d0%be%d0%b6%d0%b5%d0%bd/", "text": "Общинският съвет подкрепи с пълно единодушие предложението Велико Търново да получи официален статут на историческа и духовна столица. Зад идеята, датираща още от края на XIX век, се обединиха общественици, сформирали Инициативен комитет. След положителната резолюция на местния парламент предстои предложението да бъде внесено в Народното събрание. Инициативният комитет обединява кмета Даниел Панов, Великотърновския митрополит Григорий, Нейко Генчев – общински съветник, собственик на издателство “Фабер” и председател на Институт за приложна музеология, проф. д.и.н. Милко Палангурски – историк  и преподавател във ВТУ, Веселка Коева – адвокат и член на Висшия адвокатски съвет, Йордан Цветанов – адвокат, председател на УС на Фондация “Център за обучение на адвокати Кръстю Цончев”, д-р Иван Църов – директор на Регионален исторически музей – Велико Търново, проф. д-р Пламен Павлов – историк и преподавател във ВТУ. В комитета са също проф. д-р Хитко Вачев – археолог, Венцислав Спирдонов – председател на Великотърновски общински съвет, бриг. генерал Пламен Богданов – началник на Национален военен университет “Васил Левски”, проф. д-р Христо Бонджолов – ректор на Великотърновски университет “Св. св. Кирил и Методий”, Даниела Минева – председател на Адвокатски съвет към Великотърновска адвокатска колегия и д-р Иван Александров  – директор на Регионална библиотека “Петко Р. Славейков”. „В духовните представи на българите цели седем столетия, от 1186 до 1879 г., Търново е единствената възможна българска столица. В съзнанието и творчеството на водещите умове на нацията през ХVІІІ–ХІХ в. (Паисий Хилендарски, Софроний Врачански, Георги Раковски, Васил Левски, Любен Каравелов, Христо Ботев) царският град на Асеневци е символът на жадуваната свобода. Именно тук е свикано Учредителното Събрание (1879 г.), призвано да възроди независимия политически живот на България. По време на дебатите тогава видният политик и народен представител Драган Цанков възкликва: „Ние имаме две столици: Търново – историческа, и София – правителствена“. Приетата от Учредителното събрание Конституция остава за следващите поколения българи Търновска, а най-важните актове на новата българска държава неизменно са обявявани в Търново, включително манифестът на княз Александър Батенберг за Съединението на Княжество България с Източна Румелия (6 септември 1885 г.) и обявяването на българската независимост от цар Фердинанд (22 септември 1908 г.). Изразяваме своята убеденост, че е дошъл моментът статутът на историческа и духовна столица на България, който Велико Търново винаги е притежавал според мнението на широките обществени слоеве от всички краища на страната ни, да бъде потвърден официално и да бъде легитимиран от най-високата трибуна“, са част от мотивите към предложението на Инициативния комитет. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.03.29", "title": " Общинският съвет подкрепи предложението Велико Търново да получи официален статут на историческа и духовна столица"}
{"url": "https://trud.bg/%d0%b1%d1%8a%d0%bb%d0%b3%d0%b0%d1%80%d0%b8%d1%8f-%d0%b8-%d1%80%d1%83%d0%bc%d1%8a%d0%bd%d0%b8%d1%8f-%d0%b8%d0%b7%d0%b2%d0%b5%d0%b6%d0%b4%d0%b0%d1%82-%d0%b5%d0%bd%d0%b5%d1%80%d0%b3%d0%b8%d0%b9%d0%bd/", "text": "Напредъкът по реализацията на съвместните енергийни проекти между България и Румъния бе в центъра на разговора на министъра на енергетиката Теменужка Петкова с румънския й колега Антон Антон. Министър Петкова участва в делегацията в румънската столица, водена от премиера Бойко Борисов, за съвместно заседание на правителствата на двете страни. Двамата министри разговаряха за съвместната работа на България и Румъния в рамките на Групата на високо равнище за междусистемно свързване в Централна и Югоизточна Европа CESEC. Дейността в рамките на групата е съсредоточена не само върху изграждането на нови газопроводи, но и върху оптималното използване на съществуващата инфраструктура. В този контекст министър Петкова информира своя румънски колега, че завършването на компресорната станция Подишор на румънска територия, част от междусистемната газова връзка България – Румъния, е от ключово значение за постигане на реверсивен поток между двете държави и оптимални условия за функциониране на връзката. Антон Антон информира, че предстои компресорната станция да бъде пусната в експлоатация през тази година. Тя е част от проекта за развитие на румънската газопреносна система по трасето България – Румъния – Унгария – Австрия (BRUA), който включва изграждане на нови газопроводни участъци с приблизителна дължина 528 км и три нови компресорни станции – Юпа, Бибещи и Подишор. Министър Петкова информира своя домакин и за напредъка по изграждането на електропровод 400 kV между Добруджа и Бургас. Проектът е потвърден от ЕК като проект от общ интерес за увеличаване на преносната способност между България и Румъния, известна като коридор „Черно море“. Електропроводът има статут на обект с национално значение. Той се изпълнява от Електроенергийния системен оператор (ЕСО ЕАД) и е включен в Десетгодишния план на Асоциацията на европейските преносни оператори ENTSO-E за 2014-2024 г., както и в десетгодишния план за развитие на електропреносната мрежа на ЕСО ЕАД за периода 2015-2024 г. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.03.29", "title": " България и Румъния извеждат енергийните си проекти в приоритет"}
{"url": "https://trud.bg/%d0%be%d1%82%d0%ba%d1%80%d0%b0%d0%b4%d0%bd%d0%b0%d1%85%d0%b0-%d0%bf%d0%b0%d1%80%d0%b8%d1%82%d0%b5-%d0%bd%d0%b0-%d0%b1%d0%b0%d0%b1%d0%b0-%d0%b4%d0%be%d0%ba%d0%b0%d1%82%d0%be-%d0%b1%d0%b8%d0%bb%d0%b0/", "text": "Парична сума от близо 4000 лева е открадната от дома на 78-годишна жена в новозагорското с.Стоил войвода. Престъплението е извършено на 28 март, съобщиха от полицията. Неизвестният засега крадец е проникнал в чуждия дом, след като взломил входната врата. Ориентирал се е много добре къде старицата държи спестяванията си, взел ги и избягал. Взломната кражба е станала между 9 и 12 часа. По това време стопанката не била вкъщи, а на сбирка с приятелките в пенсионерския клуб. Води се досъдебно производство.  ", "date": "2019.03.29", "title": " Откраднаха парите на баба, докато била на сбирка в пенсионерския клуб"}
{"url": "https://trud.bg/%d0%bf%d1%80%d0%be%d1%83%d1%87%d0%b2%d0%b0%d0%bd%d0%b5-%d0%bd%d0%b0-%d0%b5%d0%bf-%d0%b3%d0%b5%d1%80%d0%b1-%d1%89%d0%b5-%d0%b8%d0%bc%d0%b0-%d1%88%d0%b5%d1%81%d1%82%d0%b8%d0%bc%d0%b0-%d0%b5%d0%b2%d1%80/", "text": "Политическа партия ГЕРБ ще вкара шестима души в европарламента и категорично ще спечели изборите в България с 37,5 %, сочи   на отдела за наблюдение на общественото мнение на ЕП. БСП се очаква да получат 31,9 % от гласовете на избирателите и по този начин да имат петима евродепутати.   Трета политическа сила в България остава ДПС, които получават 12, 4% от вота на избирателите и ще имат двама души в европарламента. След тях се нареждат Да, България, ВМРО, Воля и Атака, като всяка една от политическите формации има шанс да вкара по един свой представител. При положение, че Обединените патриоти се явят самостоятелно на изборите НФСБ на Валери Симеонов няма да има нито един евродепутат. Проучването прави прогноза и как ще изглежда Европейския парламент след изборите, които ще се проведат между 23 и 26 май. Европейската народна партия (ЕНП) се очаква да има 188 представители, което означава, че ще загуби 30 места, спрямо предишните избори, които се проведоха през 2014 г. Прогресивният алианс на социалистите и демократите, в който се намира и партията на европейските социалисти (ПЕС) ще има 142-ма депутати, което е с 44 по-малко, отколкото има в момента.   Огромен скок спрямо миналите избори се очаква да направи формацията Европа на нациите и свободата, в която членува партията на Марин льо Пен „Национален фронт“. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2019.03.29", "title": " Проучване на ЕП: ГЕРБ ще има шестима евродепутати, БСП – 5"}
{"url": "https://trud.bg/%d0%b1%d1%8a%d0%bb%d0%b3%d0%b0%d1%80%d0%be-%d1%82%d1%83%d1%80%d1%81%d0%ba%d0%b8%d1%82%d0%b5-%d0%be%d1%82%d0%bd%d0%be%d1%88%d0%b5%d0%bd%d0%b8%d1%8f-%d0%b4%d0%be%d0%b1%d1%80%d0%b8-%d0%bf%d1%80/", "text": "От 26 до 29 март 2019 г. по повод тържественото отбелязване на Дните на Тракия, Университетът по библиотекознание и информационни технологии (УниБИТ) организира редица инициативи, съвместно с общините Елхово, Болярово и Малко Търново, посветени на проблемите на трансграничното сътрудничество. На 27 март 2019 г. преподаватели, студенти и членове на университетската администрация посетиха ентографско-археологическия музей в гр. Елхово и Църквата „Св. Вмч. Димитрии Солунски“. Те взеха участие в откриването на изложба на тема: „Елхово – град с хилядолетна история и вековни традиции“. На 28 март 2019 г. в гр. Болярово, в голямата зала на Народно читалище „Възраждане“, се проведе кръгла маса на тема „Трансгранично сътрудничество между Р България и Р Турция: добри практики, възможности и перспективи”. В мероприятието взеха участие кметовете на Болярово – г-н Христо Христов, на гр. Елхово – г-н Петър Киров и на гр. Малко Търново – г-н Илиян Янчев, които изложиха пред участниците своите идеи за развитие на пограничния регион. Специални гости на кръглата маса бяха комисар Деян Моллов – директор на Регионална дирекция „Гранична полиция“, със седалище в гр. Елхово и г-н Васил Вълчев – Генерален консул на Р България в гр. Одрин, Р Турция. Официални приветствия бяха получени от кметовете на гр. Одрин – г-н Реджеб Гюркан, на гр. Къркларели – г-н Мехмед Кесимоглу и от д-р инж. Ведат Мутлу от Университета „Румели“ в гр. Истанбул. Същият ден, следобяд представителите на УниБИТ посетиха гр. Одрин, където съвместно с турски колеги проведоха научна дискусия по темата за перпективите на развитието на пограничните райони от двете страни на българо-турската граница, като засегнаха и въпросите за тракийското културно наследство. Контактите между българските и турските университетски преподаватели и учени продължиха със съвместно посещение на двете български православни църки, на джамията „Селимие“ и други културни забележителности на гр. Одрин, свързани с българската история. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.03.29", "title": " Българо-турските отношения – добри практики, възможности и перспективи"}
{"url": "https://trud.bg/%d0%bf%d0%b0%d1%80%d1%82%d0%b8%d0%b8%d1%82%d0%b5-%d1%81%d0%b5-%d1%80%d0%b0%d0%b7%d0%b1%d1%80%d0%b0%d1%85%d0%b0-%d0%b7%d0%b0-%d1%81%d1%8a%d1%81%d1%82%d0%b0%d0%b2%d0%b0-%d0%bd%d0%b0-%d1%80%d0%b8%d0%ba/", "text": "Политическите партии и коалиции приеха с консенсус предложенията за членовете и ръководния състав на Районната избирателна комисия за произвеждането на избори за европейски парламент. Председател на комисията ще е адвокат Росица Тодорова /ГЕРБ/, която и на предходни избори е заемала длъжността. Нейните заместници са от коалиция „Обединени патриоти“ и ДПС, а секретарят на комисията – от коалиция „БСП за България“, съобщиха от областната администрация. В комисията ще участват общо 15 души, включително с ръководството, като 5 от тях са представители на ГЕРБ, 4 – от коалиция „БСП за България“, 2 – коалиция „Обединени патриоти“, по 1 – от ДПС, „Воля“, както и от Реформаторския блок и коалицията „България без цензура“, ВМРО-БНД, ЗНС, „Гергьовден“. Консултациите води областният управител Чавдар Божурски. Той ще изпрати писмено предложение до ЦИК за състава на Районната избирателна комисия заедно със списъка на резервните членове. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.03.29", "title": " Партиите се разбраха за състава на РИК в Сливен"}
{"url": "https://trud.bg/%d0%bc%d0%be%d0%bc%d0%b8%d1%87%d0%b5%d1%82%d0%b0-%d0%be%d1%82-%d0%b2%d0%b0%d1%80%d0%bd%d0%b0-%d0%b7%d0%b0%d0%b4%d0%b8%d0%b3%d0%bd%d0%b0%d1%85%d0%b0-%d0%ba%d0%be%d0%bb%d0%b0/", "text": "Две момичета от Варна са хванати за кражба на лек автомобил „Сузуки“, паркиран до частен дом в местността „Сотира“, съобщиха от ОД на МВР в града. Деянието е извършено след полунощ около 1 ч. на 28 март. След получения сигнал и проведените оперативно-издирвателни действия на полицията е установено, че извършителките са непълнолетно и малолетно момиче. Двете са разпитани и предадени на родителите им. По случая е образувано досъдебно производство и материалите са предадени на Районна прокуратура-Варна.  ", "date": "2019.03.29", "title": " Момичета от Варна задигнаха кола"}
{"url": "https://trud.bg/%d0%bf%d1%80%d0%b5%d0%b4%d1%81%d1%82%d0%b0%d0%b2%d0%b8%d1%85%d0%b0-%d0%b8%d1%81%d1%82%d0%be%d1%80%d0%b8%d1%87%d0%b5%d1%81%d0%ba%d0%b8-%d0%bc%d0%b0%d1%80%d1%88%d1%80%d1%83%d1%82-%d0%bd%d0%b0-%d0%ba/", "text": "Като част от празничните събития за честване на 140-годишнината от обявяването на София за столица на България, дирекция „Култура“ и екипът на уеб сайт за исторически маршрути организират обиколка на част от културното наследство на София. Маршрутът се казва „Зад фасадите на софийските домове“ и днес кметът на София Йорданка Фандъкова първа мина по него. Тази обиколка е създадена специално за отбелязването на 140-годишнината от обявяването на София за столица. Тя започва от паметника Левски, преминава през хрампаметника „Св. Александър Невски“, къщата на Буров и минава през къщата на Киро Стефанов – известен индустриалец от Сливен, който е живял тук с двамата си братя. Един от тях – Стефан е бил и финансов министър на България през 30-те години и е издигнал страната ни в икономически подем. От другата страна на къщата е една от първите кооперации в София. Днес кметът на София Йорданка Фандъкова мина по тази обиколка. Всички, които искат да го направят, могат да се включат на 2,4 и 5 април с предварително записване. „Тази година честваме 140-ата годишнина от обявяването на София за столица и бихме искали да използваме този повод да привлечем всички софиянци или повечето софиянци към историята на града, към участието в развитието на града, защото има с какво да се гордеем“, каза Фандъкова.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.03.29", "title": " Представиха исторически маршрут на културното наследство в столицата (СНИМКИ)\t\t\t"}
{"url": "https://trud.bg/%d0%b2%d0%b5%d0%bb%d0%b8%d0%ba%d0%be%d1%82%d1%8a%d1%80%d0%bd%d0%be%d0%b2%d1%81%d0%ba%d0%b0-%d0%be%d0%ba%d1%80%d1%8a%d0%b6%d0%bd%d0%b0-%d0%bf%d1%80%d0%be%d0%ba%d1%83%d1%80%d0%b0%d1%82%d1%83%d1%80%d0%b0/", "text": "Великотърновската окръжна прокуратура миналата година не е имала нито едно оправдано лице, както и няма нито едно върнато дело от съда, с което се нарежда на първо място в страната по тези показатели. Резултатите на прокурорите от съдебния окръг са много добри по нисък брой на оправдателните присъди и общ брой оправдани лица – общо 6 лица, което ги нарежда на четвърто място в страната /при най-много – Софийска градска прокуратура с 297 оправдани лица/. Окръгът е сред първите и по друг много важен показател – нисък брой върнати дела от съда –– 10 бр. /СГП е със 287 броя/. Това стана ясно по време на годишния отчет на административния ръководител на Окръжна прокуратура Окръжна прокуратура. Отчетното събрание се проведе в Съдебната палата в присъствието на Иван Гешев – заместник на главния прокурор при Върховната касационна прокуратура; Румяна Арнаудова, говорител на главния прокурор и завеждащ Отдел 01„Специализиран“ при ВКП, Таня Недкова – и.ф. административен ръководител и апелативен прокурор на Апелативна прокуратура – Велико Търново, Светослав Калчев – прокурор в АПВТ, Теодорина Димитрова – председател на Окръжен съд – Велико Търново, Георги Чамширов – председател на Административен съд – В. Търново, старши комисар Димитър Машов – директор на Областната дирекция на МВР във В. Търново, Владимир Шомов – началник отдел „Досъдебно производство“ в Областната дирекция на МВР – Велико Търново. През 2018г. прокурорите са наблюдавали общо 5 621 досъдебни производства, от които образувани през годината – 3 123 броя. По досъдебните производства традиционно водещо място и през 2018 г. заемат престъпленията против собствеността – 1 082 броя. На второ място са общоопасните престъпления – 1 079 броя, а на трето – престъпленията против личността – 355 броя. Като положителна се запазва тенденция за съкращаване на сроковете, в които протича съдебното производство, което се дължи на подобреното качество на разследването и на внесените обвинителни актове. В едномесечен срок, в съдебния район са решени 5 391 броя преписки от общо решени 5 398 броя. Бързите производства са 905 броя /16,1%/. В съда са внесени 929 прокурорски акта срещу 993 лица. От тях обвинителните актове са 436 броя, срещу 471 лица. Споразуменията са 353 броя срещу 380 лица. Предложенията за освобождаване от наказателна отговорност с налагане на административно наказание по чл. 78а от НК са 140 броя, срещу 142 лица. По искане на прокурорите спрямо 82 лица е била взета мярка за неотклонение „Задържане под стража”, а на 14 лица е определена „Домашен арест”. Осъдените и санкционирани лица са 1023 бр., като 999 бр. са с влязъл в сила съдебен акт. Наблюдава се тенденцията за увеличаване на броя на осъдените и санкционирани лица спрямо предходния отчетен период и увеличаване на броя на решените дела по реда на съкратеното съдебно следствие. Запазва се тенденцията на непрекъснато увеличаване на входящите преписки с международен елемент, като значително по-големия брой са получени молби за правна помощ. През отчетния период в съдебния окръг са изготвени и изпратени 33 молби за правна помощ, a са получени 74. Изпълнение са 5 европейски заповеди за арест и са издадени 16 такива, преимуществено по присъди. В прокуратурите в съдебния окръг са постигнати отлични резултати, касаещи срочността за привеждане на влезлите в сила присъди. Окръжна прокуратура Велико Търново няма върнати дела от съда поради допуснати нарушения на процесуалните правила. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.03.29", "title": " Великотърновска Окръжна прокуратура първенец в страната за 2018 г. без оправдани лица и върнати дела"}
