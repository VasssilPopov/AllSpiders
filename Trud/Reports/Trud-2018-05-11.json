{"url": "https://trud.bg/%d0%b4-%d1%80-%d0%b9%d0%be%d1%80%d0%b4%d0%b0%d0%bd-%d1%85%d1%80%d0%b8%d1%81%d1%82%d0%be%d0%b2-%d0%b2-%d0%b4%d0%be%d0%b1%d1%80%d0%be-%d0%be%d0%b1%d1%89%d0%be-%d1%81%d1%8a%d1%81%d1%82%d0%be%d1%8f%d0%bd/", "text": "Все още няма задържан за нападението на заместник – кмета на Ловеч Цветан Георгиев, който беше пребит пред блока си. Той е настанен в болница с 2 счупени крака, травми по тялото и главата. Георгиев вече е претърпял няколко операции в плевенска болница. „Състоянието му в момента е стабилно, психически е в добро общо състояние във връзка с нанесената му голяма по обем травма. Възстановява се добре. В момента е без съществени оплаквания и сме спокойни. Претърпя интервенции във връзка със счупване на носни кости, интервенции във връзка със счупвания в областта на двете подбедрици и обработка на останалите рани.“, каза пред   дежурният лекар д-р Йордан Христов. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.05.11", "title": " Д-р Йордан Христов: В добро общо състояние е зам.-кметът на Ловеч"}
{"url": "https://trud.bg/%d0%b8%d0%bc%d0%b5%d1%82%d0%be-%d0%bc%d0%b5%d0%bb%d0%b0%d0%bd%d0%b8%d1%8f-%d0%bd%d0%b0%d0%b1%d0%b8%d1%80%d0%b0-%d0%bf%d0%be%d0%bf%d1%83%d0%bb%d1%8f%d1%80%d0%bd%d0%be%d1%81%d1%82-%d0%b2-%d1%81%d0%b0/", "text": "В САЩ се наблюдава тенденция все повече момиченца да се кръщават Мелания. Изборът вероятно е повлиян от името на първата дама Мелания Тръмп, предаде Асошиейтед прес. За четвърта поредна година най-популярното име за момиче в страната е Ема, според годишния списък, изготвян от американското Управление за социално осигуряване. Най-популярното миналогодишно име за момче – Ноа, е изместено на второ място от новия фаворит – Лиъм. След Ема при избора на име за новородените си дъщери американците най-често се спират на Оливия, Ава, Изабела и София. За момчета след Лиъм и Ноа на най-голяма популярност се радват имената Уилям, Джеймс и Логан. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.05.11", "title": " Името Мелания набира популярност в САЩ"}
{"url": "https://trud.bg/%d0%b9%d0%be%d1%80%d0%b4%d0%b0%d0%bd%d0%ba%d0%b0-%d1%84%d0%b0%d0%bd%d0%b4%d1%8a%d0%ba%d0%be%d0%b2%d0%b0-%d0%bd%d0%b0%d0%b9-%d0%b2%d0%b0%d0%b6%d0%bd%d0%b0%d1%82%d0%b0-%d1%80%d0%be%d0%bb%d1%8f-%d0%b2/", "text": "“Най-важната роля в образованието е ролята на учителя”. Това каза по време на връчването на наградите в конкурса „Учител на годината“ кметът на София Йорданка Фандъкова. Наградите се дават за двадесет и първа поредна година от Синдиката на българските учители. „Отличават се най –добрите, тези, които задават посоката и примера в едно важно за българското образование време, време на промяна, на реформи, които се правят от вас – учителите“ – допълни още столичният кмет. Фандъкова подчерта, че днес в българското образование протичат реформи, които целят да го направят по-модерно, насочено към професионалното и личностно развитие на децата и към практическите им умения. „Ние осъзнаваме нашата отговорност да правим средата по-добра както за учениците, така и за учителите“ – каза столичният кмет и припомни, че през последните години общината е инвестирала над 360 милиона лева в образователната инфраструктура, в строителство и модернизация на детски градини и училища. В момента се изгражда нова сграда на Първа английска езикова гимназия и 112-то основно училище. Довършва се строителството на нова спортна зала в 149-то училище, строят се три нови детски градини. Предстои и пълна модернизация на 17 училища и детски градини със средства по ОП „Региони в растеж“. Подготвят се проекти за изграждане на четири нови училища и шест нови спортни зали. „Базата е много важна в процеса на образование, но резултатите на учениците се дължат на учителите, на директорите, които трябва да мотивират своите колеги и да направят атмосферата така, че да има желание и възможност за творческа работа в училището“ – каза столичният кмет Фандъкова. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.05.11", "title": " Йорданка Фандъкова: Най-важната роля в образованието е ролята на учителя"}
{"url": "https://trud.bg/%d0%b2%d0%b8%d0%b6%d1%82%d0%b5-%d0%b0%d0%ba%d1%86%d0%b5%d0%bd%d1%82%d0%b8%d1%82%d0%b5-%d0%be%d1%82-%d0%b1%d1%80%d0%be%d1%8f-%d0%bd%d0%b0-%d1%82%d1%80%d1%83%d0%b4-%d0%b2-%d1%81%d1%8a%d0%b1%d0%be-14/", "text": "Българинът умира 7 години преди жена си. Средната продължителност на живота при мъжете е 71,3 години, докато при жените е със 7,1 години по-висока – 78,4 години, обявиха от Националния статистически институт. Това обаче не е свързано само с физическите разлики между мъжете и жените, а и с начина на живот – каква професия има човек, под какъв стрес живее и доколко се грижи за здравето си.   “Меркел посреща Борисов със “Скъпи, Бойко”, Макрон – с “Мон шер!”, Ердоган му се изповядва “Бойко, искат да ме убият.” Това заяви от трибуната в парламента депутатът Георги Марков. Повод за декларацията на парламентарната група на ГЕРБ станаха поредните критики на социалистите към властта.  Марков изреди външнополитическите успехи на правителството.   Хляб със съмнително качество се предлага в училищата и детските градини у нас, обяви пред “Труд” Емил Георгиев, председател на Федерацията на потребителите в България. Кметове заобикалят възлагането на обществени поръчки за доставките на храни за детско и ученическо хранене и минават на директно договаряне.   Ръст на спа туристи очакваме през следващите няколко години, след като бъдат изготвени и промотирани новите 7 спа, бланео и уелнес маршрути, които се подготвят от Министерство на туризма в партньорство с общините в България, експерти и партньори от бранша. Това съобщи министърът на туризма Николина Ангелкова, която представи новите дестинации пред бизнеса в Сандански.   Интервю с професор Джузепе Консоло – адвокатът на Сергей Антонов         Вчера, 11 май, журналистката Радостина Константинова – един от създателите на Пресгрупа “168 часа”, вестниците “Политика” и “Монитор”, щеше да навърши 57 години. На 14 май е премиерата на книгата й “Моето защо” от 19 ч. в Гранд Хотел София. Радостина е една от емблематичните личности в съвременната ни журналистика. Посмъртно бе удостоена с наградата „Черноризец Храбър” – приза на Съюза на издателите за автори, чието творчество представлява съществен принос за развитието и авторитета на българската журналистика и свободата на словото. В много публикации я нарекоха „първа дама на перото”. Днешното правителство търси по-скоро обществено равновесие – анализ на д-р Борислав Цеков       Научил се е вече, че с лява ръка успешно се бърка в десен джоб, както и обратното – коментар на доц. д-р Георги Чанков       Пълна седмична тв програма, кулинария, хороскоп, животът на звездите          ", "date": "2018.05.11", "title": " Вижте акцентите от броя на “Труд” в събота, 12 май 2018"}
{"url": "https://trud.bg/%d0%b9%d0%be%d1%80%d0%b4%d0%b0%d0%bd%d0%ba%d0%b0-%d1%84%d0%b0%d0%bd%d0%b4%d1%8a%d0%ba%d0%be%d0%b2%d0%b0-%d0%be%d1%82%d0%ba%d1%80%d0%b8-%d1%84%d0%b5%d1%81%d1%82%d0%b8%d0%b2%d0%b0%d0%bb%d0%b0-%d0%bd/", "text": "Днес в София Тех парк бе открито осмото издание на  Фестивала на науката. Инициативата е на Британския съвет, а сред основните организатори са Столичната община, Министерството на  образованието и науката  и Представителството на ЕС в България. Тази година фестивалът включва 110 събития, като  повече от половината са насочени към децата и учениците. За участие в отделните събития са се записали над 2500 деца, а очакванията на организаторите са щандовете с експерименти да бъдат посетени от 10 000 ученици. “Младите учени показват на децата, че науката може да бъде интересна, и се надявам все повече деца да  обръщат внимание на науката и точните дисциплини. Нашият град има нужда от  добре подготвени и мотивирани специалисти, в каквито  съм убедена, участниците във Фестивала на науката ще се превърнат”, каза столичният кмет Йорданка Фандъкова при откриването на фестивала. Кметът припомни, че събитието е част от Културния календар на Столичната община и изказа благодарност на Британския съвет за организацията на фестивала и за неговото израстване и утвърждаване през годините като авторитетен форум. На откриването на Фестивала на науката присъстваха  председателят на комисията по образование, наука, култура и културно многообразие към Столичния общински съвет Малина Едрева и зам.-кметът Тодор Чобанов. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.05.11", "title": " Йорданка Фандъкова откри Фестивала на науката"}
{"url": "https://trud.bg/%d0%b1%d1%8a%d0%bb%d0%b3%d0%b0%d1%80%d0%b8%d0%bd%d1%8a%d1%82-%d0%b6%d0%b8%d0%b2%d0%b5%d0%b5-7-%d0%b3%d0%be%d0%b4%d0%b8%d0%bd%d0%b8-%d0%bf%d0%be-%d0%bc%d0%b0%d0%bb%d0%ba%d0%be-%d0%be%d1%82-%d0%b6/", "text": "Българинът умира 7 години преди жена си. Средната продължителност на живота при мъжете е 71,3 години, докато при жените е със 7,1 години по-висока – 78,4 години, обявиха от Националния статистически институт. Това обаче не е свързано само с физическите разлики между мъжете и жените, а и с начина на живот – каква професия има човек, под какъв стрес живее и доколко се грижи за здравето си. За период от 10 години, между 2007 г. и 2017 г., средната продължителност на живот при мъжете е нараснала с 2 години, а при жените – с 2,1 години. Удължаването на живота е нормална тенденция в целия свят. Условията на живот и здравеопазването се подобряват с всяка изминала година. Но същевременно статистическите данни показват, че разликата между мъжете и жените в България се увеличава. Очакваната средна продължителност на живота общо за населението на страната, изчислена за периода 2015-2017 г., е 74,8 години, като спрямо предходния период (2014-2016 г.) тя се увеличава с 0,1 години. Оказва се, че има много тясна зависимост между размера на доходите и продължителността на живот. Доходите в България са най-ниските в ЕС. За един час работа в страните от ЕС хората получават средно по 23,1 евро, докато в България взимат по 5,1 евро, или близо четири пъти по-малко, сочат данните на Евростат. Същевременно България се нарежда на първо място в ЕС по най-малка продължителност на живота. Веднага след нас са Латвия и Литва, където живеят средно по 74,9 години. Любопитно е да се погледне в кои страни живеят най-дълго мъжете, и в кои жените. Оказва се, че като цяло има тенденция дамите да живеят най-дълго в страните, които са известни с хубавата си кухня – Испания (където достигат средно до 85,7 години), Франция (85,5 г.) и Италия (84,9 г.). В Швейцария жените също имат дълъг живот, който достига средно до 85,1 години. А мъжете живеят най-дълго в страни с високи доходи и ниска безработица – Исландия (81,2 г.), Лихтенщайн (80,9 г.) и Швейцария (80,8 г.). Добрата храна, заедно с доходите и нивото на здравеопазване имат съществено влияние върху продължителността на живота. Същевременно обаче начинът на живот и парите имат различно влияние върху мъжете и жените. В държавите с ниска безработица и стабилни доходи мъжете се чувстват сигурни за финансовото състояние на семейството и нямат големи грижи за изхранване на децата. Това намалява стреса в ежедневието и увеличава средната продължителност на живота им. Докато в страните с по-бохемски начин на живот, жените живеят най-дълго, дори тези държави да имат икономически проблеми като например доста голям държавен дълг и сравнително голяма безработица. Интересно е да се види как влияе продължителността на работния ден върху продължителността на живота. В Холандия работят най-малко в ЕС. Средната продължителност на работната седмица там е само 30,3 часа, или 10 часа по-малко, отколкото в България. Затова Холандия е известна с това, че предлага най-добрия баланс между професионален и личен живот. Средната продължителност на живот на холандците обаче е 81,6 години, което ги нарежда някъде по средата сред страните от ЕС. Това показва, че работното време не е решаващо за продължителността на живота. Средната продължителност на живота на населението в градовете в България е с 2,8 години по-висока (75,6 години), отколкото на хората в селата (72,8 години), сочат данните на Националния статистически институт. Това доказва, че професията на човек и достъпът до здравеопазване имат огромно значение за продължителността на живота. В селата въздухът е по-чист, отколкото в градовете, но явно това не е достатъчно за дълголетие. За последните 10 години, от 2007 г. насам, за населението в градовете продължителността на живот е нараснала с 2,6 години, а за жителите на селата увеличението е два пъти по-малко – само с 1,3 години. Явно достъпът до здравеопазване, което е свързано както с размера на доходите, така и с наличието на лечебно заведение, е от съществено значение за годините, до които ще доживее човек. Най-разпространеният икономически критерий, който показва стандарта на живот е брутният вътрешен продукт (БВП) на страната. По този показател България твърдо заема последното място в ЕС. Но за да се оцени една страна, може да се погледне и до колко години достигат нейните жители, както и колко деца раждат. Лошото е, че по отношение на очакваната продължителност на живота българите отново са на последно място в ЕС със 74,8 години. Като цяло бившите социалистически страни показват по-лош резултат по отношение на продължителността на живота, отколкото по-развитите държави в Западна Европа. Но най-интересното е кои са отличниците и какво можем да научим от тях. Първото място си поделят Швейцария и Испания (и двете по 83 години). След това се нареждат Италия и Лихтенщайн, които също имат равен резултат (82,7 г.). На следващите места са Исландия (82,5 г.), и Франция, Люксембург и Норвегия (всичките по 82,4 г.). Макар на първо място е Швейцария се оказва, че парите не са най-решаващи за да имате дълг живот. Защото Испания и Италия често се посочват като страни с твърде голям държавен дълг, а техният БВП на човек е доста по-малък от този на богатите страни в Европа. Оказва се, че на преден план излизат фактори като начина на живот и храната. Швейцария е страната с най-много референдуми и пряка демокрация. В същото време там има ред и правила за всичко, като това не се възприема от местните жители като ограничение. А по-скоро като начин да се живее спокойно без някой да натрапва своите виждания. В Испания и Италия за продължителността на живота огромна роля има средиземноморската кухня, която се препоръчва от много специалисти. Оказва се, че спокойният живот и добрата храна имат много по-голямо значение за здравословния живот от размера на държавния дълг и ръста на БВП. Затова и бившите социалистически страни, в които се правят редица реформи, свързани с чести промени, показват доста лоши резултати по продължителност на живота. Очакваната продължителност на живота в България варира от 72,9 години в областите Враца и Монтана до 76,4 години в областите София (столица) и Кърджали, обявиха от Националния статистически институт. Враца и Монтана са областите с най-ниски доходи в станата, а в столицата заплатите са най-високи и има най-много болници. Това доказва, че доходите и достъпът до здравеопазване имат решаващо значение за продължителността на живота.  Жените живеят по-дълго от мъжете във всички области на страната, но най-голяма е разликата между двата пола в област Кюстендил (8 години), а най-малка – в област Шумен (5,9 години), показват още данните на НСИ. Процесът на намаляване и застаряване на населението в България продължава. Намаляват броят на живородените деца и коефициентът на обща раждаемост; увеличават се починалите лица и коефициентът на обща смъртност; задълбочава се дисбалансът в териториалното разпределение на населението. Тези негативни тенденции отчете през месец април, т.г. националната статистика, базирайки се на данни от цялата 2017 г.  Към 31 декември 2017 г. населението на страната е било 7 050 034 души, което представлява 1.4% от населението на Европейския съюз. В сравнение с 2016 г. населението на страната намалява с 51 825 души, или с 0.7%. Мъжете са 3 422 409 (48.5%), а жените – 3 627 625 (51.5%), или на 1 000 мъже се падат 1 060 жени. С нарастването на възрастта се увеличават броят и относителният дял на жените от общото население на страната.  По отношение на застаряването в края на миналата година лицата на 65 и повече навършени години са 1 481 908, или 21.0% от нацията.  През 2017 г. 31 586 души са променили адреса си от България в чужбина, като 50.8% от тях са мъже, сочат данни на НСИ. Всеки втори емигрант е на възраст 20 – 39 г. Тези на под 20 г. са 14.6%, а 6.9% са на 60 и повече лета. Най-предпочитани дестинации са Германия (22.0%), Обединеното кралство (16.3%) и Испания (12.2%).  Имигрантите у нас са както българи, така и граждани на други страни. През 2017 г. 25 597 лица са променили местоживеенето си от чужбина в България. 48.7% от тях са мъже, а 51.3% – жени. Сред дошлите да живеят в страната 36.2% са на възраст 20 – 39 г., а 27% са между 40 и 59-годишни. Имигрантите на под 20 г. са 20.5%, а тези над 60 г. са 16.3%. Най-висок е делът на идващите от Турция (23.7%), Руската федерация (11.7%) и Германия (6.9%).  След 1990 г. се наблюдава характерно отрицателен естествен прираст на населението у нас. През 2017 г. в резултат тези процеси то е намаляло с 45 836 души. Редуцирането, измерено чрез коефициента на естествения прираст, е минус 6.5‰. Коефициентът на естествения прираст в градовете е минус 4.0‰, а в селата – минус 13.5‰. През 2017 г. всички области в страната имат отрицателен естествен прираст. Най-малко са засегнати областите София и Сливен.", "date": "2018.05.11", "title": " Българинът живее 7 години по-малко  от жена си\t\t\t"}
{"url": "https://trud.bg/%d0%be%d1%82%d0%b5%d1%86-%d0%bd%d0%b8%d0%ba%d0%b0%d0%bd%d0%be%d1%80-%d0%bd%d0%b5-%d1%81%d0%b0-%d0%bc%d0%b5-%d0%b8%d0%b7%d0%b3%d0%be%d0%bd%d0%b8%d0%bb%d0%b8-%d0%be%d1%82-%d0%b7%d0%be%d0%b3%d1%80%d0%b0/", "text": "В навечерието на Гергьовден в български медии се появи информацията, че игуменът на Църногорския манастир архимандрит Никанор е бил изгонен от Зографския манастир. „Не са ме изгонили, има достатъчно снимки на сайта на манастира Ксенофонт, където прекарах празника. Бях втрещен от новината, но бях съкрушен повече от това откъде идва атаката – била е измислена от някои от обитателите на „Св. Георгий Зогаф”, каза отец Никанор пред  . Той обяви още, че е от две години е жертва на фалшиви новини и подозира, че зад тях стои група, свързана с починалия офицер от Държавна сигурност Христо Маринчев. Архимандрит Никонар обяви също, че е фалшив и документът, с който се твърди, че е обявен за персона нон грата в Света гора. Имената в него били изписани грешно. Направен е от мързелив човек и глупав, обяви свещеникът. Лошо е това да излиза от църквата – как утре ще учим децата да не посягат, хората на улицата да не агресивни, коментира още отец Никанор. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.05.11", "title": " Отец Никанор: Не са ме изгонили от Зографския манастир"}
{"url": "https://trud.bg/%d1%84%d0%be%d0%bb%d0%ba%d1%81%d0%b2%d0%b0%d0%b3%d0%b5%d0%bd-%d0%b8%d0%b7%d1%82%d0%b5%d0%b3%d0%bb%d1%8f-410-000-%d0%b0%d0%b2%d1%82%d0%be%d0%bc%d0%be%d0%b1%d0%b8%d0%bb%d0%b0-%d0%b7%d0%b0%d1%80%d0%b0/", "text": "Германският автомобилостроител Фолксваген (Volkswagen) съобщи днес, че изтегля 410 000 автомобила заради проблем с предпазните колани на задната седалка, като междувременно посъветва клиентите си да не използват средното място, предаде Франс прес. При някои случаи, като рязка смяна на пътната лента с петима пътници в колата, катарамите на колана могат да се застъпят и коланът на лявата задна седалка може да се откачи сам, обяснява групата в комюнике.  За отстраняването на проблема е необходима намеса на специалист. Според германската агенция ДПА проблемът засяга 2019 000 автомобила Фау Ве Поло (VW Polo) последно поколение, както и 191 000 коли от испанската марка Сеат (Seat), серии Ибиса (Ibiza) и Арона (Arona).  Групата, обединяваща 12 марки, която е най-големият автомобилостроител в света, ще се свърже скоро със засегнатите клиенти. Дотогава, с изключение на този проблем, автомобилите могат да се движат напълно безопасно, се казва в съобщението. Изтеглянето беше обявено в края на седмица, изпълнена с лоши новини за Фолксваген, отбелязва АФП. Във вторник Ауди (Audi) обяви, че спира да доставя на клиентите си някои коли от модела А6/А7 поради открити нови нередности с дизеловите двигатели. Също във вторник германските медии съобщиха, че новият ръководител на Фау Ве Херберт Дис е сътрудничил на американското правосъдие при разследването на скандала с манипулираните дизелови двигатели, в замяна на което си е издействал лични гаранции. В сряда германското правителство одобри закон, позволяващ колективни съдебни искове на потребители срещу компании, което може да доведе до такива жалби срещу Фау Ве в рамките на скандала дизелгейт.  През 2015 година Фолксваген бе уличен, че манипулира данните от тестовете за дизеловите емисии на автомобилите си в САЩ и плати над 20 милиарда евро глоби и извънсъдебни споразумения. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.05.11", "title": " Фолксваген изтегля 410 000 автомобила заради проблем с коланите на задната седалка"}
{"url": "https://trud.bg/%d1%84%d0%b0%d0%bb%d1%88%d0%b8%d0%b2-%d0%b3%d0%b0%d1%80%d0%b4-%d0%b7%d0%b0%d0%b4%d0%b8%d0%b3%d0%bd%d0%b0-%d0%b8%d1%81%d1%82%d0%b8%d0%bd%d1%81%d0%ba%d0%b8-450-000-%d0%bb%d0%b5%d0%b2%d0%b0/", "text": "Неизвестен престъпник отмъкна не с оръжие, а с измама чували с 450 000 лева от хипермаркет в Монтана, съобщиха от Областната дирекция на МВР в града. Бандитът пристигнал около 8,50 ч в четвъртък, облечен в униформа на охранител от фирмата, която събира и вози инкасото на магазина. Той стигнал без проблем до помещението, където се държат парите от оборота, като се легитимирал със служебна карта на истински гард от същата фирма. Поискал да вземе пачките, опаковани в чували и пломбирани. Важна подробност е, че мнимият охранител не носел пликовете, в които е длъжен пред служителите от хипермаркета да сложи чувалите с парите, а после да ги запечата още веднъж. Казал, че пликовете са в бронираната кола инкасо и ще опакова чувалите там. Въпреки че е грубо нарушение на протокола, 37-годишната служителка М.Р. предала парите и униформеният си тръгнал с чувалите.  Само след броени минути М. Р. била обхваната от съмнения и се обадила на охранителите на самия магазин, които са от друга фирма, да ги пита дали колата на колегите им е още на паркинга. Тогава разбрала, че бронираният автомобил инкасо изобщо не идвал. Измама, при която е задигната толкова крупна сума, не помнят нито финансисти, нито полицаи в Монтана. По неофициална информация случаят е с магазин “Кауфланд”, но от управата му отказаха какъвто и да е коментар. Не стана ясно вчера дали сумата е застрахована, тъй като  парите не са били дадени на истински, а на фалшив охранител. Проверка показала, че човекът, чиято служебна карта е използвана, този ден не е бил на смяна.", "date": "2018.05.11", "title": " Фалшив гард задигна истински 450 000 лева"}
{"url": "https://trud.bg/%d1%85%d0%be%d1%80%d0%b0%d1%82%d0%b0-%d0%b2-%d1%81%d0%bb%d0%be%d0%b2%d0%b0%d0%ba%d0%b8%d1%8f-%d0%b8%d0%b7%d0%bf%d0%b8%d1%82%d0%b2%d0%b0%d1%82-%d0%bd%d0%be%d1%81%d1%82%d0%b0%d0%bb%d0%b3%d0%b8%d1%8f/", "text": "Повечето словаци смятат, че при комунизма животът е бил по-добър, показва проучване, цитирано от ДПА.  Според допитването, направено от агенция Фокус за Консервативния институт “М. Р. Щефаник”, 43% от хората в Словакия са на мнение, че животът преди 1989 г. е бил “значително или малко по-добър”. По-малко от една трета от анкетираните смятат, че оттогава животът се е подобрил, 16 процента – че положението е приблизително същото, а 9 процента не са отговорили на обаждането по телефона. В проучването са участвали 1046 души. При подобно допитване през 2001 г. над 60 процента от участниците заявиха, че при комунизма животът е бил по-добър. Словакия, която някога беше по-бедната част от бивша Чехословакия, бележи един от най-бързите темпове на икономически растеж в Европа, откакто се раздели с Чехия през 1993 г. Ползите обаче са разпределени неравно между различните демографски групи и региони. По-възрастните и по-слабо образованите хора е по-вероятно да оценяват комунистическата епоха като по-добра, отколкото по-младите и високо квалифицираните. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.05.11", "title": " Хората в Словакия изпитват носталгия към комунизма, според проучване"}
{"url": "https://trud.bg/%d0%b0%d0%bb%d0%b1%d0%b0%d0%bd%d0%b8%d1%8f-%d0%bf%d0%be%d0%b8%d1%81%d0%ba%d0%b0-%d0%be%d1%82%d0%b2%d0%b0%d1%80%d1%8f%d0%bd%d0%b5-%d0%bd%d0%b0-%d0%b2%d0%be%d0%b5%d0%bd%d0%bd%d0%b8-%d0%b1%d0%b0%d0%b7/", "text": "Тирана поиска отварянето на военни бази на НАТО и САЩ на територията на Албания, заяви заместник-министърът на отбраната на Албания Петро Кочи в интервю пред вестник „СОТ“, предаде „Макфакс“.  Той посочи, че Тирана иска и поддържа изграждането на военни бази на албанска територия на НАТО и САЩ. „Албания не е само бройка в НАТО, а пълноправна членка и е силна поддръжка за Алианса“, подчерта Кочи и добави, че Албания партньор номер едно са САЩ. „Ние, като страна-членка на НАТО, смятаме, че е в интерес на Алианса в Албания да има военна база, а това е и в интерес на националната сигурност на Албания. Отправеното до НАТО и САЩ искане е политическо и сега очакваме да получим отговор“, обясни зам-министърът. Във връзка с влиянието на Русия в района на Западните Балкани, Кочи заяви, че Москва се опитва да обърне Балканите против Европа. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.05.11", "title": " Албания поиска отваряне на военни бази на НАТО и САЩ на територията си"}
{"url": "https://trud.bg/%d0%b4%d0%b2%d0%b0%d0%bc%d0%b0-%d0%ba%d0%b2%d0%b5%d1%81%d1%82%d0%be%d1%80%d0%b8-%d0%b2-%d0%ba%d1%82%d0%b1-%d0%be%d0%b1%d0%b2%d0%b8%d0%bd%d0%b5%d0%bd%d0%b8-%d0%b7%d0%b0-%d1%89%d0%b5%d1%82%d0%b8/", "text": "Двама квестори в КТБ са обвинени за умишлена безстопанственост в особено големи размери и нанесена щета от над 1 млн. лв. Това съобщиха от Софийската градска прокуратура (СГП). Станислав Лютов и Елена Костадинчев ще отговарят за това, че от 20 август 2014 г. до 6 ноември 2014 г. като квестори в КТБ в съучастие, умишлено и  при условията на продължавано престъпление, не са положили достатъчно грижи за стопанисването и запазването на повереното им имущество. Така ощетили Фонда за гарантиране на влоговете в банките с над 1 млн. лв. “Това процесуално-следствено действие е резултат от едно продължително и интензивно разследване, в хода на което са събрани огромен брой документи, проведени са разпити на свидетели, назначени и изготвени са комплексни експертизи, заяви преди дни в интервю пред “Труд” Емилия Русинова по повод подготвяното обвинение. Квесторите влязоха в банката след като БНБ я постави под специален надзор. Останаха там до обявяването й в несъстоятелност, а след тях бяха назначени синдици. Според обвинението Лютов и Костадинчев са разпоредили осчетоводяване на предсрочното прекратяване на 9 договора с привилегирован лихвен процент, въпреки че те не попадат под закрилата на Закона за гарантиране на влоговете. По този начин притежателите на такива депозити са получили гарантираната сума от фонда, без да имат право на това.  Лютов и Костадинчев са с мярка “подписка”. Ако бъдат признати за виновни, те могат да получат от 3 до 12 г. затвор. Делото срещу тях ще се води отделно от мегапроцеса в спецсъда, по който са подсъдими банкерът беглец Цветан Василев и още 17 финансисти и служители на КТБ.", "date": "2018.05.11", "title": " Двама квестори в КТБ обвинени за щети\t\t\t"}
{"url": "https://trud.bg/%d0%ba%d1%80%d0%b0%d0%bb%d0%b8%d1%86%d0%b0-%d0%b5%d0%bb%d0%b8%d0%b7%d0%b0%d0%b1%d0%b5%d1%82-%d0%b2%d1%82%d0%be%d1%80%d0%b0-%d0%bf%d0%be%d0%bb%d1%83%d1%87%d0%b8-%d0%be%d0%b3%d1%80%d0%b0%d0%bd%d0%b8/", "text": "Управлението за гражданска авиация на Великобритания (CAA) официално забрани да бъдат пускани дронове над замъка Уиндзор и околността на 19 май, когато ще бъде сватбата на принц Хари и Меган Маркъл, както и на следващия ден, пише в. “Дейли експрес”. “Нейно Величество беше уведомена, че е поискано ограничение за дронове над замъка в деня на сватбата и даде своето одобрение”, казва неназован дворцов източник. Според забраната летателни апарати, в това число и дронове, не могат да прелитат на височина под 2500 фута (1 фут – 30,48 сантиметра) над замъка Уиндзор и в непосредствена близост в деня на сватбата. Ограничението важи и за следващия ден. Полицията на долината на Темза, която отговаря за безопасността, ще разчита и на обществеността да следи за потенциални нарушители, които управляват дронове в деня на сватбата. Органите на реда отправят призив към десетките хиляди хора, които се очакват в големия ден, да бъдат бдителни и да подават навременни сигнали, ако забележат излитащи дронове. От полицията се опасяват, че малките безпилотни апарати могат да бъдат използвани от папараци, опитващи се да заснемат сватбеното шествие по улиците на Уиндзор. Съществува и опасност при наличието на повече дронове те да се сблъскат, да паднат и да наранят кралската двойка или присъстващите. Малките апарати представляват заплаха и за полицейските хеликоптери. Забраната за следващия ден цели да предотврати членове на кралското семейство или техни гости да бъдат снимани след края на сватбените празненства. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.05.11", "title": " Кралица Елизабет Втора получи ограничителна заповед срещу дронове за сватбата на принц Хари и Меган Маркъл"}
{"url": "https://trud.bg/%d1%85%d1%80%d0%b0%d0%bd%d1%8f%d1%82-%d0%b4%d0%b5%d1%86%d0%b0%d1%82%d0%b0-%d1%81-%d1%85%d0%bb%d1%8f%d0%b1-%d0%b2%d1%82%d0%be%d1%80%d0%be-%d0%ba%d0%b0%d1%87%d0%b5%d1%81%d1%82%d0%b2%d0%be/", "text": "Хляб със съмнително качество се предлага в училищата и детските градини у нас, обяви пред  “Труд” Емил Георгиев, председател на Федерацията на потребителите в България. Кметове  заобикалят възлагането на обществени поръчки за доставките на храни за детско и ученическо хранене и минават на директно договаряне. “Ако се спазват изискванията на Наредба 9, в обществените поръчки, които се обявяват от общините, трябва да участват само лицензирани фирми. Така се гарантира проследимост при производство на хлебни изделия по утвърден стандарт – за използвани пшеници без ГМО и без консерванти, а само брашно, вода и сол като стабилизатор на процеса на ферментация”, обясни Георгиев. Може и да се проследи дали фирмата е регистрирана в Българската агенция по безопасност на храните. На практика обаче, вместо хляб по БДС, се предлага такъв със съмнително качество – с подобрители и консерванти, твърди председателят на федерацията.  В същото време закуските и храните за градини и училищата са субсидирани от бюджета. Получава се изтичане на средства в сивия или нелоялния бранш, категоричен е Георгиев. По данни на браншовия съюз на хлебопроизводителите и сладкарите всеки 8 от 10 хляба у нас са с неясно качество. Причината е, че осем от десет фирми не ползват утвърден стандарт “България”. От Федерация на потребителите са изпратили запитване до всички кметове да предоставят информация с кои фирми са сключили договори за доставка на брашно и хляб за детско и ученическо хранене. Когато видим списъка, ще го сравним с този на агенцията по храните и ще разберем кои кметове правят компромиси със здравето на децата, заключи Георгиев.", "date": "2018.05.11", "title": " Хранят децата с хляб второ качество\t\t\t"}
{"url": "https://trud.bg/%d1%81%d1%8a%d0%bf%d1%80%d1%83%d0%b3%d0%b0%d1%82%d0%b0-%d0%bd%d0%b0-%d1%85%d0%b0%d1%80%d0%b2%d0%b8-%d1%83%d0%b0%d0%b9%d0%bd%d1%81%d1%82%d0%b8%d0%b9%d0%bd-%d0%b1%d1%8f%d1%85-%d1%82%d0%be%d0%bb%d0%ba/", "text": "Съпругата на холивудския продуцент Харви Уайнстийн – дизайнерката Джорджина Чапман, която го напусна още след първите обвинения в сексуален тормоз, разказа, че се е поболяла заради него. “Свалих 4,5 кг за пет дни. Не можех да приемам храна”, сподели тя пред списание Vogue. Чапман заяви, че не е подозирала за поведението на съпруга си. Първите обвинения срещу Уайнстийн в сексуални посегателства срещу актриси бяха публикувани през октомври от в. “Ню Йорк таймс” и сп. “Ню Йоркър” през октомври. Веднага след това съпругата му обяви, че се развежда с него, като по този начин сложи край на 10-годишния им брак. Джорджина Чапман е дизайнерка на нашумялата модна къща “Маркеса”. С Уайнстийн имат две деца. “Виеше ми се свят. Беше много трудно, защото първата статия засягаше период много преди да се срещнем, така че не можех да взема информирано решение”, каза Чапман пред Vogue. “После историите набъбнаха и разбрах, че това не е бил изолиран случай”, споделя още тя. Над 70 жени обвиниха Уайнстийн в сексуални посегателства, включително и изнасилване. Холивудския продуцент отрича обвиненията. Джорджина Чапман обясни дългото си мълчание с думите: “Бях толкова унизена и съкрушена, че не мислех за уместно да се показвам”. “Имаше мигове, в които изпитвах гняв, объркване и отказвах да повярвам”, каза тя. Имаше моменти, в които просто плачех за децата си. Какъв ще е животът им? Какво ще им кажат хората?”, споделя британската дизайнерка. Модната марка на Чапман беше една от най-силно представените на червения килим на церемониите за наградите Оскар, но след избухването на скандала изчезна. Чапман заяви, че дизайнерите на “Маркеса” сами са решили да не предлагат тоалети за миналото издание на Оскарите. “Не смятахме, че е уместно, като се има предвид ситуацията.“ Тази седмица обаче “Маркеса” показа, че се завръща. Актрисата Скарлет Йохансон носеше рокля на модната къща на ежегодния бал в музея на изкуството “Метрополитън” в Ню Йорк в понеделник. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.05.11", "title": " Съпругата на Харви Уайнстийн: Бях толкова унизена и съкрушена, не мислех за уместно да се показвам"}
{"url": "https://trud.bg/%d1%81%d1%80%d1%8a%d0%b1%d1%81%d0%ba%d0%b8%d1%8f%d1%82-%d0%bf%d1%80%d0%b5%d0%b7%d0%b8%d0%b4%d0%b5%d0%bd%d1%82-%d0%b2%d1%83%d1%87%d0%b8%d1%87-%d0%bf%d0%be%d1%82%d0%b2%d1%8a%d1%80%d0%b4%d0%b8-%d0%bf/", "text": "Президентът на Сърбия Александър Вучич е потвърдил днес пред българския премиер Бойко Борисов, че ще участва в срещата на върха на 17 май и ще даде принос за стабилизирането на обстановката в Западните Балкани, особено между Белград и Прищина, и намаляването на напрежението след неприятните събития в северната част на Косово, предаде Танюг. Тема на много дългия, съдържателен и приятелски телефонен разговор между сръбския президент Вучич и българския премиер Борисов, бе европейската интеграция, особено преди провеждането на срещата на върха ЕС – Западни Балкани в София, съобщи службата за сътрудничество с медиите на сръбския президент. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.05.11", "title": " Сръбският президент Вучич потвърди пред Борисов, че ще участва в срещата на върха в София"}
{"url": "https://trud.bg/%d0%bf%d1%80%d0%b5%d0%b4%d1%81%d0%b5%d0%b4%d0%b0%d1%82%d0%b5%d0%bb%d1%8f%d1%82-%d0%bd%d0%b0-%d0%b1%d1%8a%d0%bb%d0%b3%d0%b0%d1%80%d1%81%d0%ba%d0%b0-%d0%bc%d0%be%d1%80%d1%81%d0%ba%d0%b0-%d0%ba%d0%b0/", "text": "– Капитан Богданов, как ще отбележите юбилея на Българската морска камара?  –  Тя е създадена на 27 май 1993 г.  Най-вероятно ще съчетаем 25-годишния й юбилей с професионалния ни празник Никулден. В БМК членуват представители на всички сектори от морската индустрия -корабоплаване, корабостроене и кораборемонт, пристанищата във Варна и Бургас, много частни фирми, като  първата частна кораборемонтна компания „Делфин“, най-голямата корабостроителница „Булярд“, най-големият корабособственик „Параходство БМФ“, фирми, свързани с  корабно снабдяване и др. Броят на членовете ни е 46. БМК е най-голямата професионална организация, която стои твърдо зад интересите на морския бизнес и на бранша.  Основната ни цел винаги е била възраждането на морска България. Поставяме  проблемите на морската индустрия в цялата им острота. – А как се решават те? Политиците преди всички избори се срещат с вас и вие винаги поставя въпроса за морска стратегия, но всъщност има ли я нея?  – Моят отговор е много кратък и много ясен – не! Нито едно правителство след 1989 г. не се обърна с лице към проблемите на морската индустрия. За мен това вече се превръща в трагедия. Неведнъж съм казвал, че морската индустрия е като един локомотив, който може да изтегли икономиката на всяка  държава. Пример за това са  успехите на морски държави като Холандия, Норвегия, Швеция и много други. За съжаление, аз считам, че България през последните години вече не е морска държава. Защото морето не е само плаж и екзотика. Морето не е Евксиноград, нито Златни пясъци, нито Слънчев бряг.  Морето е една невероятна възможност, но липсва стратегия да я използваме, за което бием камбаната, и то много тревожно, от години. Но този зов не стига до София и до хората, които трябва да го чуят. Те са или глухи, или нарочно не искат да чуват. Но продължаваме да бием камбаната. Планираме в най-скоро време да проведем срещи с представителите на комисията по транспорт и икономическата комисия в Народното събрание. Не сме се отказали от идеята да има морска индустрия в България. – Имаше министри от Варна. В кабинета „Орешарски“ дори имаше трима възпитаници на морската Алма Матер – Висшето военноморско училище  „Н. Й. Вапцаров“!?  – Да, имаше. Бившият шеф на пристанището и бивш транспортен министър кап. Данаил Папазов ни даде големи надежди,  но за съжаление мандатът му се оказа кратък. Той беше единственият министър след 1989 г, който предостави на морската общност възможност да предложи за изпълнителен директор на Изпълнителна агенция „Морска администрация“ наш представител. Тогава се обединихме около кандидатурата на  кап. Георги Цветков за шеф на агенцията, но и той беше за кратко на този пост. Явно варненци не виреят в София… – Защо след като преместиха агенция „Рибарство и аквакултури“ в Бургас, това не се случи с шапката на „Морска администрация“ и тя трябваше да бъде във Варна?  – Моето становище е било винаги категорично: мястото на „Морска администрация“ не е в София. Говорил съм и съм  писал много по този въпрос. На пръсти се броят морските държави, в които морските администрации са далеч от морето.  – А проблемите на морската индустрия – какви са, как могат да се решат?  – Предстои – на 21,22 и 23 май Седмата морска международна конференция „Пристанища и корабоплаване по Черно море–2018“ с участието на близо 20 държави в Бургас /21-23май/, на която БМК е поканена. Един от важните проекти, който ще се разглеждат,  е „Нов път на коприната“. Този път е тръгнал преди хиляди години, когато Китай се опитва да възроди. Това е огромен товаропоток и всяка държава е заинтересована той да минава през нея, защото транзитът дава милиони приходи. Румъния и Турция проявяват огромен интерес. Турция направи съвместно с Азербайджан и Грузия жп връзка от Каспийско море за Европа. Китай инвестира милиарди за изграждането на жп връзки, които да улеснят и ускорят превозите от Китай до Европа. Тези жп връзки ще се окажат сериозна конкуренция на морския транспорт. В същото време черноморските държави успешно развиват своите пристанища. Преди няколко години в Одеса откриха много модерен контейнерен терминал. В Грузия построиха ново пристанище „Анаклия“,  като разчетите са то да обработва по 40 млн. тона товари годишно. Румъния планира до 2030 г. да инвестира в разширение и модернизация на пристанище Констанца милиард и триста млн. евро. Но България стои някак си встрани или поне не съм чул да се прави нещо.Трябва да е ясно, че без подкрепата на държавата, бизнесът не е в състояние да реализира подобни мащабни проекти. Имаме проект за преместване на пристанище Варна-изток от центъра и създаване на интермодален терминал. Това е проект, за който се платиха немалко пари от бюджета и оттам нататък не съм чул нищо за него. Преди няколко години БМК организира две срещи на които бяха покани всички заинтересовани страни във връзка с бъдещето на Варненското пристанище. – И какво стана?  – На първата среща всички се обединиха около идеята да се строи новият терминал в източната част на Острова. След това нещата тръгнаха в обратна посока – да се изгражда в кв. „Максуда“.Но има една малка подробност. В цял свят, когато стане дума за изграждане на нови терминали, те се строят в близост до морето, а не навътре в сушата, какъвто е проектът „Максуда“. Самото изграждане на този терминал е много вероятно да не се случи. – Защо? Нали китайски инвеститори идват неведнъж на оглед? Големи очаквания има и от инициираната от премиера Борисов предстояща среща „16+1“ – с държавните ръководители на страните от Централна, Източна Европа и Китай. За тези очаквания говори зам.-министърът на транспорта Велик Занчев.  – За да се построи нов интермодален терминал, трябва да има товаропоток.  Нито един инвеститор няма да си хвърли парите на вятъра. Китайци построиха ново пристанище в Бангладеш -проектът е китайски, изпълнението се контролира от китайци. Концесията е за 50 години. Китайците финансират на 100% проекта, който струва около 700 млн. Долара, изграждат цялата инфраструктура от нулата. Бангладеш ще получава за целия период на концесия 20% от всички дейности, които се извършват на терминала.  – Шефът на „Морска администрация“ кап. Живко Петров каза,  че усилията в ЕС са да се постигне  конкуренспособност на европейския флаг пред т.нар.  „удобен“ флаг на държави с данъчни облекчения, но с по-малка социална защита за екипажите. Какво се случи с българския флаг?  – В България почти не останаха кораби, които да плават под българско знаме. Това също е трагедия. Аз не знам някой да е правил разчети колко стотици милиони губи държавата, тъй като търговията ни се обслужва от кораби, плаващи под чуждо знаме. До 1989 г. огромна част от вноса и износа на страната се обслужваше от кораби, плаващи под българското знаме и тези пари оставаха в България. Сега почти 100 % излизат от държавата – това са огромни средства, но никой не се замисля. Законодателството трябва така да се промени така, че флагът ни да стане атрактивен. Да се помисли и за данъчни облекчения.  Много от корабите на БМФ смениха флага, защото трудно се намира финансиране за покупка на кораб в България, а чуждите банки не искат да финансират, когато е под български флаг. Има и други проблеми, които чакат решение. За съжаление не  останаха и много корабособственици- освен БМФ, другият сериозен е  Индустриален холдинг – България и няколко по- малки корабособственици в  Бургас.  Ако държавата се беше обърнала с лице към българското корабостроене, със сигурност българските корабособственици биха предпочели да строят корабите си в България, а не в чужбина. И тогава в голяма степен проблемът с българското знаме би се решил. От години настояваме за създаване Гаранционен фонд с 50 млн.лева в помощ на корабостроителните заводи, но насреща само обещания на няколко правителства.  – През последните години имаше инциденти с чужди кораби, които не плащат на екипажите, държат без вода и храна моряците?  – Женевската морска конвенция за ареста на кораби, дестваща от 1999-а, влезе в сила за България на 14 февруари 2011. Преди това капитанът на пристанището във Варна или Бургас имаше право да задържи кораб в рамките на 72 часа до произнасяне на съда. Сега корабът може да се арестува само със съдебно решение. Съдът много често отказваше да го издаде, искаше се актуално състояние на корабособственика, който много често се оказва една пощенска кутия на другия край на света. Така кредиторът не може да си обезпечи вземанията. А в много случаи кредитори не са само фирми – доставчици, които в някои случаи стигаха до фалит, а и самите моряци от екипажа, които не са получили заплатите си. Ние проведохме три срещи със съдиите от Варненския апелативен съд. Огромна  благодарност дължим за разбирането и вниманието на г-жа Ванухи Аракелян – председател на Апелативния съд и нейните колеги. Предстоят ни такива срещи с ръководството на други съдилища. – Ще има ли паметник на Моряка?  –  Фондация „Морски съдби“ има вече проект за паметник по ларгото преди входа на Морската градина. Финансирането е проблем – необходими са  300-350 хил. лв. Ще организираме благотворителна акция с картички на цена между 5 и 10 лв. и с брошури. Искаме да възродим и идеята за Музей на търговското корабоплаване. Имаше сдружение „Национален морски музей“, което през 1993 г. създаде експозицията „Морското стопанство на България“. Но през 2003 г. експозицията беше закрита, защото приватизираха сградата. Над 60 000 експонати са консервирани и се съхраняват във Военноморския музей. Първите са събрани още след Освобождението от група офицери от тогавашния Дунавски флот. Може ли град като Варна да няма такъв музей! Сега,когато пристанището се отваря, би могло една магазия да бъде превърната в зала и в нея да се покажат постиженията на българския търговски флот. – БМК издаде книгата на капитана-легенда Васил Вълчанов – „Бурни времена“. Направихте и филм за него?  – Той наистина е легенда. На 18 юни 2017-а  навърши 102 години и ни напусна няколко месеца по-късно. По повод на годишнината му със секретаря на БМК Свилен Крайчев имахме щастието да го посетим в дома му в с. Герман, за да му връчим специална награда. Той има изключителни заслуги за това българското корабоплаване да се превърне в световна сила. Само за 6 години – (1963–1969) икономическата групировка Български търговски флот, в която участва и по-специално „Тексим „ прави чудеса и  създава модерно българско корабоплаване, което достига почти 1 млн. бруто регистър тона – това е несравнимо със сегашния тонаж.  Комитетът по корабоплаване към ООН е обсъдил  примера на „Тексим“ и  България е призната тогава за една от най-динамично развиващите се морски държави в света. ", "date": "2018.05.11", "title": " Председателят на Българска морска камара кап. Богдан Богданов пред „Труд“: Морето не е само плаж"}
{"url": "https://trud.bg/%d1%80%d0%b8%d0%bc%d1%81%d0%ba%d0%b8-%d0%b8%d0%bc%d0%bf%d0%b5%d1%80%d0%b0%d1%82%d0%be%d1%80%d0%b8-%d0%b2%d0%bb%d1%8e%d0%b1%d0%b5%d0%bd%d0%b8-%d0%b2-%d0%bd%d0%b0%d1%88%d0%b8%d1%82%d0%b5-%d0%bc%d0%b8/", "text": "В последно време поредният скандал в нашата държава е със запазването на останките от разкопките на тракийското селище Скаптопара близо до благоевградското село Покровник. През него трябва да мине трасето на магистрала „Струма“, а група местни юнаци искат да го запазят. Това е похвално, но е типичен случай, когато не се слуша мнението на специалистите, които казват, че от това село има останки от 2-3 реда камъни, споени с кал, и няколко обекти, които заслужават внимание – една гробница, част от църква и още нещо. Но да направим нашите политически разкопки и да видим откъде знаем името на селото и за какво става дума? В края на XIX век един чуждестранен учен намира край село Покровник голям римски надпис, който е на император Гордиан III (управлявал е от 238 до 244 г.). Това е указ, който селяните трябвало да поставят в началото на селото, за да го четат римските чиновници, които отивали там. Причината – защото в него в предходните години били открити особено лековити минерални извори, които правели чудеса – лекували всякакъв вид нелечими болести. Селяните започнали да печелят, давайки стаи под наем (съвсем не на шега си спомням родния Созопол през 60-те и 70-те години), но държавни чиновници от различен ранг, когато вземели стая,  накрая забравяли да си я платят. И селяните се възползвали от това, че имат „връзки“ в императорския дворец – един от гвардейците  преторианци бил от това село. На това място как да не си спомниш нашата клетва – пак от времето на комунизма: „Да ти умрат връзките!“ Само че преторианецът бил жив и здрав и докладвал на император Гордиан как се постъпва със селяните. Императорът побеснял и указът, който издал на селяните, е бил: Всички трябва да плащат. И ако има чиновници, дето не плащат, да му съобщят, а той ще помисли къде да ги изпрати – например на диви места като Скития, Готия и т.н. Случаят е особен, защото топли извори сега там няма, но има на други места, които не са споменати в тракийската и средновековна традиция. Посочени са обаче доста места, в които са се лекували не малко изключително видни личности, полагали усилия за разцвета на селището. Да видим къде са те. Статистиката в Европа показва, че на континента има 6000 минерални извора. Само в България те са повече от половината. Защо у нас има повече извори отколкото в цяла Европа – да кажат геолозите. Може би защото пак сме във връзка с Европа и Азия и оттам текат топли води през нашите земи. Наистина те са много и покрай тях са се случвали много любопитни истории. Край Бургас и сега има Бургаски минерални бани. Античното им име е известно – Аквакалиди (топли води, сега Поморие). Местните хора са се лекували още през античността  и това личи по многобройните монети на съседните големи гръцки градове – Аполония (сега Созопол) или Месамбрия (сега Несебър). Тъй като Бургас е било много малко селище, понякога те се приписват, че са собственост на Анхиало (сега Поморие), тъй като се намират до него. Тези бани са свързани дори с образуването на българската държава. Как е станало това? Император Константин IV Погонат (управлявал 668-685 г.) усетил болки в крака и тръгнал на бани, казват в Месамбрия. Той обаче не е тръгнал натам, защото там няма минерални извори. Но градът е близо и до Аквакадили, а едва ли е ходил на слънчеви пясъчни бани, защото по това време не е било известна значителната способност на слънцето и пясъка да лекува. Българите се възползвали от паниката, избухнала във византийската армия, и разгромили огромната византийска армия, била там. По-рано обаче в 583 г. Аквакалиди е бил завладян от Ханза Бергам. Той стоял 3 години, тероризирайки византийската империя и накрая, когато сключва споразумение с византийците – да му платят колосална сума, за да си отиде, решил да разруши всички крепости и постройки в тази завладяна от него част на империята. Когато стигнали до Аквакалиди, жените от неговия харем се хвърлили в краката му и му казали, че за 2-3 години, плацикайки се в басейнчетата на баните, са излекували всички свои женски болежки и го помолили да ги остави. И ханът ги оставил. Те били построени от император Юстиниян Велики (VI век) и един от неговите летописци – Прокопий, пише следното: „Близо до Анхиало има едни хубави бани, и дори в смутни години към тях отиват много хора, за да се излекуват. А императорът като видя, че те се ограбват от разбойници, от скитащи малки племена, заповяда да се издигнат крепостни стени и след като ги направи, опазил хората, които се използват за лечение басейните“. Последен с тези извори се занимавал император Сюлейман Великолепни – същият, за когото гледаме сега филм. Той е построил огромна баня, която била известна в цялата турска империя, и която за наше щастие – макар и леко порутена – доживя до наши дни. С пари на турското правителство, отпуснати като дарение на община Бургас, тя беше реставрирана и в момента се използва най-усилено. Има и други известни бани, прочути с писания на древните автори за тях. В Хисар има девет мощни минерални извора, които  са оправяли първоначално местното население. След това, когато Хисар станал част от Римската империя, са могли да идват хора дори от Испания и Франция, а императорите хвърляли огромни пари. Например император Диоклециан, който първо ги оградил с крепостни стени, а след това изградил здрави и хубави бани. Една от тях е почти напълно запазена. Само покрива и басейнчетата стоят. След време ако някой прояви инициатива и намери пари да ги реставрира, той ще може да ги експлоатира – това ще е много полезно и за общината, и за населението на България. За луксозния басейн, който очевидно ще е за аристокрацията, цената може да е 200 евро, за по-малкия и беден басейн – 50 евро. Трябва да се научим да използваме тези дадености, които имаме, и да не се подиграваме, както направихме с вампира и с мощите на Св. Йоан Предтеча в Созопол. Те в момента носят милиони евро и долари на България, но това е друга тема. Известни бани са били също и Софийските, които тогава да се наричали Сердикийски. Били са изключително полезни и топли. Но не само тези в центъра на София, но и баните в Овча купел и на други места. Небезизвестният император Константин, който прави християнството доминиращо в Римската империя, много ги бил харесал. И дори искал да се засели тук, където да бъде и столицата му. До такава степен стигала любовта му към баните. Чувствал, че ако напусне, пак ще се разболее. Е, имало и друго – влюбил се в дъщерята на управителя на София и от любовта по-силен ендорфин (хормона на щастието) няма. Както е известно, сенатът му заповядал да се маха от София, че климатът тук не бил подходящ, че градът е кръстопътен и ще бъде обект на атаки. Освен това щял да му трябва и флот, който да го брани, а не само  крепостни стени, за които той хвърлил значителни суми. Затова го изпратили в малкия тракийски град Византион на брега на Босфора, прераснал после в огромния Константинопол, днес Истанбул. Много може да се говори за нашите бани, за тези, които са изчезнали. Във Варна в центъра на града стои най-огромната римска баня в света, запазена на височина 22 метра. Няма такива запазени антични и средновековни сгради не само в България, но и в цяла Европа. За съжаление – те са изоставена от съдбата. Банята се е захранвала отнякъде с топли води, но откъде? Такива има в курортите „Златни пясъци“, в „Константин и Елена“, но в самата Варна, доколкото знам – няма. А очевидно е имало, но са изчезнали. Нещо подобно се случи и с водите на Аквакалиди край Бургас в края на комунизма, когато галериите на мина „Черно море“ очевидно пресякоха жилите с топла вода и тя беше прекъсната, заради което баните затвориха за известно време. Но след години водите отново си пробиха път някъде под водата, въпреки галериите на мината, и в момента си текат безпрепятствено. Минералните бани са огромно богатство. И ако развием СПА туризма безусловно ще печелим стотици милиони, ако не и милиарди, защото както е известно, за здравето човек дава всичко.", "date": "2018.05.11", "title": " Римски императори влюбени в нашите минерални извори\t\t\t"}
{"url": "https://trud.bg/%d0%b7%d0%b0%d0%bc-%d0%ba%d0%bc%d0%b5%d1%82%d1%8a%d1%82-%d0%bd%d0%b0-%d1%81%d0%be%d1%84%d0%b8%d1%8f-%d0%bf%d0%be-%d1%82%d1%80%d0%b0%d0%bd%d1%81%d0%bf%d0%be%d1%80%d1%82-%d0%b5%d0%b2%d0%b3%d0%b5%d0%bd/", "text": "Днес зам.-кметът по транспорт Евгени Крусев направи проверка на ремонта на улица „Св. Николай Чудотворец“ при детска градина в ж.к. „Надежда“. Това съобщиха от пресцентъра на Столична Община. През идните месеци с приоритет ще се работи и по още 20 обекта в близост до детски градини и училища в районите „Подуяне“, „Сердика“, и „Нови Искър“. През днешния ден ремонтите на пътната настилка  продължават на територията на цяла София. 27 екипа на фирмите, ангажирани с поддръжката на уличната мрежа извършват ремонтни дейности на пътна и тротоарна настилка. През летния сезон е планирано да се довършат и обектите бул. „Тодор Каблешков“ и бул. „Монтевидео“, както и да бъде преасфалтиран бул. „Васил Левски“. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.05.11", "title": " Зам.-кметът на София по транспорт Евгени Крусев провери ремонта на ул. „Св. Николай Чудотворец“"}
{"url": "https://trud.bg/%d0%b8%d0%bd%d1%81%d0%bf%d0%b5%d0%ba%d1%82%d0%be%d1%80%d0%b0%d1%82%d1%8a%d1%82-%d0%ba%d1%8a%d0%bc-%d0%b2%d1%81%d1%81-%d0%b7%d0%b0%d1%89%d0%be-%d0%b4%d0%b5%d0%bb%d0%be-%d0%b7%d0%b0-%d0%b2%d1%8a%d0%be/", "text": "Наказателно производство за въоръжен грабеж на движима вещ в особено големи размери, прекратено 22 години, 4 месеца и 6 дни след образуването му поради изтичане на абсолютната погасителна давност, и гражданско дело за възстановяване на собственост върху имот в София, приключило за 19 години, 9 месеца и 5 дни, са най-продължителните производства, установени от Инспектората към ВСС при проверка на 128 заявления от граждани за забавени дела, извършена в периода 1 януари – 31 март 2018 г. 91 от заявленията за нарушаване на правото на разглеждане и решаване на делата в разумен срок по глава Трета „а” от Закона за съдебната власт (ЗСВ) са основателни – 38 са по наказателни дела, 53 са по граждански, търговски и административни дела. Наказателното производство за въоръжения грабеж на движима вещ в особено големи размери (по чл. 199, ал. 2, т. 3 вр. с ал. 1, т. 2 вр. с чл. 198, ал. 1 от Наказателния кодекс) срещу неизвестен извършител е образувано през февруари 1995 г. и е прекратено през юни 2017 г. поради изтичане на абсолютната погасителна давност за наказателно преследване още във фазата на досъдебното производство. Пет месеца след образуването му производството е било спряно за период от 21 години, 6 месеца и 21 дни поради неразкриване на извършителя на престъплението на основание чл. 239, ал. 1, т. 2 от Наказателно-процесуалния кодекс (НПК, отменен). До спирането му са извършени необходимите процесуално-следствени действия за установяване и разкриване на престъплението, но извършителят не е установен. До прекомерната продължителност на производството се е стигнало поради поведението на разследващите органи и наблюдаващите прокурори, които не са организирали и провели разследването по начин, който да осигури приключването на делото в разумен срок. Прокуратурата не е проявила необходимата активност по ръководство и надзор върху разследването, спазвайки разпоредбите на чл. 196 и чл. 197 от НПК. Забавянето е обусловено и от действията на следствените органи, които едва през ноември 2007 г., близо 12 години и 9 месеца след образуването на досъдебното производство, след разпореждане на наблюдаващия прокурор са възложили активизирането на оперативно-издирвателните мероприятия по разкриване и установяване на извършителите на престъпното деяние. В периода от март 2008 г. до 31 януари 2017 г. от РУП-Ихтиман периодично са изпращали справки до Окръжна прокуратура – София за резултатите от проведените оперативно-издирвателни мероприятия, от които е видно, че извършителят на престъплението е останал неразкрит. Продължилото над 19 г. дело за собственост върху имот започва в началото на 1998 г., когато брат и сестра предявяват в Софийския районен съд иск с правно основание чл. 7 от Закона за възстановяване собствеността върху одържавени недвижими имоти. Те твърдят, че на основание на Закона за отчуждаване на едрата градска покрита недвижима собственост от тяхната наследодателка е одържавен недвижим имот в София. Искат съдът да обяви извършената през 1968 г. продажба на имота на трети лица за нищожна и да им бъде възстановена собствеността върху него. През май 1998 г. СРС прекратява производството по делото, като приема, че същото е образувано по недопустима искова претенция. От тогава до октомври 2017 г. съдилищата са разглеждали и са се произнасяли по частна жалба срещу прекратяването на производството и по молба за възстановяване на срока на обжалване, подадени от един от ищците. Съществено е, че в продължителни периоди от време не са извършвани никакви процесуални действия. През юни 2001 г. СРС разпорежда преписи от частната жалба срещу прекратяването на производството по делото да се връчат на останалите страни, след което до март 2010 г. не са извършвани процесуални действия.  Съдът е бездействал и в периода юли 2010 – май 2013 г. Между март и юли 2010 г. съдът е постановил две разпореждания за връчване на препис от частната жалба на ответниците, но такъв не е връчен. След второто разпореждане дори няма данни да им е изпращан.  След май 2013 г. СРС е извършвал процесуални действия по връчване на частната жалба, но те са били епизодични и непоследователни. Едва през септември 2015 г. съдът е приел съобщенията до ответниците за редовно връчени на основание чл. 51, ал. 2 от ГПК (отменен). Това е забавило приключването на производството с повече от 14 години и 3 месеца. Следва да се отчете, че предявените искове не са разгледани по същество, а производството, което е било висящо повече от 19 години пред една съдебна инстанция, е прекратено. Отчетът на Инспектората към ВСС за установените нарушения на правото на разглеждане и решаване на делата в разумен срок по глава Трета „а” от ЗСВ (нарушение на чл. 6 от Конвенцията за защита правата на човека и основните свободи) за периода 1 януари – 31 март 2018 г. може да се прочете на интернет страницата на ИВСС – http://www.inspectoratvss.bg/bg/page/16. По информация от Министерството на правосъдието за този период са сключени 55  споразумения, по които общата изплатена сума за обезщетения е 146 650 лв. Максималният размер на обезщетението, предвиден в ЗСВ, е 10 000 лв.", "date": "2018.05.11", "title": " Инспекторатът към ВСС: Защо дело за въоръжен грабеж бе прекратено след повече от 22 г., а имотно дело приключи за близо две десетилетия\t\t\t"}
{"url": "https://trud.bg/%d0%b0%d0%b4%d0%b2%d0%be%d0%ba%d0%b0%d1%82%d1%8a%d1%82-%d0%bd%d0%b0-%d1%81%d0%b5%d1%80%d0%b3%d0%b5%d0%b9-%d0%b0%d0%bd%d1%82%d0%be%d0%bd%d0%be%d0%b2-%d1%81-%d0%ba%d0%bd%d0%b8%d0%b3%d0%b0-%d0%b7%d0%b0/", "text": "Проф. Джузепе Консоло, адвокатът на Сергей Антонов, пристигна снощи в България, за да представи книгата си “Атентатът срещу папата”. Италианецът защитаваше Антонов, който бе обвинен с още двама българи, че е съучастник в подготовката на атентата срещу папа Йоан Павел II през май 1981 г. Книгата му се превърна в истински бестселър, когато миналата година бе издадена в Италия. “Историята за атентата срещу Светия отец е разказана така, както никога досега. История, достойна за истински юридически трилър”, казват издателите от Университетското издателство “Св. Климент Охридски”. Преводът на книгата е на Ани Томова, а предговорът е написан от президента Георги Първанов и от Симеон Сакскобургготски. Има и специален текст от дипломата Людмил Попов, временно управляващ посолството ни в Рим в онези години. Книгата ще има две премиери днес – в Алма Матер и в БАН.", "date": "2018.05.11", "title": " Адвокатът на Сергей Антонов с книга за процеса\t\t\t"}
{"url": "https://trud.bg/%d0%b6%d0%bf-%d1%81%d0%bb%d1%83%d0%b6%d0%b8%d1%82%d0%b5%d0%bb%d0%b8-%d0%bd%d0%b0-%d0%b4%d0%b5%d0%bb%d0%be%d1%82%d0%be-%d1%85%d0%b8%d1%82%d1%80%d0%b8%d0%bd%d0%be-%d1%81%d1%82%d1%80%d0%b5%d0%bb/", "text": "Окръжният съд в Шумен разпитва в петък жп служители в поредното заседание по делото “Хитрино” за адската катастрофа, отнела живота на 7 души и ранила 29. При повечето разпити внимание се отделя на положението на стрелките N1 и 5. Както “Труд” писа, според прокуратурата стрелките са били изправни, причина за катастрофата е високата скорост, с която е бил управляван влакът – 78 км/ч вместо допустими 40 км/ч. Според експертиза, поръчана и платена от фирмата-превозвач “Булмаркет” обаче, неизправен железопътен път и отключена или счупена стрелка N5 е причина за дерайлирането. В петък началникът на жп. гарата в Хитрино Николай Петров каза, че стрелките са били изправни и заключени. Седмица по-късно, когато енергетици са поискали достъп до трасето, е видял запазения спорен участък. Пред съда свидетелства и Радостин Ганев, доставчик на хляб в ранната утрин на 10 декември 2016 г. Адът се разразил пред очите му – видял цистерните сякаш идват върху него, после започнала да се стеле бяла пелена. Качил се в автомобила си и успял да избяга. По това време на разстояние от него, в района на Автогарата е бил Бедри, който пиел кафе, но той не успял да се спаси и погинал в изпепелената автоспирка. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.05.11", "title": " Жп служители на делото “Хитрино”: Стрелка N5 е била заключена"}
{"url": "https://trud.bg/%d0%bd%d0%b0%d0%b9-%d0%bc%d0%b0%d0%bb%d0%ba%d0%b8%d1%82%d0%b5-%d1%83%d1%87%d0%b5%d0%bd%d0%b8%d1%86%d0%b8-%d0%b2-%d1%81%d0%bb%d0%b8%d0%b2%d0%b5%d0%bd-%d0%bf%d0%be%d0%bb%d0%be%d0%b6%d0%b8%d1%85%d0%b0/", "text": "Най-малките ученици в Сливен положиха Клетва на първокласника на тържествен ритуал на 11 май, на централния площад “Хаджи Димитър”. В православния календар денят е отреден за почит на светите братя Кирил и Методий. 1060 деца изрекоха заедно, на глас: „С науката – напред по пътя нов! Със знание да расна аз свободен! То с мъдрост ме дарява и с любов и светлото му слово ще ме води. Заклевам се дори и в труден час най-святата ми мисъл да е тази: с делата си и с думите си аз България в сърцето си да пазя!”. Просветният министър Красимир Вълчев изпрати поздравителен адрес към първолаците, в който заявява, че инициативата укрепва ученическата общност. Присъстваха директорите на учебните заведения, класните ръководители, десетки родители, граждани, представители на общинската и държавната власт. Ритуалът се провежда за трета поредна година в Сливен. Идеята е на професора по възрожденска литература от Великотърновския университет Елена Налбантова. Автор на текста на клетвата е сливенската поетеса Ники Комедвенска. Общината, която е основен организатор на събитието, подарява на децата специални значки.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.05.11", "title": " Най-малките ученици в Сливен положиха Клетва на първокласника"}
{"url": "https://trud.bg/%d0%b1%d1%83%d0%bc-%d0%bd%d0%b0-%d1%83%d1%85%d0%b0%d0%bf%d0%b0%d0%bd%d0%b8%d1%82%d0%b5-%d0%be%d1%82-%d0%ba%d1%8a%d1%80%d0%bb%d0%b5%d0%b6%d0%b8-%d0%b2%d1%8a%d0%b2-%d0%b2%d0%b0%d1%80%d0%bd%d0%b0/", "text": "Нашествие на кърлежи има по паркове и градинки във Варна след затоплянето на времето. През последните 2 седмици са били ухапани 146 души в региона, съобщиха от Регионалната здравна инспекция. Въпреки че обществените зелени площи бяха обработени още по Великден, а от началото на май тече повторно пръскане, 129 от пострадалите са от града и едва 17 са от останалите селища в областта. Бумът на популацията е започнал в първите дни на месеца, тъй като преди това атакуваните от кърлежи бяха три пъти по-малко, показват данните на РЗИ. Там са регистрирали и един случай на Лаймска болест, предавана от кръвосмучещите акари. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.05.11", "title": " Бум на ухапаните от кърлежи във Варна"}
{"url": "https://trud.bg/%d1%81%d0%b0%d0%bb%d0%b0%d1%85-%d0%b2%d0%b7%d0%b5-%d1%82%d1%80%d0%b8-%d0%bf%d1%80%d0%b8%d0%b7%d0%b0-%d0%b7%d0%b0-%d0%b4%d0%b5%d0%bd/", "text": "За една вечер Мохамед Салах прибра три награди! Феноменалният египтянин първо получи призовете за №1 на „Ливърпул“ – от феновете и от съотборниците. След това отлетя с частен самолет за Лондон, където на стилна церемония бе награден за най-добър на сезона във Висшата лига в анкетата на футболните журналисти. „ В същото време Пол Погба се сби с Марк Нобъл от „Уест Хем“ при нулевото равенство на неговия „Манчестър Юнайтед“ в Лондон. То гарантира второто място на „червените дяволи“. Жозе Моуриньо се опитва да се пошегува с думите, че „двамата много се обичат“ и затова се хванали за гушите.", "date": "2018.05.11", "title": " Салах взе три приза за ден"}
{"url": "https://trud.bg/%d0%b4%d0%b5%d1%86%d0%b0-%d1%82%d0%b2%d0%be%d1%80%d0%b8%d1%85%d0%b0-%d0%bf%d0%be-%d1%83%d0%bb%d0%b8%d1%86%d0%b8%d1%82%d0%b5-%d0%bd%d0%b0-%d1%88%d1%83%d0%bc%d0%b5%d0%bd/", "text": "В Деня на Шумен, 11 май, градът се напълни с деца-творци. По традиция празникът е неучебен и занятията във всички школа се изчерпаха само с час по родолюбие, както и с издигане знамето на Шумен във всички училища и градини. После учениците имаха възможност да участват в творчески ателиета по целия бул.”Славянски”. Танцьорите от “Веселяче” играха хора и увличаха минувачи в бързия ритъм, художници рисуваха на статитиви, хористите от “Бодра песен” приканваха ентусиасти да им дирижират, най-малките рисуваха на асфалт. На откритата сцена на пл.”Освобождение” също се вихреше истински купон, а пред сградата на община Шумен се заформи спортен празник от ентусиасти. Преди това беше официалната част, когато бяха издигнати знамената на България, Европа и Шумен. Честта имаха бившия директор на математическата гимназия Ваньо Георгиев, абитуриентът Петър Ангелов и авторът на текста на химна на Шумен Антонин Горчев. Кметът на Шумен Любомир Христов поздрави съгражданите си, а по-късно в зала 363 на общината се състоя тържествената сесия на Общинския съвет. Тя започна с молебен за здраве и поздравления от депутати от региона, областния управител проф.Стефан Желев и представители на политически сили в местния парламент.  На сесията бяха връчени Наградите на Шумен за изкуство и култура. Отличен за цялостно творчество е доц. Юрий Дачев, фотографът Ивайло Сакелариев заслужи награда в категорията “Фотография”, а художникът Румен Михайлов в раздел “Изобразително изкуство”. Проф. Христо Трендафилов получи званието Почетен гражданин на Шумен. Празничната програма продължава с откриване на Международния фестивал Друмеви театрални празници “Нова българска драма”. Вечерта е празничния концерт на Поли Генова, с участието на госпъл формация „Менора“, Танцувално студио „Електра“, The Loud Dancers, Layout free run & parcour и хип-хоп група „Емоушън“.", "date": "2018.05.11", "title": " Деца твориха по улиците на Шумен"}
{"url": "https://trud.bg/%d0%ba%d0%be%d1%80%d0%bd%d0%b5%d0%bb%d0%b8%d1%8f-%d0%bd%d0%b8%d0%bd%d0%be%d0%b2%d0%b0-%d0%bf%d0%be%d0%b4%d0%ba%d1%80%d0%b5%d0%bf%d1%8f%d0%bc%d0%b5-%d0%b8%d1%81%d0%ba%d0%b0%d0%bd%d0%b8%d1%8f%d1%82/", "text": "Лидерът на БСП Корнелия Нинова и зам.-председателят на ПГ на “БСП за България” Георги Свиленски се срещнаха с представители на българските превозвачи. Те обсъдиха приетото днес в парламента решение, по инициатива на левицата, с което се задълкжава Министерски съвет да защити родните превозвачи от готвените законодателни промени по пакет “Мобилност” на ЕК. От своя страна превозвачите изразиха съмнение, че изпълнителната власт ще изпълни това решение и, че няма време, тъй като на 15 май се внася в комисиите на европарламента, а на 24 май ще бъде гласувано. Зам.-председателят на Националното сдружение на българските превозвачи Красимир Лалов потвърди решението им да протестират по време на Срещата на върха между ЕС и Западните Балкани, която ще се проведе на 16 и 17 май в София. “Твърдо заставаме зад исканията ви и подкрепяме протеста ви”, заяви Корнелия Нинова. Тя допълни, че още в сряда в парламента от БСП ще поискат МС да обясни как изпълнява решението на Народното събрание, което бе взето единодушно от всички групи. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.05.11", "title": " Корнелия Нинова: Подкрепяме исканията и протеста на българските превозвачи"}
{"url": "https://trud.bg/%d0%ba%d0%b8%d0%bf%d1%8a%d1%80-%d0%b8-%d0%b8%d0%b7%d1%80%d0%b0%d0%b5%d0%bb-%d1%81%d0%b0-%d1%84%d0%b0%d0%b2%d0%be%d1%80%d0%b8%d1%82%d0%b8-%d0%bd%d0%b0-%d0%b1%d1%83%d0%ba%d0%bc%d0%b5%d0%b9%d0%ba%d1%8a/", "text": "Кипър и Израел, следвани от Франция, бяха преценени от сайтове за залози като главни фаворити за спечелване на песенния конкурс “Евровизия”, чийто финал е в събота в Лисабон, предаде Франс прес. Според залози, анализирани от сайта Eurovisionworld.com, представителката на Кипър, гъркинята с албански произход Елени Фурейра има малко предимство пред останалите участници преди днешната първа генерална репетиция. Изпълнението й на песента “Fuego” стана причина да бъде сравнявана с Шакира и Бионсе. Залозите за нея са около 2 към 1. След като бе главна фаворитка преди първия полуфинал във вторник, израелската певица Нета Барзилай сега заема второ място, като залозите за нея са близо 4,5 към 1. Песента й “Toy” е своеобразен призив за еманципация на жените и се вписва в духа на движението #Аз също. Със залози между 10 и 15 към 1, френското дуо “Мадам мосю” е на трета позиция. В неговата песен “Mercy” се говори за момиченце, родено на кораб с мигранти. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.05.11", "title": " Кипър и Израел са фаворити на букмейкърите за спечелване на конкурса “Евровизия”"}
{"url": "https://trud.bg/%d0%ba%d0%b8%d1%82%d0%b0%d0%b9%d1%81%d0%ba%d0%b8%d1%8f%d1%82-%d0%bf%d0%be%d1%81%d0%bb%d0%b0%d0%bd%d0%b8%d0%ba-%d0%bd%d0%b0-13-%d0%bc%d0%b0%d0%b9-%d0%b7%d0%b0%d0%bf%d0%be%d1%87%d0%b2%d0%b0-%d1%81/", "text": "Бурен вятър и лошо време са спрели операцията по издирването на Боян Петров днес. Очаква се по-хубаво време на 13 май, информира китайският посланик в България Джан Хайджоу на специална пресконференция днес. Той показа снимки от базовия лагер, получена към 14 ч. “Там китайската страна е събрала около 100 души, от тях 25 са спасители, останалите са медицински и логистични екипи”, каза посланикът. Той уточни, че спасителният екип е ръководен от известен китайски алпинист, началник на Бюрото за спорт в Тибетски автономен район. “Той е като главнокомандващ на първата фронтова линия”, поясни Джан Хайджоу. “Спасителният екип включва и много китайски алпинисти с много изкачвания на високите планини, в т. ч. и Шиша Пангма. Казах, че спасителният екип се дели на три групи. Първата в състав 12 спасители вече е тръгнала от базовия лагер на 5800 м надморска височина към Лагер 1 на 6400 м. Утре се предвижда 7 от тези 12 да тръгнат към Лагер 2 на 6800 м височина. Те също ще пристигнат на Лагер 3 на 7300 м преди вдруги ден. Знаете, че заради изключително суровото време в момента спасителите не могат да провеждат операции над 7300 м. На 11 май времето е облачно, има северозападен вятър със скорост 10-16 м/сек., а температурата е от минус 12 до минус 26 градуса. Утре на 12 май времето ще е облачно с кратковременни снеговалежи, северен вятър със скорост 12-26 м/сек. Температурата ще е между минус 12 и минус 25 градуса. Според прогнозата на 13 май може би ще има съвсем кратко време, когато ще е по-хубаво времето”, каза още посланикът. Той добави, че в момента, въпреки суровото време, към Лагер 3 се качват спасители. “На 13 май, когато времето е малко по-добро, ще започнат спасителни операции и издирване от Лагер 3 на 7300 м нагоре към върха”, каза посланик Джан Хайджоу. Два хеликоптера от Непал вече са пристигнали и остават в очакване на 3700 м надморска височина. Намират се на около 25 км от върха. Вчера специално за хеликоптерите китайската страна направи нещо като паркинг, като временно летище. И представителите от ВВС на Китай вече са пристигнали там за всички логистични услуги с цел хеликоптерите да бъдат приведени в отлично състояние. Точно поради времето в момента хеликоптерите не могат да излетят и остават в очакване на 3700 м височина. И когато времето е подходящо те ще летят около лагерите в рамките на 10 км. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.05.11", "title": " Китайският посланик: На 13 май започва спасяването на Боян Петров, сега времето е сурово"}
{"url": "https://trud.bg/72-%d1%87%d0%b0%d1%81%d0%b0-%d0%b0%d1%80%d0%b5%d1%81%d1%82-%d0%b7%d0%b0-%d0%ba%d0%be%d0%bb%d0%be%d0%b5%d0%b7%d0%b4%d0%b0%d1%87%d0%b0-%d0%b1%d0%bb%d1%8a%d1%81%d0%bd%d0%b0%d0%bb-%d0%b4%d0%b5%d1%82/", "text": "24-годишният Борислав Миланов, който блъсна с колело дете на година и осем месеца в Южния парк в София, остава за 72 часа в ареста, предаде БТВ. Той е обвинен в нанасяне на телесна повреда по непредпазливост. Миланов се предаде днес сам в столичното 4-то РПУ, след като родителите на детето разпространиха вчера негова снимка. Пред разследващите обяснил, че е избягал от мястото на инцидента, защото се почувствал застрашен. Майката на малката Теа, която беше прегазена в Южния парк, дойде в полицията, за да разпознае беглеца. След удара Борислав не се извинил и не казал, че съжалява. А заплахи срещу него не е имало, твърди Боряна. Борислав Миланов има три присъди за последните три години, съобщиха от прокуратурата. Родителите на Теа са категорични, че ще го съдят. След удара кракът на детето е счупен на няколко места и тя ще остане в болница още два дни. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.05.11", "title": " 72 часа арест за колоездача, блъснал дете в Южния парк в София"}
{"url": "https://trud.bg/%d0%bf%d1%80%d0%b8%d0%bd%d1%86-%d1%84%d0%b8%d0%bb%d0%b8%d0%bf-%d1%81%d0%b5-%d0%bf%d0%be%d1%8f%d0%b2%d0%b8-%d0%bf%d1%83%d0%b1%d0%bb%d0%b8%d1%87%d0%bd%d0%be-%d0%b7%d0%b0-%d0%bf%d1%8a%d1%80%d0%b2%d0%b8/", "text": "Близо месец след като излезе от болница след прекарана операция за подмяна на тазобедрената става, принц Филип, 96-годишният съпруг на британската кралица Елизабет Втора, се появи публично за първи път, предадоха Ройтерс и Асошиейтед прес. Херцогът на Единбург е бил откаран с черен “Ленд Роувър” на Кралското конно шоу в Уиндзор. Принц Филип е забелязан да разговаря с кралица Елизабет Втора през отворения прозорец на автомобила. Размяната на реплики между двойката е извикала усмивка по лицето на Нейно Величество. Принц Филип беше приет за операция в болница “Крал Едуард Седми” в Лондон на 4 април. Съпругът на кралицата беше изписан от болничното заведение на 13 април. Според дворцови източници ако херцогът е във форма, той ще присъства на кралската сватба на принц Хари и Меган Маркъл на 19 май.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.05.11", "title": " Принц Филип се появи публично за първи път след направената му операция"}
{"url": "https://trud.bg/%d0%bd%d0%b8%d0%ba%d0%be%d0%bb%d0%b8%d0%bd%d0%b0-%d0%b0%d0%bd%d0%b3%d0%b5%d0%bb%d0%ba%d0%be%d0%b2%d0%b0-%d0%bf%d1%80%d0%b5%d0%b4%d1%81%d1%82%d0%b0%d0%b2%d1%8f%d0%bc%d0%b5-%d0%bf%d1%80%d0%b5%d0%b4/", "text": "Балнео и СПА дестинациите ще привлекат повече туристи и ще допринесат за популяризирането на богатството от минерални води на България. Това заяви министърът на туризма Николина Ангелкова в Сандански, където представи проекта за 7 СПА и балнео дестинации. Те са разработени от Министерството на туризма и обхващат 58 населени места в цялата страна. В подготовката на проекта са поискани становища от 50 общини, над 30 общини са дали предложенията си. При разработването на дестинациите са взети под внимание наличието на минерални води, особеностите на климата, отчетен е и фактът населените места и регионите да имат разработен туристически продукт. Основна цел на балнео и СПА дестинациите е чрез тях на потребителите и бизнеса да бъде предложена цялостна услуга на високо ниво, посочи министър Ангелкова. Тя поясни, че в началото на годината беше създадена и тематична работна група, която да надгради предложенията на министерството. В нея участват представители на бранша, както и външни експерти с доказан опит и активна позиция за развитието на СПА туризма у нас. 7-те балнео и СПА дестинации, обсъжданите в момента 12- винено-кулинарни маршрута, както и утвърдените вече 8 културно-исторически ще дадат на всеки турист възможност за избор сред богата палитра продукти, които са интересни през четирите сезона, коментира министърът. Очакваме със съдействието на бизнеса до есента проектът за 7-те балнео и СПА дестинации да бъде финализиран. След това те ще бъдат дигитализирани и качени на страницата на Министерството на туризма и на платформата iLoveBulgaria. Дестинациите ще бъдат включени в рекламните каталози за популяризиране на страната, както и в кампаниите, с които представяме България, каза министър Ангелкова. СПА и балнео маршрутите ще са от изключителна полза за популяризирането на България, ще са в помощ и на общините за промотирането на продуктите, които регионът им предлага. Тя посочи, че важен фактор за успешното развитие на здравния, СПА и балнео туризъм са и лечебните курорти, които в страната са 54, а министерството е сертифицирало 48 балнеолечебни, СПА и уелнес центрове. Вече имаме положителен пример с културно-историческите дестинации, които министерството създаде, коментира министърът. Обектите, включени в тях отчитат до 80% ръст в посещаемостта. Платформата iLoveBulgaria също привлича много посетители към туристическите атракции. Очакваме след като бъдат финализирани и започне рекламирането им, през следващата година да видим ефекта от СПА дестинациите, каза министър Ангелкова. Тя съобщи, че от юни стартира много широка интегрирана комуникационна кампания в 16 държави, които са целеви пазари за туризма на България. За утвърждаването на СПА и балнео дестинациите на България предстоят още кръгли маси с местните власти и бранша. На представянето им в Сандански участваха Кирил Котев, кмет на община Сандански, Антоанета Янчева – заместник областен управител на област Благоевград, както и десетки представители на бизнеса. Министърът благодари на кмета за домакинството и на всички участници, с които с общи усилия промотираме бално е СПА туризма. Г-н Котев заяви, че общината има много добро сътрудничество с министъра на туризма, което оказва положително влияние за развитието на региона. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.05.11", "title": " Николина Ангелкова: Представяме пред бранша 7 балнео и СПА дестинации, включват 58 населени места"}
{"url": "https://trud.bg/%d1%81%d0%bb%d0%b5%d0%b4-2-%d0%b3%d0%be%d0%b4%d0%b8%d0%bd%d0%b8-%d0%b3%d1%80%d0%be%d0%b7%d0%b4%d0%b5%d0%b2%d0%b0-%d0%be%d1%82%d0%bd%d0%be%d0%b2%d0%be-%d0%b7%d0%bb%d0%b0%d1%82%d0%bd%d0%b0/", "text": "Мария Гроздева отново демонстрира отлична форма. Двукратната световна шампионка ликува с титлата в коронната си дисциплина 25 метра на световната купа по спортна стрелба в Форт Бенинг (САЩ). На финала тя влезе с трети резултат, а там бе безапелационна. След нея останаха Зорана Арунович (Сърбия) и настоящата олимпийската шампионка Анна Коракаки от (Гърция). Златото е първо за Гроздева от 2 г. За последно тя става първа на световната купа Рио 2016. А другата ни елитна състезателка Антоанета Бонева ще се върне на рубежа за световното в Република Корея през есента. В началото на март тя роди втората си дъщеричка.", "date": "2018.05.11", "title": " След 2 години Гроздева отново „златна“"}
{"url": "https://trud.bg/%d0%bf%d1%81%d0%b6-%d1%81%d1%8a%d0%b1%d0%b8%d1%80%d0%b0-%d1%81%d1%83%d0%b0%d1%80%d0%b5%d1%81-%d0%b8-%d0%bd%d0%b5%d0%b9%d0%bc%d0%b0%d1%80/", "text": "Ръководството на ПСЖ е твърдо решено да събере Луис Суарес и Неймар. Преди година „Барселона“ разполагаше с най-опасното трио в света, включващо уругваеца, бразилеца и Лионел Меси. По всичко личи, че втора част от каталунския тризъбец може да се окаже в Париж. Въпреки очакваните наказания от УЕФА за нарушаване на финансовия феърплей, френският шампион е готов отново да пилее милиони. Но този път каталунците ще са далеч по-отворени за разговори, отколкото беше в случая с Неймар, преминал за 222 млн. евро на „Парк де Пренс“. „Барселона“ вече брои за сигурен Антоан Гризман от „Атлетико“ (Мадрид). Въпреки това, каталунците няма да пуснат уругвайската си звезда за по-малко от 100 млн. евро. А такава сума отдавна е нищо за ПСЖ, нищо че ще бъде похарчена за 31-годишен футболист, макар и Луис Суарес. Колкото до самия нападател, той е изкушаван от възможността отново да е в един отбор с Неймар, както и със съотборника си в националния отбор Единсон Кавани. Трансферът на Суарес пък е начинът на ПСЖ да накара най-скъпия футболист в света да спре с мислите за нов клуб. Информациите, че Неймар се чувства нещастен в Париж стават все повече и повече. Според испанският вестник „Мундо Депортиво” нападателят не привикнал към живота във френската столица, а също така не е доволен и от нивото на вътрешното първенство. Ръководството на ПСЖ обаче е сигурно, че с привличането на Суарес това ще се промени. Снимка: Twitter", "date": "2018.05.11", "title": " ПСЖ събира Суарес и Неймар"}
{"url": "https://trud.bg/%d1%80%d0%be%d0%b1%d0%b5%d0%bd-%d0%b8%d0%b7%d0%bf%d1%80%d0%b5%d0%b2%d0%b0%d1%80%d0%b8-%d0%ba%d1%80%d0%be%d0%b9%d1%84-%d0%bf%d0%be-%d1%82%d0%b8%d1%82%d0%bb%d0%b8/", "text": "Ариен Робен от „Байерн“ (Мюнхен) задмина великия Йохан Кройф по титли. Ветеранът ще вдигне своята седма от немската Бундеслига в събота след мача с „Щутгарт“. Така той официално ще стане холандецът с най-много шампионски титли на клубно ниво. За Робен това ще е 11-о отличие на първенство, в което се подвизава. Той има вече седем първи места в Германия с „Байерн“, две в Англия с „Челси“, едно на „Испания с „Реал“ и едно на Холандия с ПСВ.  Легендарният Кройф има 10 титли. „Никога не съм бил фен на статистиката – каза Робен. – Но да спечелиш повече национални отличия от Йохан Кройф е нещо, с което можеш да се гордееш.“", "date": "2018.05.11", "title": " Робен изпревари Кройф по титли"}
{"url": "https://trud.bg/%d0%b8%d0%b2%d0%b8%d1%86%d0%b0-%d0%b4%d0%b0%d1%87%d0%b8%d1%87-%d1%81%d1%8a%d1%80%d0%b1%d0%b8%d1%8f-%d0%bd%d0%b8%d0%ba%d0%be%d0%b3%d0%b0-%d0%bd%d1%8f%d0%bc%d0%b0-%d0%b4%d0%b0-%d0%bf%d1%80%d0%b8%d0%b7/", "text": "Сърбия никога няма да признае Косово и настоява за компромисно решение, заяви днес министърът на външните работи на Сърбия Ивица Дачич и изтъкна, че би било голям успех, ако се стигне до компромис, тъй като Косово е “близо до осъществяването на своята независимост”, предаде Танюг. Дачич заяви, че Сърбия оцелява благодарение на традиционните си приятели, а за международната общност въпросът за Косово е решен и те не желаят да разговарят за това. Сръбският външен министър посочи, че Сърбия няма да позволи Хърватия да отрича престъпленията от Втората световна война и да подценява престъпленията. Дачич подчерта, че Сърбия и Хърватия преди години са се договорили да започнат диалог по отворените въпроси и тези въпроси да се решават. Той каза, че тези въпроси са от миналото и трябва да се върви напред. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.05.11", "title": " Ивица Дачич: Сърбия никога няма да признае Косово"}
{"url": "https://trud.bg/%d1%80%d1%83%d0%bc%d0%b5%d0%bd-%d1%80%d0%b0%d0%b4%d0%b5%d0%b2-%d1%89%d0%b5-%d0%be%d1%82%d0%ba%d1%80%d0%b8%d0%b5-%d1%84%d0%b5%d1%81%d1%82%d0%b8%d0%b2%d0%b0%d0%bb%d0%b0-%d0%bd%d0%b0-%d0%b0%d0%b7%d0%b8/", "text": "На 12 май 2018 г., от 11.00 часа на сцената „Лятна Естрада“ в Борисовата градина държавният глава ще даде началото на второто издание на фестивала на азиатската култура „Цветовете на традициите“. Събитието е организирано по инициатива на Индонезийското посолство в България, заедно с още 12 дипломатически представителства – на Китай, Филипини, Пакистан, Палестина, Виетнам, Република Корея, Саудитска Арабия, Индия, Тайланд, Япония, Монголия и Иран. Освен представяне на културата и традициите на държавите, събитието е посветено и на благородна кауза – приемните семейства, които фондация „За Нашите Деца“ подкрепя. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.05.11", "title": " Румен Радев ще открие фестивала на азиатската култура „Цветовете на традициите“"}
{"url": "https://trud.bg/%d0%be%d0%bb%d0%b8%d0%b3%d0%b0%d1%80%d1%85-%d0%bf%d1%80%d0%b8%d0%bd%d1%83%d0%b4%d0%b5%d0%bd-%d0%b4%d0%b0-%d0%b2%d1%8a%d1%80%d0%bd%d0%b5-%d1%81%d0%b0%d0%bc%d0%be%d0%bb%d0%b5%d1%82%d0%b8/", "text": "Руският олигарх Олег Дерипаска е бил принуден да върне взети под наем 3 частни самолета бизнес класа заради санкциите, наложени му от правителството на САЩ, съобщи Ройтерс. Джетовете “Гълфстрийм G550” принадлежали нa банките “Креди Сюис” и “Райфайзен”, а след това с посредник били дадени под аренда на контролирани от Дерипаска компании. Самолетите били ползвани лично от бизнесмена, който със състоянието си от 6,7 млрд. долара по данни на “Форбс” се нарежда на 19-то място сред най-богатите руснаци. В момента машините са обявени за продажба на цена от 29,95 млн. долара за всеки от тях.  В “Креди сюис” отказаха да коментират случая и подчертаха, че банката работи с международни регулатори за обезпечаване на режима на санкции. “Райфайзен” се позова на закона за банковата тайна, който не позволява да се обсъждат делата на клиентите й. Връщането на самолетите е знак, колко дълбоко санкциите са се отразили на бизнес империята с цветни метали на 50-годишния Дерипаска, чиято фирма за алуминий “Русал” претърпя тежки загуби от наказателните мерки на САЩ.", "date": "2018.05.11", "title": " Олигарх принуден  да върне самолети\t\t\t"}
{"url": "https://trud.bg/%d0%bf%d1%80%d0%be%d0%ba%d1%83%d1%80%d0%b0%d1%82%d1%83%d1%80%d0%b0%d1%82%d0%b0-%d0%ba%d0%b8%d1%80%d0%b8%d0%bb-%d0%ba%d0%be%d0%b9%d1%82%d0%be-%d1%81%d1%82%d1%80%d0%b5%d0%bb%d1%8f-%d0%bf%d0%be-%d0%b1/", "text": "Окръжна прокуратура – Бургас задържа за 72 часа Кирил А. (на 54 г.). Той е обвинен за това, че на   обл. Бургас, в магазин за хранителни стоки направил опит предумишлено да умъртви Л.Б., чрез произвеждане на един изстрел в областта на ухото, под лявата страна на главата, с газ-сигнален пистолет, като деянието макар и да е довършено не са настъпили предвидените в закона и искани от дееца обществено опасни последици – престъпление по чл. 116, ал. 1, т. 9, вр. чл. 115, вр. чл. 18, ал. 1, предл. ІІ от НК. Очаква се Окръжна прокуратура – Бургас да внесе в съда искане за налагане на постоянна мярка за неотклонение „задържане под стража“ спрямо Кирил А. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.05.11", "title": " Прокуратурата: Кирил, който стреля по бившата си в Свети Влас, да бъде задържан"}
{"url": "https://trud.bg/%d0%bd%d0%b0%d1%87%d0%b0%d0%bb%d0%bd%d0%b8%d1%86%d0%b8%d1%82%d0%b5-%d0%bd%d0%b0-%d0%be%d1%82%d0%b1%d1%80%d0%b0%d0%bd%d0%b0%d1%82%d0%b0-%d0%bd%d0%b0-%d0%b1%d1%8a%d0%bb%d0%b3%d0%b0%d1%80%d0%b8%d1%8f/", "text": "Началникът на отбраната генерал Андрей Боцев участва в срещи в двустранен и тристранен формат със своите колеги – началника на Генералния щаб на Въоръжените сили на Румъния генерал Николае-Йонел Чука и началника на Генералния щаб на Въоръжените сили на Турция генерал Хулюси Акар, в гр. Измир, Турция, днес, съобщиха от МО. Обсъдени бяха въпроси, свързани с регионалната сигурност и по-специално, тази в Черноморския регион. Сред темите за разговор бяха съществуващите регионални механизми и инициативи за сигурност в контекста на способностите и дейностите на Черноморските държави. В рамките на проведената тристранна среща началниците на отбраната дискутираха също приоритетни въпроси по линия на НАТО и сътрудничеството в борбата срещу тероризма. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.05.11", "title": " Началниците на отбраната на България, Турция и Румъния се срещнаха в Измир"}
{"url": "https://trud.bg/%d0%bc%d0%b0%d0%ba%d0%b5%d0%b4%d0%be%d0%bd%d1%81%d0%ba%d0%b8%d1%8f%d1%82-%d0%bf%d1%80%d0%b5%d0%b7%d0%b8%d0%b4%d0%b5%d0%bd%d1%82-%d0%b3%d0%b5%d0%be%d1%80%d0%b3%d0%b5-%d0%b8%d0%b2%d0%b0%d0%bd%d0%be-2/", "text": "Президентът на Република Македония Георге Иванов е на работно посещение в Турция, съобщи МИА. В рамките на посещението, както съобщи неговият кабинет, Иванов ще пребивава в Сивас, където в престижния университет “Джумхуриет” ще изнесе лекция на тема “Ататюрк и Македония”. По време на престоя си Иванов ще осъществи срещи с кмета и губернатора на Сивас.  В рамките на работното си посещение в Турция Иванов ще участва в Истанбул и ще говори пред Глобалния форум за лидерство. В Глобалния форум за лидерство участват политици, посланици и изтъкнати професори от Турция и света. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.05.11", "title": " Македонският президент Георге Иванов е на работно посещение в Турция"}
{"url": "https://trud.bg/%d0%b8%d1%80%d0%b0%d0%bd-%d1%89%d0%b5-%d1%81%d1%80%d0%b0%d0%b2%d0%bd%d0%b8%d0%bc-%d1%82%d0%b5%d0%bb-%d0%b0%d0%b2%d0%b8%d0%b2-%d0%b8-%d1%85%d0%b0%d0%b9%d1%84%d0%b0-%d1%81%d1%8a%d1%81-%d0%b7%d0%b5/", "text": "Член на Съвета на експертите на Иран и настоятел на петъчната молитва в Техеран Ахмад Хатами заяви, че ако Израел продължи да действа „безразсъдно“, то Тел Авив и Хайфа ще бъдат унищожени, предаде РИА Новости. „Нямаме ядрена бомба. Но нашата политика е политика на сдържане и в тази връзка ракетната мощ на Иран расте с всеки изминал ден, за да не може Израел да се спаси от тази сила. Ако той постъпи безразсъдно, ние ще сравним със земята Тел Авив и Хайфа“, заяви Хатами. По-рано министърът на отбраната на Израел призова сирийския президент Башар Асад да „изгони“ от страната иранските формирования. Според неговите думи, Дамаск получава само вреди от тяхното присъствие, което създава големи проблеми. Преди това Израел атакува десетки обекти на иранските формирования „Ал Кудс“, разположени в Сирия. От Армията за отбрана на Израел заявиха, че това е било в отговор на ракетен обстрел от иранските позиции и добавиха, че предварително са информирали за удара руските военни. При това в Иран твърдят, че не са участвали в атаката. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.05.11", "title": " Иран: Ще сравним Тел Авив и Хайфа със земята"}
{"url": "https://trud.bg/%d0%b1%d1%83%d0%bb%d0%b3%d0%b0%d1%80%d0%b3%d0%b0%d0%b7-%d0%b8%d1%81%d0%ba%d0%b0-%d1%81-16-%d0%bf%d0%be-%d1%81%d0%ba%d1%8a%d0%bf-%d0%b3%d0%b0%d0%b7-%d0%be%d1%82-%d1%8e%d0%bb%d0%b8/", "text": "„Булгаргаз“ иска с 16% по-скъп газ от юли, обявиха от дружеството. В съответствие с изискванията на Закона за енергетиката, “Булгаргаз” внесе в Комисията за енергийно и водно регулиране предложение за цената за третото тримесечие на тази година. Дружеството предлага цена от 418,59 лв./хм3 или 39,38 лв./MWh (без цени за достъп, пренос, акциз и ДДС).  В сравнение с второто тримесечие на тази година увеличението е с 56,77 лв./хм3 или с 5,34 лв./MWh. Прогнозното увеличение се дължи на очакваните по-високи доставни цени на природния газ от внос, както и по-високия курс на щатския долар спрямо лева, аргументират се от дружеството.  ", "date": "2018.05.11", "title": " „Булгаргаз“ иска с 16% по-скъп газ от юли"}
{"url": "https://trud.bg/%d0%b0%d0%bd%d0%b3%d0%b5%d0%bb%d0%b0-%d0%bc%d0%b5%d1%80%d0%ba%d0%b5%d0%bb-%d0%bf%d1%80%d0%b8%d1%81%d1%82%d0%b8%d0%b3%d0%b0-%d0%b2-%d1%81%d0%be%d1%87%d0%b8-%d0%bd%d0%b0-18-%d0%bc%d0%b0%d0%b9-%d0%b7/", "text": "Германският канцлер Ангела Меркел ще посети руският черноморски курорт Сочи на 18 май, за да обсъди с президента на Русия Владимир Путин широк кръг от международни теми, включително ядрената сделка с Иран. Това заяви пред журналистите и.д. помощник на президента Юрий Ушаков, цитиран от руската агенция ТАСС. „Вече говорихме за това и вече е известно, че на 18 май ще се състои много важен контакт на нашия президент. Това е работната визита на германския канцлер Ангела Меркел“, заяви Ушаков. „Знае се, че ще бъдат обсъдени двустранните отношения, но, разбира се, акцентът ще бъде поставен на актуалната международна проблематика“. Представителят на Кремъл уточни, че „сред тях са и иранската сделка, и разрешаването на сирийската криза, и украинската криза и т.н., всички възможни и невъзможни теми на международния дневен ред“. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.05.11", "title": " Ангела Меркел пристига в Сочи на 18 май, за да обсъжда иранската ядрена сделка"}
{"url": "https://trud.bg/%d0%be%d1%82%d0%ba%d1%80%d0%b8%d1%85%d0%b0-%d0%bd%d0%b0%d0%b9-%d0%bc%d0%be%d0%b4%d0%b5%d1%80%d0%bd%d0%b8%d1%8f-%d0%bf%d0%bb%d1%83%d0%b2%d0%b5%d0%bd-%d0%ba%d0%be%d0%bc%d0%bf%d0%bb%d0%b5%d0%ba%d1%81/", "text": "Най-модерният плувен комплекс в страната Парк „Арена ОЗК“ – Бургас отвори врати. Лично кметът на града Димитър Николов, заедно със зам.-министърът на МРРБ откриха изключителния плувен комплекс. Сред гостите на церемонията бяха областният управител Вълчо Чолаков, много депутати, спортисти и обществени личности. Комплексът разполага с басейн с олимпийски размери. С дълбочината си от 2 до 3 метра и дължина от 50 метра, той отговаря на изискванията на Международната федерация по плувни спортове и на Европейската плувна лига. В него може да се провеждат състезания от най-висок ранг по плуване, водна топка и синхронно плуване. Басейнът има подвижна платформа, която позволява разделяна на пространството в зависимост от необходимата дължина за провеждане на различни водни спортове. Водното пространство може да бъде разделено на 10 коридора с дължина от 50 метра за 14 човека. С помощта на платформата то може да се преобразува на 20 коридора от по 25 метра с капацитет за 7 души в коридор. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.05.11", "title": " Откриха най-модерния плувен комплекс"}
{"url": "https://trud.bg/%d0%ba%d0%b0%d0%bd%d0%b4%d0%b8%d0%b4%d0%b0%d1%82%d0%ba%d0%b0%d1%82%d0%b0-%d0%b7%d0%b0-%d1%88%d0%b5%d1%84-%d0%bd%d0%b0-%d1%86%d1%80%d1%83-%d1%80%d0%b0%d0%b1%d0%be%d1%82%d0%b8%d0%bb%d0%b0-%d0%bf%d0%be/", "text": "Кандидатката за шеф на ЦРУ Джина Хаспъл, номинирана за поста от президента Доналд Тръмп, е работила дълги години под прикритие в Русия, владее руски и турски език. Тези подробности от до голяма степен засекретената й биография излязоха наяве покрай изслушването й в US Сената тази седмица. В официалната справка за живота на Хаспъл се посочва, че тя започва работа в ЦРУ през 1985 г., а през 90-те години е служила в европейския и евразийския отдели на ведомството, като е отговаряла за руското направление. Досега обаче не се знаеше, че е прекарала 15 години в тайна командировка в Русия, която започнала с разпадането на СССР. Ръководила няколко операции срещу руски агенти, пише Би Би Си. В края на 90-те оглавявала резидентурата на ЦРУ в Баку, Азербайджан. По това време е участвала в успешна операция по залавянето на двама обвинени в нападенията по US посолствата в Кения и Танзания през 1998 г. Едновременно ръководела и резидентурата в Турция. След атентатите от 11 септември 2001 г. се премества в антитерористичния център на ЦРУ. По-късно е била на 2 дългосрочни командировки във Великобритания, от които се завръща в САЩ в началото на 2017 г.", "date": "2018.05.11", "title": " Кандидатката за шеф на ЦРУ работила под прикритие в Русия\t\t\t"}
{"url": "https://trud.bg/%d1%88%d0%b5%d1%84%d1%8a%d1%82-%d0%bd%d0%b0-ufc-%d0%b1%d0%b0%d0%b3%d0%b0%d1%82%d0%b0-%d0%b8%d0%bc%d0%b0-%d1%82%d0%b5%d0%b6%d0%ba%d0%b8-%d1%80%d1%8a%d1%86%d0%b5-%d0%b8-%d0%bd%d0%be%d0%ba%d0%b0%d1%83/", "text": "Изявите на Благой Иванов зад Океана въодушевиха президента на UFC Дейна Уайт, който дори се захвана да презентира дебютния бой на българина в най-проспериращата ММА организация. На 14 юли в Бойси (САЩ) бившият световен шампион по самбо ще излезе срещу Жуниор дос Сантош (Бразилия), №1 в света за 2011-а в смесените бойни изкуства на тежка категория.  „Благой е много комплексен атлет, има тежки ръце и нокаутиращ удар – казва в промоционално видео Уайт. – През 2008-а дойде от нищото и победи руската легенда Фьодор Емеляненко, с което стана световен шампион по самбо. През 2012-а беше намушкан в сърцето, но оттогава има 9 победи. Спечели и 5 мача за титлата на Световните бойни серии (WSOF).Притежава черен колан по джудо. А сега ще има шанс да премери сили и със Сантос.“ Равносметката на Иванов до момента е 16 победи и една загуба, а съперникът му е малко по-опитен – 23 срещи, от тях 18 печели. Жуниор, с прякор Циганина, притежава черен колан по бразилско джиу-джицу. специалист е в тайландския бокс, както и в бокса. През 2011-а той печели световната титла, като тогава са му нужни само 1,04 секунди да нокаутира Кейн Веласкес (Мексико). Бразилецът е и последният, който побеждава настоящия шампион на организацията Стипе Миочич (САЩ) през 2014-а. А миналата година боецът с хърватски корени взе реванш, като нокаутира Сантос още в първия рунд.  Хабиб Нурмагомедов Подариха кола и парцел на шампион Дагестанският боец Хабиб Нурмагомедов, шампион на UFC в лека категория, бе премиран подобаващо в родината си – с автомобил „Лада Веста“ и парцел в Хасавюрт. „Сега остава и да се пренеса да живея тук“, заяви с усмивка Хабиб, който се е установил в Махачкала.  29-годишният дагестанец, с прякор Орела, не познава поражение на ринга, като има 26 победи. А в началото на април нокаутира Ел Лаквинт (САЩ) и триумфира със световната титла. За последните 3 г. той е спечелил от боеве над $1 млн.", "date": "2018.05.11", "title": " Шефът на UFC: Багата има тежки ръце и нокаутираща мощ"}
{"url": "https://trud.bg/%d0%b0%d0%bb%d0%b5%d0%ba%d0%be-%d0%b7%d0%b0%d0%b5-%d0%b4%d0%be%d1%81%d1%82%d0%be%d0%b9%d0%bd%d0%be-%d0%bc%d1%8f%d1%81%d1%82%d0%be-%d0%b2-%d0%b4%d0%b2%d0%be%d1%80%d0%b0-%d0%bd%d0%b0-%d0%ba%d0%b8%d1%80/", "text": "Денят на Светите братя Кирил и Методий и паметта на Алеко Константинов бяха почетени навръх 11 май в Двора на кирилицата в старата столица Плиска. Паметникът на българските просветители в уникалния културно-исторически комплекс беше отрупан с венци и цветя след водосвет, извършен от отец Андрей. Осветен бе и бронзовият бюст на Алеко, изваян от талантливите ръце на скулптора Вежди Рашидов. В основата на постамента директорът на къщата-музей „Алеко Константинов“ в Свищов – Ивелина Иванова и контраадмирал Митко Петев, командир на военноморските сили на България, положиха шепа пръст от родния му дом. Паметникът на Щастливеца заема достойно място в Алеята на писателите, където вече са увековечени Пейо Яворов, Иван Вазов, Христо Ботев, Александър Пушкин, Фьодор Достоевски, Сергей Есенин, Коста Хетагуров.  А денят не е избран случайно – на 11 май се навършват 121 г. от трагичната му смърт, напомня създателят на Двора на кирилицата Карен Алексанян. Стотици гостуваха на уникалния комплекс на празника, сред тях бяха и губернаторите на Силистра, Шумен, Русе, главният секретар на Асоциацията на българите по света. Събитието привлече и много творци. Известният скулптор Евгени Воденичаров, който ще извае паметник на Йордан Йовков и неговият учител Владимир Киров дойдоха специално за тъжеството. Киров вече работи по паметника на Никола Вапцаров, който ще бъде открит на 19 юни в Алеята на писателите. Тогава ще бъдат открити и бюстове на Паисий Хилендарски, Гео Милев, Христо Смирненски, всички дарение от шуменската учителка Йорданка Савова, за която “Труд” писа. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.05.11", "title": " Алеко зае достойно място в Двора на кирилицата"}
{"url": "https://trud.bg/%d0%b7%d0%b0%d0%bc%d1%8a%d1%80%d1%81%d1%8f%d0%b2%d0%b0%d0%bd%d0%b5%d1%82%d0%be-%d0%bd%d0%b0-%d0%b1%d1%80%d0%b5%d0%b3%d0%b0-%d0%bd%d0%b0-%d1%80%d0%b5%d0%ba%d0%b0-%d0%b4%d1%83%d0%bd%d0%b0%d0%b2-%d0%ba/", "text": "Замърсяването на бреговата ивица на река Дунав край Русе е частично ликвидирано. Това съобщиха от Регионалната инспекция по околната среда и водите в града, след като днес експерти са извършили проверка на място. Замърсяването от пластмасови отпадъци, дървесна маса и отпадъчна органична субстанция в участъка между територията на бившия Комбинат за тежко машиностроене /КТМ/, където е разположена индустриална зона “Тегра”, и град Мартен бе констатирано преди около две седмици след подаден сигнал в екоинспекцията. Екоекспертите са констатирали, че са предприети мерки от операторите на площадката, но замърсяването все още не е ликвидирано. Голяма част от органичните отпадъци са изгребани и прибрани в съдове. Предстои да бъдат неутрализирани в пречиствателно съоръжение. Високите нива на водите на реката не позволяват навлизането на техника и пълното почистване на терена. Експертите на РИОСВ в Русе са дали предписания на операторите, ангажирани с почистването, да уведомят инспекцията при възобновяване на дейностите. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.05.11", "title": " Замърсяването на брега на река Дунав край Русе е частично ликвидирано"}
{"url": "https://trud.bg/%d1%82%d1%80%d1%8a%d0%bc%d0%bf-%d1%89%d0%b5-%d1%80%d0%b0%d0%b7%d0%b3%d0%be%d0%b2%d0%b0%d1%80%d1%8f-%d1%81-%d0%b9%d0%b5%d0%bd%d1%81-%d1%81%d1%82%d0%be%d0%bb%d1%82%d0%b5%d0%bd%d0%b1%d0%b5/", "text": "Президентът на САЩ Доналд Тръмп ще разговаря с генералния секретар на НАТО Йенс Столтенберг в Белия дом на 17 май, предаде Асошиейтед прес, като се позова на съобщение на Белия дом. Двамата ще обсъждат предстоящата среща на върха на НАТО през юли и ще направят преглед на напредъка в изпълнение на приоритетите на САЩ за алианса, като например необходимостта за споделяне на бремето на разходите и ролята на организацията в международната борба срещу тероризма. Тръмп прикани лидерите на страните от НАТО да увеличат разходите за отбраната до 2 процента от техния БВП годишно. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.05.11", "title": " Тръмп ще разговаря с Йенс Столтенберг в Белия дом на 17 май"}
{"url": "https://trud.bg/%d0%b2%d0%b8%d1%86%d0%b5%d0%bf%d1%80%d0%b5%d0%b7%d0%b8%d0%b4%d0%b5%d0%bd%d1%82%d1%8a%d1%82-%d0%b8%d0%bb%d0%b8%d1%8f%d0%bd%d0%b0-%d0%b9%d0%be%d1%82%d0%be%d0%b2%d0%b0-%d0%b1%d1%8a%d0%bb%d0%b3%d0%b0-2/", "text": "„Време е задължителен критерий, когато се подава молба за българско гражданство, да бъде познанието на български език”, заяви вчера в Каварна вицепрезидентът Илияна Йотова след откриването на 15-ото издание на общобългарския младежки фолклорен събор „С България в сърцето”. Тя беше категорична, че “българското гражданство не е само въпрос за личен паспорт и документ, а нещо свято”. „Законодателството има нужда да бъде огледано изцяло, не толкова за улесняване на процедурата, колкото тя да стане по-прозрачна. Засега има съмнения дали българите, които подават молби за гражданство по произход, имат право”, добави Йотова. С добруджанско гостоприемство и топла прегръдка Йотова беше посрещната в Българево по време на подготовката за младежкия фолклорен събор “С България в сърцето”. В него участват над 1000 деца и младежи, включително и наши сънародници, които живеят в чужбина. Мотото му е “Фолклорът – най-атрактивната картичка на България”. Съборът се провежда от 11 до 13 май, като организатори са община Каварна и продуцентска къща “Пирина”. “Събитието, което се провежда в момент, когато страната ни председателства Съвета на ЕС, дава възможност за изявяване на най-добрите постижения на младежите в областта на българския фолклор. Убедена съм, че съборът ще допринесе за запазване на българщината и предаване на поколенията на народните традиции”, каза вицепрезидентът Илияна Йотова. Домакините в Българево показаха с гордост етнографския си кът в читалището с експонати от края на XIX и началото на XX в. Голямата изненада за Йотова беше запознанството й с една от жителките на Българево – филипинката Ейра.Тя сподели пред вицепрезидента, че е разбрала от свой съученик колко красиво е Черно море, омъжила се е за германец и от 4 години живее в Българево, където смята да остане със семейството си. Селото е единственото, в което булките след венчавка не го напускат, а водят заврени зетьове в него. Домакините подариха на вицепрезидента тъкана гагаузка престилка и плетени вълнени терлици, а тя обеща отново да дойде при тях заради силното взаимно емоционално зареждане.", "date": "2018.05.11", "title": " Вицепрезидентът Илияна Йотова: Българският език трябва да е задължителен за гражданство\t\t\t"}
{"url": "https://trud.bg/%d0%bb%d0%b5%d0%ba%d0%b0%d1%80%d0%b8%d1%82%d0%b5-%d1%81%d0%b5-%d0%be%d0%b1%d1%8f%d0%b2%d0%b8%d1%85%d0%b0-%d0%bf%d1%80%d0%be%d1%82%d0%b8%d0%b2-%d0%b7%d0%b4%d1%80%d0%b0%d0%b2%d0%bd%d0%b0%d1%82%d0%b0/", "text": "Българският лекарски съюз (БЛС) категорично се обяви против Националната здравна карта (НЗК) в сегашния й вариант. Съсловната организация няма да легитимира документа, който в момента е обект на обществено обсъждане, тъй като той ще наложи още рестрикции на болниците и ще ограничи възможността им да сключват договори с НЗОК. Това се посочва в позиция на БЛС. Картата търпи сериозни критики от различни страни, въпреки уверенията на здравния министър Кирил Ананиев да бъдат нанесени корекции в текстовете й. “БЛС никога не e приемал Проекта на национална здравна карта, както се опита да бъде вменено (…). Така поставените параметри на работа според НЗК, ще доведат до отлив на кадри, лекари и специалисти по здравни грижи, проблем, който ще рефлектира и към националната сигурност на държавата”, категорични са от БЛС.", "date": "2018.05.11", "title": " Лекарите се обявиха против здравната карта"}
{"url": "https://trud.bg/%d0%b1%d1%80%d0%b0%d0%bd%d0%b8%d0%bc%d0%b8%d1%80-%d0%b1%d0%be%d1%82%d0%b5%d0%b2-%d0%b1%d1%8a%d0%bb%d0%b3%d0%b0%d1%80%d0%b8%d0%bd%d1%8a%d1%82-%d1%89%d0%b5-%d0%b4%d0%be%d1%81%d1%82%d0%b8%d0%b3%d0%bd/", "text": "„Българинът би достигнал средноевропейско ниво след 90 години и то ако през това време Европейският съюз има нулев растеж”, каза Бранимир Ботев, изпълнителен директор на Европейския институт по стратегии и анализи пред  . По думите му ако ЕС има растеж едва 0,5% на година, то тогава ще достигнем този стандарт след 141 години, а ако е само 1% това ще се случи след 233 години. „Ние стартираме от една много ниска база и ръстът, който правим, не може да догони това, което имат европейските страни. Все едно слонът да направи една слонска крачка, а мравката да направи 10 крачки и да твърди, че е изминала по-голямо разстояние”, каза Ботев. Той е категоричен, че трябва страната ни да се обедини около национални цели и приоритети, които да не са партийни. „Българската икономика е камертонна. Камертонът реагира когато бъде ударен – ние сме силно резониращи по отношение на външните фактори”, допълни Ботев. По думите му страната ни отдавна е занемарила важни производствени сектори, като е отгледала „витринния сектор” на зърнопроизводството. „Когато борсовите цени и обстановка се сринат, това повлича след себе си целия сектор. Ние съсипахме цели отрасли”, категоричен е Ботев. „Ако нямаме ясна визия за това какво трябва да правим, какви са националните приоритети на страната, които трябва да се отърсят от партийност, държавата ни ще се озове в ситуация, в която ще бъде камертон на външно влияние”, смята той. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.05.11", "title": " Бранимир Ботев: Българинът ще достигне средноевропейско ниво след 90 години"}
{"url": "https://trud.bg/%d0%be%d1%82%d0%ba%d1%80%d0%b8%d1%85%d0%b0-%d0%b8%d0%b7%d0%bb%d0%be%d0%b6%d0%b1%d0%b0%d1%82%d0%b0-%d1%8f%d1%80%d0%be%d1%81%d0%bb%d0%b0%d0%b2-%d0%b2%d0%b5%d1%88%d0%b8%d0%bd-%d0%b2/", "text": "На 10 май в Българския културен институт в Прага бе открита изложбата „Ярослав Вешин (1860 – 1915)“, която включва творби на автора от фонда на Националния военноисторически музей (НВИМ). На събитието присъстваха посланикът на България в Чешката република Н. Пр. Лъчезар Петков, родственици на Вешин – негови внуци и племенници, живеещи в родината му, гости от културни институции и българската общност в страната. Н. Пр. Лъчезар Петков подчерта, че за него е изключително удоволствие да открие изложбата, защото тя е израз на усилията за засилване на културните връзки между двете държави. Той сподели, че творчеството на Вешин го връща в неговото детство, тъй като е израснал с литография на негова картина, закачена в дома на дядо му. Директорът на Българския културен институт в Прага Галина Тодорова изтъкна, че това събитие е важна част от програмата в рамките на Българското председателство на Съвета на Европейския съюз и благодари на екипа на Националния военноисторически музей за възможността чешката публика да се докосне до един по-различен аспект от творчеството на автора. „Връзката на Ярослав Вешин с Националния военноисторически музей е много дълбока не само защото е първият военен художник и неговите батални картини създават първата колекция на НВИМ, но и защото той е част от най-ранната история на Военния музей, тъй като един от възможните избори къде да се помещава е бил ателието на художника в центъра на София“, обясни доц. д-р Соня Пенкова – директор на НВИМ, и благодари на Министерството на отбраната и Министерството на културата за съдействието тази изложба да стане възможна. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.05.11", "title": " Откриха изложбата „Ярослав Вешин“ в Българския културен институт в Прага"}
{"url": "https://trud.bg/%d1%81%d1%82%d0%be%d0%bb%d0%b8%d1%87%d0%bd%d0%b0%d1%82%d0%b0-%d0%be%d0%b1%d1%89%d0%b8%d0%bd%d0%b0-%d1%89%d0%b5-%d1%80%d0%b0%d0%b7%d0%b4%d0%b0%d0%b2%d0%b0-%d0%b1%d0%b5%d0%b7%d0%bf%d0%bb%d0%b0%d1%82/", "text": "Изнесен пункт за раздаване на компост на граждани, ще бъде разкрит на 12 и 13 май, между 10.00 и 13.00 ч., пред централния вход на Националния стадион “В. Левски”, съобщиха от пресцентъра на Столичната община. Инициативата е част от кампанията на Столична община за раздаване на до 10 кг безплатен компост на всички граждани, заплатили такса “битови отпадъци” и поради това, за да получат своя компост, гражданите ще трябва да представят на място самата квитанция за заплатената такса за 2017 или 2018 г. Компостът се произвежда от преработката на био и зелени градски отпадъци в Инсталацията за биологично третиране “Хан Богров” на Завода за третиране на отпадъците на Столичната община. Той е естествен обогатител на почвата, който задържа влагата и помага за по-лесното и бързо усвояване на хранителните вещества от растенията. През 2017 г. е бил раздаден безплатно на граждани 20,57 т. висококачествен компост, а за 2015г. и 2016 г. количеството е общо над 21 т. През 2014 г. е бил въведена в експлоатация инсталацията за биологично третиране на площадка “Хан Богров”, която се състои от Инсталация за компостиране на биоразградими отпадъци и Инсталация за компостиране на зелени отпадъци. Общият капацитет на инсталацията е 44 000 тона годишно. С изградените инсталации от отпадъци се произвеждат ресурси – ел. енергия и компост. През 2017 г. в компостиращите инсталации за хранителни и зелени отпадъци са преработени 13 927 т. зелени и 8558 т. хранителни биоотпадъци, произведени са 8876 тона компост и 2109 MWh електрическа енергия. На гражданите са раздадени 20,57 т. компост, същевременно приходите от продажба на компост са 70 000,49 лв. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.05.11", "title": " Столичната община ще раздава безплатен компост в центъра на София"}
{"url": "https://trud.bg/%d0%b0%d0%bb%d0%be%d0%bd%d1%81%d0%be-%d0%b8%d1%81%d0%ba%d0%b0%d0%b7%d0%b0-%d1%81%d1%8a%d0%bc%d0%bd%d0%b5%d0%bd%d0%b8%d0%b5-%d1%87%d0%b5-%d1%89%d0%b5-%d0%be%d1%81%d1%82%d0%b0%d0%bd%d0%b5-%d0%b2%d1%8a/", "text": "Фернандо Алонсо изказа съмнения, че ще остане във Формула 1, дни преди старта за Гран при на Испания. Пилотът на „Макларън“ посочи, че календарът му е твърде натоварен.  През този сезон Фернандо комбинира състезанията във Формула 1 с участието си в Световните серии за издръжливост и дори спечели с „Тойота“ при дебюта си в „Шестте часа на „Спа“. Двукратният световен шампион е амбицира да направи „троен шлем“ в моторните спортове и следващия месец ще опита да атакува титлата в „24 часа на Льо Ман“. „Доволен съм от напредъка на „Макларън“ и от посоката, в която се движат нещата, но от друга страна графикът ми е твърде натоварен, особено във Формула 1“, обяви испанецът. Договорът му с „Макларън“ изтича в края на годината, а решение пилотът ще вземе през август.  В първата свободна тренировка Фернандо даде пето време на пистата „Каталуня“, а съотборникът му Шофел Вандоорн завърши едва девети. Най-бързи бяха болидите на „Макларън“, управлявани от Валтери Ботас и Люис Хамилтън. Трети завърши Себастиан Фетел (“Ферари”). По време на старта Даниел Рикардо (“Ред бул“) катастрофира – излетя от трасето и се удари в предпазните ограждения. Австралиецът се отърва невредим, но по автомобила му има поражения. Квалификацията за място е днес, а стартът е утре.", "date": "2018.05.11", "title": " Алонсо исказа съмнение, че ще остане във Формула 1"}
{"url": "https://trud.bg/%d0%b3%d0%b5%d1%80%d0%b1-%d0%b2%d1%8a%d0%b7%d1%85%d0%b2%d0%b0%d0%bb%d1%8f%d0%b2%d0%b0%d1%82-%d0%bf%d1%80%d0%b5%d0%bc%d0%b8%d0%b5%d1%80%d0%b0-%d0%b1%d0%be%d1%80%d0%b8%d1%81%d0%be%d0%b2/", "text": "“Меркел посреща Борисов със “Скъпи, Бойко”, Макрон – с “Мон шер!”, Ердоган му се изповядва “Бойко, искат да ме убият.” Това  заяви от трибуната в парламента депутатът  Георги Марков. Повод за декларацията на парламентарната група на ГЕРБ станаха поредните критики на социалистите към властта.  Марков изреди външнополитическите успехи на правителството. Той изтъкна и че София ще бъде домакин на срещата на Китай със страните от Централна и Източна Европа – “16 плюс 1”. “Домакинството на “коприната”, на Китай, не беше лесно – взе го България! Ли Къцян ще кацне тук – 400 китайци, да се закачим на този влак”, пожела Марков. Той изтъкна още, че самият Борисов бил скромен човек и не се хвалел с постигнатото – тихо отивал, тихо се връщал от международните си срещи. “Скромността краси човека”, цитира поговорката бившият конституционалист. “Български министър-председател успя да направи Балканска четворка. Кога се е случвало това?”, попита депутатът от ГЕРБ. Той отговори и на твърдението на опозицията, че ГЕРБ са наложили робство. “Що не ви освободи президентът?! Той е ваш президент! На ГЕРБ се налага да управлява в коалиция, заради скапания изборен закон. Ако имаше мажоритарна система, ГЕРБ щеше да има пълно мнозинство”, каза още Георги Марков.", "date": "2018.05.11", "title": " ГЕРБ възхваляват  премиера Борисов\t\t\t"}
{"url": "https://trud.bg/%d0%bf%d0%b0%d0%bb%d0%b5%d1%81%d1%82%d0%b8%d0%bd%d0%b5%d1%86-%d0%b5-%d1%83%d0%b1%d0%b8%d1%82-49-%d1%81%d0%b0-%d1%80%d0%b0%d0%bd%d0%b5%d0%bd%d0%b8-%d0%be%d1%82-%d0%b8%d0%b7%d1%80%d0%b0%d0%b5%d0%bb/", "text": "Израелските сили раниха днес 49 души, в това число двама журналисти и парамедик, при поредната седмична демонстрация в ивицата Газа, предаде Асошиейтед прес. Един от ранените журналисти е фотограф на ДПА. Един палестинец е починал, казаха здравните власти на палестинската територия. Протести има всеки петък край разделителната ограда между палестинската територия анклав и Израел. Трима израелци бяха арестувани, след като изпратили подпалени хвърчила към на палестинската територия, но те паднали на израелски селскостопански земи. Най-малко 53 палестинци бяха убити в протестите, започнали преди седем седмици. Сред тях има двама журналисти. Ранените са 1900, отбелязва ДПА. Очаква се кулминацията на протестите да бъде на 14 и 15 май, когато Израел чества създаването на израелската държава преди 70 години. Протестиращите искат палестинските бежанци, напуснали земите си в регионалната война през 1948 г., да получат правото да се върнат там. Тези територии сега са в Израел. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.05.11", "title": " Палестинец е убит, 49 са ранени от израелски огън при протести по границата на Газа"}
{"url": "https://trud.bg/%d1%80%d0%b0%d0%b7%d0%b4%d0%b0%d0%b2%d0%b0%d1%82-%d0%ba%d0%be%d0%bc%d0%bf%d0%be%d1%81%d1%82-%d0%b2-%d1%86%d0%b5%d0%bd%d1%82%d1%8a%d1%80%d0%b0-%d0%bd%d0%b0-%d1%81%d0%be%d1%84%d0%b8%d1%8f/", "text": "„За трета поредна година раздаваме безплатен компост на граждани, но за първи път ще го раздаваме в центъра на София!“, каза столичният кмет Йорданка Фандъкова. За максимално улеснение на всички желаещи е разкрит мобилен пункт. От него компоста ще бъде раздаван тази събота и неделя, между 10 и 13 часа, на паркинга срещу официалния вход на Националния стадион “Васил Левски” (бул. “Гурко”). „И не забравяйте да си донесете квитаниция за платена такса “битови отпадъци” за 2017 или 2018 г. – това е единственото условие, за да получите своя пакет от 10 кг висококачествен компост“, напомни кметът. Компостът се произвежда от преработката на био- и зелени градски отпадъци в Инсталацията за биологично третиране „Хан Богров“ на Завода за третиране на отпадъците на Столична община. Той е естествен обогатител на почвата, който задържа влагата и помага по-лесното и бързо усвояване на хранителните вещества от растенията. През 2017 г. е раздаден безплатно на граждани 20,57 т висококачествен компост, а за 2015 г. и 2016 г. количеството е над 21 т. Припомняме, че през 2014 г. беше въведена в експлоатация инсталацията за биологично третиране на площадка „Хан Богров”, която се състои от Инсталация за компостиране на биоразградими отпадъци и Инсталация за компостиране на зелени отпадъци. Общият капацитет на инсталацията е 44 000 тона/годишно. С изградените инсталации от отпадъци произвеждаме ресурси – ел. енергия и компост. „През 2017 г. в компостиращите инсталации за хранителни и зелени отпадъци отчитаме: Преработени са 13 927 т зелени и 8558 т хранителни биоотпадъци. 8 876 тона произведен компост. 20,57 т. раздаден компост на граждани. 70 000,49 лв. приходи от продажба на компост. 2109 MWh проиведена електрическа енергия“, обясниха от Столичната община. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.05.11", "title": " Раздават компост в центъра на София"}
{"url": "https://trud.bg/%d0%b8%d0%b4%d0%b2%d0%b0%d1%82-%d0%bf%d0%be%d0%b2%d0%b5%d1%87%d0%b5-%d1%81%d0%bf%d0%b0-%d1%82%d1%83%d1%80%d0%b8%d1%81%d1%82%d0%b8-%d1%81%d0%bb%d0%b5%d0%b4-%d0%bc%d0%b0%d1%81%d0%b8%d1%80%d0%b0%d0%bd/", "text": "Ръст на спа туристи очакваме през следващите няколко години, след като бъдат изготвени и промотирани новите 7 спа, бланео и уелнес маршрути, които се подготвят от Министерство на туризма в партньорство с общините в България, експерти и партньори от бранша. Това съобщи министърът на туризма Николина Ангелкова, която представи новите дестинации пред бизнеса в Сандански. Това е първата от поредицата обществени обсъждания на маршрутите, организирани съвместно от ведомството и в. “Труд”. Обектите, включени в маршрутите, трябва да бъдат определени до септември-октомври, обясни министърът. След това те ще бъдат представени на големите международни туроператори, с които си партнира Министерство на туризма, така че да бъдат предложени на клиентите в Европа и света, които имат интерес към подобен тип ваканция, обясни Ангелкова. Освен това промотирането на маршрутите ще бъде включено в рекламните кампании на ведомството както по световните телевизии, така и в онлайн пространството. Финализира се и обществената поръчка за доразработване на националния туристически портал на страната ни, в който също се акцентира върху новите спа маршрути. След изготвянето на културно-историческите маршрути от ведомството, част от обектите, които са социализирани и чиито посетители могат да се проследят, са увеличили клиентите си с до 80%, заяви Ангелкова. На всички е известно, че страната ни е много богата на минерална вода, но за съжаление е ясно и, че не всички извори се използват ефективно, обясни министърът. В същото време 90% от минералните ни води са подходящи за лечение и профилактика на различен вид заболявания, обясни Ангелкова. С изготвяне на новите спа маршрути се цели да се развие туризмът и във вътрешността на страната, да се увеличи продължителността на сезоните и да се подпомогне превръщането на България в целогодишна дестинация, обясни Ангелкова. Тя не пропусна да спомене, че за тази идея е работила съвместно и с покойния председател на Българския съюз на балнеология и спа Стефан Шарлопов. Паметта на бизнесмена, който бе основен радетел за развитие на спа туризма у нас и в частност на Сандански, бе почетена по време на форума с едноминутно мълчание. С Министерство на туризма работим добре заедно и в една посока. Ведомството има пълната ни подкрепа за разработване на 7-те спа маршрута, защото това е и от наша полза. Това каза кметът на Сандански Кирил Котев. “Вече виждаме и първите резултати, но трябва време за постигане на набелязаните цели. С включването на Сандански и други обекти от региона в 7-те нови спа маршрута се надяваме и да привлечем нови туристи. Към момента 70% от гостите на Сандански са българи, които всъщност са и най-добрите ни туристи. Но с допълнително промотиране можем да върнем и скандинавските туристи, които преди десетилетия бяха чести гости в Сандански”, обясни Котев. При изготвянето на новите спа маршрути ще се акцентира върху обектите, които са отговорили на условията за получаване на спа, балнео или уелнес лиценз. Това обясни министърът на туризма Николина Ангелкова по време на обществено обсъждане на новите дестинации, организирано от ръководеното от нея ведомство и в. “Труд”. “Върху тях трябва да се фокусира и рекламата, тъй като те отговарят на законните изисквания и предлагат качествен продукт. Инвестицията в качествен медицински и рехабилитационен обект не е малка и се радваме, че е помислено и за бизнеса, който следва правилата”, категорична бе Емел Пръкова, представител на спа хотели в Огняново и Гоце Делчев. Страната ни е богата на качествени минерални води, а по-голямата част от тях отговарят на изискванията на европейските здравни каси. И ние трябва да направим всичко възможно в партньорство с бизнеса и общините, за да се възползваме от този факт, категорична бе Ангелкова. Качествата на минералната вода в Сандански са по-добри отколкото тези в Мъртво море, обясни министърът. И допълни, че изготвянето на новите 7 спа маршрута цели именно да се направят подобни факти известни и зад граница. Благодаря на Министерство на туризма, че даде тази възможност да работим заедно. Това заяви Станимир Станков, председател на Националната асоциация на спа и уелнес туризъм. Когато сме заедно, тогава сме силни. Природата, която има в страната ни, може да ни превърне в дестинация номер 1 не само в Европа, но и в света, категоричен беше той.   Не бива да допускаме хиляди тонове минерална вода да изтича в деретата. Нужно е Министерство на туризма да образова кметовете за това колко важен е този ресурс и как може да носи приходи на общината. Това заяви зам.-председателят на Българската хотелиерска и ресторантьорска асоциация Румен Калайджиев. Приветстваме идеята да се акцентира върху културни и спа маршрути и да се промотират те.   Балнеотуризмът е богатство, което трябва да оценим и да рекламираме, защото това е шансът ни за целогодишна дестинация. Това заяви експертът към БУБСПА и част от работната група, изготвила спа маршрутите д-р Таня Ангелова. Ако съумеем да направим това, държавата може да спечели много икономически, категорична бе тя. “От основаването на Българската спа и балнео асоциация покойният председател на организацията Стефан Шарлопов и екипът му имат идея да се борят с фалшивите спа центрове, които не отговарят на условията. Негова идея беше и да превърнем страната в целогодишна дестинация именно с промотиране на спа и балнеотуризма”, заяви още Ангелова.", "date": "2018.05.11", "title": " Идват повече спа туристи след масирана реклама\t\t\t"}
{"url": "https://trud.bg/%d0%b3%d0%be%d0%bb%d1%8f%d0%bc%d0%be-%d1%88%d0%be%d1%83-%d0%b2-%d0%bc%d0%b0%d1%87%d0%b0-%d0%bd%d0%b0-%d0%bb%d0%b5%d0%b3%d0%b5%d0%bd%d0%b4%d0%b8%d1%82%d0%b5-%d0%bd%d0%b0-%d1%84%d0%b8%d1%84%d0%b0/", "text": "ФИФА организира страхотно шоу по случай 80-ото издание на турнира „Блу Старс“ за юноши в Цюрих. В епогей се превърна първият мач мач на легендите, в който участва и четвъртият в света от 1994 година Петър Александров. Първоначално той трябваше да играе в един тим с Марко ван Бастен, но в последния момент организаторите ги разместиха. „ Най-именитият съотборник на Александров бе хърватската легенда Звонимир Бобан. „Страхотно момче, говорихме си много на сръбски – продължи българинът. – Ние бяхме единствените двама балканци в шоуто.“ Бобан и Ван Бастен са на високи постове във ФИФА. Хърватинът е генерален секретар на централата, а холандецът отговаря за промени в правилата, които да направят играта по-интересна. Шампион на „Блу Старс“, от където са тръгнали звезди като Дейвид Бекъм и Кака, стана хърватският „Динамо“ (Загреб). При девойките спечели „Йънг Бойс“.", "date": "2018.05.11", "title": " Голямо шоу в мача на легендите на ФИФА"}
{"url": "https://trud.bg/%d0%b4%d0%b8%d0%bc%d0%b8%d1%82%d1%8a%d1%80-%d0%b3%d0%bb%d0%b0%d0%b2%d1%87%d0%b5%d0%b2-%d1%83%d0%bf%d1%80%d0%b0%d0%b2%d0%bb%d0%b5%d0%bd%d1%81%d0%ba%d0%be%d1%82%d0%be-%d0%bc%d0%bd%d0%be%d0%b7%d0%b8/", "text": "Коалицията на управляващото мнозинство върви добре, каза депутатът от ГЕРБ и бивш председател на Народното събрание Димитър Главчев пред  . „Скърцането“ в парламента по думите на военния министър Каракачанов според Главчев се дължи на опитите на БСП да пренесе вътрешнопартийните си проблеми. Главчев заяви, че правителството прави всичко възможно да прави бързи крачки в реформите. Доколкото са възможни с оглед на ситуацията, правим бързи крачки в реформите, заяви Главчев. Не смятам, че вниманието към България е само във връзка с Европредседателството, заяви Димитър Главчев. Според бившия председател на НС отдавна от чужбина се показва положителна оценка към България. „След края на председателството ще продължим по същата посока“, допълни той. „Няма друга посока за България. Колкото по-бързо вървим, толкова по-добре.“, коментира Главчев.  Според него съдебната реформа е в ход, макар и да е „стъпка по стъпка“. „Скърцането“ в парламента, което се вижда по медиите, е в резултат на пресянето на вътрешнопартийни проблеми на БСП, заяви Главчев. Според него такива „деструктивни практики“ не носят на никого политически дивидент. „Кой ще каже, че България не е най-бедната членка на ЕС? Че няма корупция? Тази атака може да я осъществява всеки. Въпросът е да има ефективно противодействие на корупцията и намаляване на бедността – каквито резултати всъщност има.“, коментира той. Коалиционното споразумение с Обединените патриоти се спазва точка по точка, увери Главчев и добави, че при внасянето на общ Закон за вероизповеданията с БСП и ДПС, от ГЕРБ търсят максимално широк политически консенсус, тъй като темата е важна. „Предполага се, че с тях можем да се разберем, щом сме в управляващото мнозинство. Затова търсим по-широка политическа подкрепа и смятам, че вероизповеданията е такава тема, в която трябва да се търси политически консенсус.“, коментира още Главчев. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.05.11", "title": " Димитър Главчев: Управленското мнозинство върви добре"}
{"url": "https://trud.bg/9-%d0%b3%d0%be%d0%b4%d0%b8%d1%88%d0%b5%d0%bd-%d0%bc%d0%b0%d0%bb%d1%87%d1%83%d0%b3%d0%b0%d0%bd-%d1%81%d0%b5-%d1%80%d0%b0%d0%b7%d1%85%d0%be%d0%b4%d0%b8-%d0%b4%d0%be-%d0%bf%d0%b0%d0%bd%d0%b0%d0%b8%d1%80/", "text": "Деветгодишен малчуган се е измъкнал през прозореца на банята в дома си, “задигнал” е автомобила на родителите си и е “отпрашил” на разходка до местен панаир, предаде ДПА. Странният инцидент се е разиграл в Германия. Момчето, чието име не се споменава, е разказало на полицаите, че вече е било на панаира и се прибира у дома, когато е било засечено в ранните часове на деня. Дали малчуганът наистина се е разходил с автомобил предстои да бъде установено, казва полицейска говорителка. Спящите родители са били в пълно неведение за деянията на отрочето си. Те са разбрали за случилото се едва когато служители на реда са върнали у дома “блудния син”. Автомобилът не е “пострадал” от разходката с изключение на изкривено странично огледало – резултат от опита на невръстния шофьор да паркира возилото. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.05.11", "title": " 9-годишен малчуган се разходи до панаир с колата на родителите си"}
{"url": "https://trud.bg/%d0%bf%d1%80%d0%b5%d0%b4%d1%81%d0%b5%d0%b4%d0%b0%d1%82%d0%b5%d0%bb%d1%8f%d1%82-%d0%bd%d0%b0-%d0%bf%d0%b3-%d0%bd%d0%b0-%d0%b3%d0%b5%d1%80%d0%b1-%d1%81-%d0%bf%d1%80%d0%b8%d0%b5%d0%bc%d0%bd%d0%b0-%d0%b2/", "text": "Поредната си приемна за жителите на Велико Търново и региона организира председателят на ПГ на ГЕРБ и зам.-председател на партията Цветан Цветанов. Приемната ще се състои в сградата на Общината в старата столица в понеделник, 14 май. Началото е от 10 ч., като срещите ще се провеждат в зала 302. За предварителни записвания – тел. 0882 336314. При посещението си във Велико Търново Цветан Цветанов ще се срещне и с представители на двете младежки групи, които ще се впуснат в едно от най-родолюбивите начинания у нас – Националния поход „По стъпките на Ботевата чета“. За четвърта поредна година председателят на най-голямата парламентарна група подкрепя финансово участието в похода на ученици от всички великотърновски училища. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.05.11", "title": " Председателят на ПГ на ГЕРБ с приемна във Велико Търново\t\t\t"}
{"url": "https://trud.bg/%d0%b0%d0%bd%d1%81%d0%b0%d0%bc%d0%b1%d1%8a%d0%bb-%d0%bf%d0%b8%d1%80%d0%b8%d0%bd-%d0%b8-%d0%b1%d0%b8%d0%b3-%d0%b1%d0%b5%d0%bd%d0%b4-%d0%bf%d1%80%d0%b5%d0%b4%d1%81%d1%82%d0%b0%d0%b2%d1%8f%d1%82-%d0%b1/", "text": "Ансамбъл „Пирин“ и Биг Бенд ще представят Благоевград на изложение в столицата на Република Хърватска – Загреб. Събитието е част от програмата на посолството на Република България в Загреб, свързана с Председателството на страната ни на Съвета на ЕС през първата половина на 2018 г. То е организирано съвместно с представителствата на Европейската комисия и Европейския парламент в Република Хърватия. „Ден на България в Загреб“ е името на мероприятието, което има за цел да популяризира страната ни. Официалното начало ще бъде поставено от посланик Таня Димитрова, ръководителя на представителството на Европейската комисия в Загреб – Бранко Баричевич, ръководителя на представителството на Европейския парламент в Загреб – Виолета Станичич. Сред гостите на събитието ще бъдат кметът на община Благоевград д-р Атанас Камбитов и кметовете на Първомай и Садово. Освен със своите емблеми на Благоевград в музикален и танцов аспект, Община Благоевград ще разположи свой щанд в сърцето на Загреб. На него, с материали ще бъде представен града и неговите забележителности във всички аспекти. С музикално – танцова програма ще бъде отправен поздрав към присъстващите. Участие в него ще вземат Ансамбъл „Пирин“, Биг Бенд Благоевград, Детски хърватски хор и хърватската изпълнителка Петра Антулич. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.05.11", "title": " Ансамбъл Пирин и Биг Бенд представят България и Благоевград в Загреб\t\t\t"}
{"url": "https://trud.bg/%d0%b2%d1%8a%d0%bd%d1%88%d0%bd%d0%b8%d1%82%d0%b5-%d0%bc%d0%b8%d0%bd%d0%b8%d1%81%d1%82%d1%80%d0%b8-%d0%be%d1%82-%d0%b1%d0%b0%d0%bb%d0%ba%d0%b0%d0%bd%d0%b8%d1%82%d0%b5-%d0%b8-%d0%b2%d0%b8%d1%88%d0%b5/", "text": "“2025 година е реалистична дата за разширяване на Европейския съюз в посока Западни Балкани. Нека да подкрепим страните-кандидатки и да сме искрени с тях. Гражданите на тези страни трябва да имат увереност, че когато изпълнят критериите, вратата за тях ще бъде отворена.” С тези думи вицепремиерът и министър на външните работи Екатерина Захариева се обърна към колегите си от региона и Вишеград в навечерието на Срещата на върха ЕС-Западни Балкани, която ще се проведе в София идната седмица, съобщават от външното министерство. Екатерина Захариева участва във втората среща на външните министри във формата „Вишеград-4 плюс“ и „Балкани-4 плюс“ в местността Сунио край Атина. Във форума участват страните от Вишеградската група и четирите балкански държави-членки на ЕС (Гърция, България, Хърватия и Румъния). Като наблюдатели по време на срещата са поканени и шестте страни от Западните Балкани, които не са членки на ЕС, Словения и Кипър. Всички присъстващи топ дипломати благодариха на Българското председателство на Съвета на ЕС, че постави високо в дневния ред европейската перспектива на Западните Балкани. Министрите приветстваха срещата в София и подкрепиха изцяло практичните мерки за интеграция на региона, които ще съпътстват политическата подкрепа. Външният министър на Република Македония Никола Димитров каза, че набраната подкрепа за страните от региона по време на Българското председателство ще има решаващ ефект за бъдещето на Балканите и че тази година ще реши съдбата им за поне едно десетилетие напред. Първите дипломати се обединиха около мнението, че не бива Европа да се развива на две скорости. “България е против двойните стандарти като този при храните – нашите граждани не са второ качество. Друг пример за двоен стандарт е Шенген – България е изпълнила техническите критерии от 2011 г., но не е приета по политически причини”, каза Екатерина Захариева. Тя призова в разговора за бъдещето на Европейския съюз да участват и страните-кандидатки. “Непрекъснато трябва да подобряваме работата на институциите си – призова българският първи дипломат. – Трябва да си спомним защо е създаден ЕС и защо страните-кандидатки искат да се присъединят към него – не е само заради икономическия просперитет и заради по-добрия живот, който водят неговите граждани, а заради ценностите и правата на човека.” АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.05.11", "title": " Външните министри от Балканите и Вишеград: 2025 година е реалистичен срок за разширяване на ЕС"}
{"url": "https://trud.bg/%d0%b2%d0%be%d0%bb%d0%b5%d0%b9%d0%b1%d0%be%d0%bb%d0%bd%d0%b8%d1%8f%d1%82-%d0%bd%d0%b5%d1%84%d1%85%d0%be%d1%85%d0%b8%d0%bc%d0%b8%d0%ba-%d0%bf%d1%80%d0%b5%d0%b3%d0%be%d0%b2%d0%b0%d1%80/", "text": "Волейболният шампион „Нефтохимик 2010“ преговаря с двама от елитните ни волейболисти. Боян Йорданов и Николай Николов може да попълнят редиците на бургаския клуб от новия сезон. „Да имаме разговори с диагонала с поразяващата лява ръка Боян Йорданов – призна Теодор Салпаров, спортен директор на клуба. – Очаквам Ники Николов да се прибере от Италия, за да имаме повече яснота и с него.“  Пред последната година Йорданов носи екипа на гръцкия „Финикас“ (Сирос), а Николов бе част от руския „Белогорие“ (Белгород). Звездата на „Нефтохимик“ Георги Братоев също е на път да остане при бургазлии. Разпределителят смята, че националите има своите шансове за финалната четворка и без контузения Цветан Соколов в Лигата на нациите, стига да ги използват.", "date": "2018.05.11", "title": " Волейболният „Нефхохимик“ преговаря с топ играчи"}
{"url": "https://trud.bg/%d0%bf%d1%80%d0%b8%d1%85%d0%be%d0%b4%d0%b8%d1%82%d0%b5-%d0%be%d1%82-%d0%bd%d0%be%d1%89%d1%83%d0%b2%d0%ba%d0%b8-%d1%81-%d1%80%d1%8a%d1%81%d1%82-%d0%be%d1%82-141-%d0%b7%d0%b0-%d0%bf%d0%b5%d1%80%d0%b8/", "text": "Проходите от нощувки в местата за настаняване с 10 и повече легла отчитат ръст от 14,1 на сто в първите три месеца на годината спрямо същия период година по-рано. Така за периода януари- март постъпленията достигат над 145 млн. лв. Това става ясно от данните на Националния статистически институт, публикувани днес, съобщиха от Министерство на туризма. Над 79,3 млн. лв. са приходите от нощувки на чужденци. Те нарастват с 16,1 на сто спрямо същия период на миналата година, а тези от българи са близо 66 млн. лв. с ръст 11,7%. Общо пренощувалите лица в местата за настаняване са повече от 1,162 млн. в първите три месеца на 2018 г., като нарастват с 5,9 на сто спрямо същия период на миналата. От тях близо 754 хил. са българите, а около 400 хил. чужденците. Ръстовете са съответно 5,1% и 7,4 на сто. Близо половината от всички пренощували лица са избрали да отседнат в 4 и 5 звездните хотели. Общо над 564 хил. са хората отседнали във висококатегорийните места за настаняване и се увеличават с 6,6 на сто в сравнение с година по-рано. Данните показват, че усилията, които полага министерството да популяризира страната, като място предлагащо висококачествен продукт дават резултат, коментира министърът на туризма Николина Ангелкова. И допълни, че резултатите за първите три месеца на годината са поредното доказателство, че България устойчиво се утърждава като дестинация, предлагаща туризъм на високо ниво. Данните са и стимул да продължаваме да работим още по-мотивирано, каза министърът. В първите три месеца на 2018 г. ръст от 7,6 на сто отбелязват и реализираните нощувки, достигайки повече от 2,682 млн. Близо 1,5 млн. от тях са нощувките на българите и се увеличават с 6%, а тези на чужденците са 1,191 млн. и нарастват с 9,7%. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.05.11", "title": " Приходите от нощувки с ръст от 14,1% за периода януари- март 2018 г."}
{"url": "https://trud.bg/10-%d0%b3%d0%be%d0%b4%d0%b8%d0%bd%d0%b8-%d0%b7%d0%b0%d1%82%d0%b2%d0%be%d1%80-%d0%b7%d0%b0-%d1%84%d0%b0%d1%80%d1%83%d0%ba-%d0%b1%d0%b5%d0%ba%d1%82%d0%b0%d1%88-%d0%ba%d0%be%d0%b9%d1%82%d0%be-%d1%83/", "text": "Турският гастарбайтер Фарук Бекташ, който преди две години уби семейство мотористи на пътя край Драгоман и след това се укри, е осъден на 10 години затвор. Това е решил на първа инстанция Софийският окръжен съд, който е наложил на Бекташ и 12-годишна забрана за шофиране, съобщиха от прокуратурата. Делото срещу Бекташ се гледа задочно. Турският гражданин избяга, след като му беше наложен домашен арест и в момента е издирван с европейска заповед за арест. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.05.11", "title": " 10 години затвор за Фарук Бекташ, който уби мотористи и избяга"}
{"url": "https://trud.bg/%d1%83%d1%87%d0%b5%d0%bd%d0%b8%d1%86%d0%b8-%d0%be%d1%82-%d0%b2%d0%b5%d0%bb%d0%b8%d0%ba%d0%be-%d1%82%d1%8a%d1%80%d0%bd%d0%be%d0%b2%d0%be-%d1%81%d1%8a%d0%b7%d0%b4%d0%b0%d0%b2%d0%b0%d1%82-%d0%bf%d1%8a/", "text": "Находчиви ученици от Велико Търново създават първата младежка телевизия в Северна България.  Идеята, още преди година предложи на младежи от различни училища председателят на Общинския съвет в старата столица Венцислав Спирдонов. Той се срещна с възпитаниците на Ивалина Климентинова от СУ „Вела Благоева”, чиито проект е класиран в интернационална надпревара за социални иновации, организирана от Джуниъйр ачийвмънд. Младежката телевизия ще се излъчва безплатно на собствен домейн в интернет, като идеята е на следващ етап тя да ангажира творчески екипи от повече средни и висши училища във Велико Търново и региона. По думите на Спирдонов такава онлайн-платформа не само ще даде глас на младите да споделят своите творчески продукти и виждания за бъдещето, но ще имат шанс да станат част от решението на актуални за тях проблеми. „Една от най-важните ползи, които тази телевизия може да даде на учениците е самочувствие. Самочувствието, че могат да бъдат част от решението на проблема. Тогава, сигурен съм, ще погледнат на света по друг начин. За учениците това е много важно – да има кой да им даде тласъка за това самочувствие, което ще им даде възможност за развитие”, категоричен е председателят на общинския съвет. Той сподели своите наблюдения от други страни, където във всяко училище има младежки портали, които се радват на истинска популярност сред подрастващите. „От мен имате пълна подкрепа – вратите ми винаги са отворени за вас”, сподели Венцислав Спирдонов и поздрави младежите за дръзновението. По време на срещата Ивелина Климентинова припомни, че през 2015 г. учениците се класираха на първо място в Националния конкурс по бизнес етика. Съвместно с Община Велико Търново децата реализираха проекта „Walk with me” – информационно табло със забележителностите на града бе монтирано в градината на централната поща, където се намира и до днес. Миналата година децата спеЧелиха Националното състезание и Международното състезание за видео, посветено на световната седмица на парите със свой двуминутен продукт. То бе организирано от нидерландска неправителствена организация, под егидата на кралица Максима. Тяхното видео достигна повече от 65 000 гледания в целия свят. В настоящия конкурс ще бъдат проведени серия онлайн интервюта, след които децата могат да бъдат допуснати на следващ етап. Те всички са категорични в едно – независимо дали ще успеят да се преборят за първата награда в конкурса – младежка телевизия ще има. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.05.11", "title": " Ученици от Велико Търново създават първата младежка телевизия в Северна България"}
