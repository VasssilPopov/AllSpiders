{"url": "https://trud.bg/%d0%bc%d0%b0%d1%89%d0%b0%d0%b1%d0%bd%d0%b0-%d0%b0%d0%ba%d1%86%d0%b8%d1%8f-%d1%81%d1%80%d0%b5%d1%89%d1%83-%d0%bd%d0%b0%d1%80%d0%ba%d0%be%d1%82%d1%80%d0%b0%d1%84%d0%b8%d0%ba%d0%b0-%d1%81%d0%b5-%d0%bf/", "text": "Полицията и прокуратурата на Република Северна Македония провеждат специализирана полицейска акция срещу наркотрафика и търговията с оръжие в 24 града. В рамките на операцията са били извършени претърсвания на 54 места. Иззети са общо 22 кг марихуана, над 500 стебла марихуана, семена на канабис, кокаин, хероин, хашиш, метадон, таблетки екстази. Освен това, са открити три пистолета, една ловна пушка, амуниции за тях, както и самоделно взривно устройство. Повдигнати са обвинения срещу 36 лица, за 18 от които има мярка за неотклонение „задържане под стража“. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.09.21", "title": " Мащабна акция срещу наркотрафика се провежда в Северна Македония"}
{"url": "https://trud.bg/%d0%ba%d0%be%d0%bb%d0%b0-%d1%81%d0%b5-%d0%b7%d0%b0%d0%bf%d0%b0%d0%bb%d0%b8-%d0%bd%d0%b0-%d0%bc%d0%b0%d0%b3%d0%b8%d1%81%d1%82%d1%80%d0%b0%d0%bb%d0%b0-%d1%82%d1%80%d0%b0%d0%ba%d0%b8%d1%8f/", "text": "Кола пламна на магистрала „Тракия“ в района на Карнобат в събота по обяд. По данни на МВР става въпрос за самозапалване на лекия автомобил. В него е пътувал един човек, който обяснил на дошлите на място служители на „Пътна полиция“, че най-вероятно техническа повреда е причина за изпепеленото возило. Опитите му да потуши огъня сам останали без успех. Други шофьори също се опитали да помогнат, но пламъците за минути унищожили колата. Водачът на автомобила не е пострадал. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.09.21", "title": " Кола се запали на магистрала „Тракия“"}
{"url": "https://trud.bg/%d0%bd%d0%be%d0%bd%d0%b0-%d0%b9%d0%be%d1%82%d0%be%d0%b2%d0%b0-%d0%b8%d0%b7%d0%bb%d0%be%d0%b2%d0%b8-%d0%b0%d0%bd%d0%b3%d0%b5%d0%bb%d0%b0-%d0%bc%d0%b5%d1%80%d0%ba%d0%b5%d0%bb-%d0%b4%d0%b0-%d0%bf%d0%b0/", "text": "Актрисата и народен представител от БСП Нона Йотова публикува интересни снимки в профила си във Фейсбук, на които е заснела как канцлерът на Гемания Ангела Меркел сама пазарува в супермаркет в Берлин. На снимките, на които Йотова е в компанията на поетесата Маргарита петкова, се вижда как Меркел сама бута пазарската количка и си избира продуктите. Към един от кадрите депутатът от БСП коментира, че една от най-влиятелните личности в света е прибрала продуктите си торба и ги е занесла до колата си.", "date": "2019.09.21", "title": " Нона Йотова излови Ангела Меркел да пазарува в супермаркет (СНИМКИ)"}
{"url": "https://trud.bg/%d0%b0%d0%bd%d1%81%d0%b0%d0%bc%d0%b1%d1%8a%d0%bb%d1%8a%d1%82-%d0%bf%d0%be-%d1%85%d1%83%d0%b4%d0%be%d0%b6%d0%b5%d1%81%d1%82%d0%b2%d0%b5%d0%bd%d0%b0-%d0%b3%d0%b8%d0%bc%d0%bd%d0%b0%d1%81%d1%82%d0%b8-2/", "text": "Ансамбълът ни по художествена гимнастика спечели бронзовите медали в многобоя на Световното първенство в Баку. Симона Дянкова, Стефани Кирякова, Мадлен Радуканова, Лаура Траатс и Ерика Зафирова изиграха две съчетания без грешки. Те бяха лидерки в класирането на три обръча и два чифта бухалки с оценка 28.800, но рускините ги победиха във второто съчетание. Миналогодишните световни шампионки защитиха титлата си, като завършиха със сбор от 58.700 (28.700 и 30.000 на пет топки) точки. Япония спечели среброто с 58.200 (29.000 и 29.200) точки. Българките останаха трети с 58.000 (28.800 и 29.200).", "date": "2019.09.21", "title": " Ансамбълът по художествена гимнастика завоюва бронзовите медали на световното първенство в Баку"}
{"url": "https://trud.bg/%d0%bc%d0%b0%d0%bd%d0%b4%d0%b8-%d0%bc%d1%83%d1%80-%d1%81%d1%82%d0%b0%d0%b2%d0%b0-%d1%81%d1%8a%d0%bf%d1%80%d1%83%d0%b3%d0%b0-%d0%bd%d0%b0-%d0%bf%d0%b8%d0%bb%d0%be%d1%82/", "text": "Филмът има ансамблов актьорски състав “Midway” е мащабна военна екшън драма от майстора на разрушенията Роланд Емерих. Режисьорът записа името си със златни букви в историята на блокбастърите със заглавия като “Старгейт”, “Денят на независимостта”, “Годзила” и “След утрешния ден”, “2012” и “10 000 пр. н. е.” Първите кадри представляват “красива и патетична екшън ексцесия и сравненията с “Пърл Харбър” на Майкъл Бей са неизбежни” пише operationkino. net. И не само защото “Midway” пресъздава същите събития, а защото визуално изглежда почти по същия начин, че и един-два кадъра са копирани директно. С тази разлика, че някак правеният през далечната 2001 г. “Пърл Харбър” стои по-добре откъм ефекти. “Midway” има стремежа за по-реалистично и исторически коректно пресъздаване на атаката над Пърл Харбър на седми декември 1941-а година. Филмът е по сценарий на Уес Туук (“Colony”), а актьорският състав е ансамблов и включва имена като Ед Скрейн, Патрик Уилсън, Ерън Екхарт, Люк Евънс, Ник Джонас, Уди Харелсън, Денис Куейд, Манди Мур, Александър Людовик, Дарън Крис, Етсуши Тойокава и др.", "date": "2019.09.21", "title": " Манди Мур става съпруга на пилот"}
{"url": "https://trud.bg/%d0%b2%d0%b0%d0%bd-%d0%b4%d0%b0%d0%b9%d0%ba-%d0%be%d1%82-%d0%bc%d0%b8%d1%8f%d1%87-%d0%bd%d0%b0-%d1%87%d0%b8%d0%bd%d0%b8%d0%b8-%d0%b4%d0%be-%d0%bd%d0%be%d0%bc%d0%b5%d1%80-%d0%b5%d0%b4%d0%bd/", "text": "Може ли да се случи в днешно време един играч да преобрази цял отбор и да вдигне класата му? Трудно, но може. И точно това се случи преди повече от година, когато холандецът Върджил Ван Дайк премина с рекорден трансфер в Ливърпул. Той бе обявен за най-скъпия защитник в света и всички очакваха от него да оправдае това. Направи го по категоричен начин. Факт е, че в края на тази година Ван Дайк се конкурира за Златната топка заедно с Лео Меси и Кристиано Роналдо. А според общото мнение във футболните среди е основен фаворит да я спечели. От Хрьонинген до Ливърпул Върджил Ван Дайк е роден на 8 юли 1991 година. Започва професионалната си кариера през 2011 г. като футболист на Гронинген. През 2013 г. се трансферира в Селтик, където печели две шампионски титли и една купа на Шотландия. През 2015 г. е привлечен в състава на Саутхемптън, а през януари 2018 г. преминава в Ливърпул с трансфер на стойност 75 млн. паунда, което е рекордна сума за трансфер на защитник. Дебютира за националния отбор по футбол на Холандия през 2015 г., а през 2018 г. е обявен за капитан на отбора. Заедно с Ливърпул печели Шампионска лига 2018/2019. През тази година Ван Дайк обира всички индивидуални награди до момента – играч на сезона в Англия, играч на сезона в Ливърпул, играч на годината на УЕФА. Сега остава най-важното отличие на „Франс Футбол“. Съотборник го препоръчва на Юрген Клоп Съотборникът на Ван Дайк от националния тим на Холандия Жоржиньо Вайналдум е потвърдил класата му, преди мениджърът на Ливърпул Юрген Клоп да му предложи трансфер. Това разкри самият Вайналдум пред медиите на Острова. Клоп се е допитал до него дали си заслужава Ван Дайк да бъде привличан. „Преди още да се присъединя към Ливърпул, имах среща с Юрген, по време на преговорите за моя трансфер, и той ме попита за Върджил ван Дайк. Винаги съм оценявал високо Върджил и точните ми думи към Юрген бяха, че той ще вдигне нивото на защитата. Така че не се изненадвам, че Върджил спечели наградата на УЕФА за най-добър играч, в компанията на Лионел Меси и Кристиано Роналдо. Реално, аз очаквах той да спечели. Върджил имаше невероятен сезон. Нищо свързано с него не може да ме изненада повече“, каза Вайналдум. Чувства се много горд Холандецът благодари на своите съотборници, които са му помогнали да спечели индивидуалните отличия.  „Каква вечер в Монако! За мен е абсолютна привилегия да спечеля толкова престижна награда. Това нямаше да бъде възможно без всеки един от съотборниците ми, щаба и феновете на Ливърпул. Благодаря на всички. Голямо благодаря и на най-важните хора в живота ми – моето семейство, както и на всеки, който ми е помагал и продължава да ми помага. Чувствам се много горд. За мен е чест и да бъда избран за най-добър защитник през годината. Огромни поздравления и за Алисон, Френки де Йонг и Лионел Меси за наградите, които спечелиха те“, каза Ван Дайк. Отказва се от фамилията на баща си Нямаше как медиите на Острова да не се интересуват от всичко, свързано с живота на Ван Дайк. Те се натъкнаха на Стефан Фо Сю, чичото на Ван Дайк по майчина линия. Човекът обясни: „Бащата на Върджил не беше с него в течение на доста важни години от живота му. Рон се разведе с майка му и я остави да се грижи за три деца. Подобно нещо не се прощава лесно. И сега, когато се отказа от бащината си фамилия върху екипа на Ливърпул, той му дава да разбере какви точно чувства питае към него…» Приказливият роднина съобщи и други семейни тайни: „Рон не беше лошо момче, но това не се оказа достатъчно, за да е добър баща. Ожени се за втори път, а съпругата му излезе властна дама, която не му разрешаваше много-много да се вижда с децата”. По думите на Стефан обаче Рон има основна заслуга синът му да стане футболист. Това се потвърждава и от първите треньори на Върджил в детския отбор, които лично са виждали как бащата е водил малкия Ван Дайк за ръка на тренировките. Към днешна дата Рон ван Дайк не се е променил – той все още работи като телевизионен техник в град Бреда и следи кариерата на сина си. След сделката между Ливърпул и Саутхемптън низвегнатият баща не издържа и написа във Facebook, че се гордее със сина си. „Нямаш право да казваш това”, отряза язвително баща си Джордан, по-малкият брат Ван Дайк. „Аз съм единственият, който знае как Върджил стигна дотук. От страна на майка му никой не се интересуваше от футболната му кариера, докато не стана професионалист. Тях ги вълнуват само парите!”, роптае Рон, който изоставя жена си Елен, докато Върджил е на 12 години, а по-малкият му брат е само на две. Заработва в ресторант по 3,50 евро на час Когато Ван Дайк започва да печели достатъчно, той купува за майка си голяма къща в Бреда. А докато носи екипа на Селтик, прекарва с нея всяка Коледа. Сега това е невъзможно, тъй като точно по празниците във Висшата лига се играе нонстоп. 50-годишната Елен, от която Върджил е наследил тъмната кожа (бащата Рон е холандец), е родена в Суринам. Наскоро е излязла в пенсия, а преди това съвместява работата на офицер от военната полиция с гледането на три деца. „Тя нямаше нито минутка свободно време. Работеше по цял ден, после тичаше при децата вкъщи”, разказва един от бившите треньори на Ван Дайк. „Тя е истинският герой в тази история”, казва и брат й Стефан. В онези години семейството живее бедно. За да разполага с джобни, 16-годишният Върджил се хваща да мие чинии в ресторант срещу заплащане от около 3,50 евро на час. За сравнение – в следващите пет години и половина по договора си с Ливърпул защитникът ще заработи 55 милиона британски паунда. „Не можах да повярвам, когато научих за колко много пари го продават. Това е някаква лудост!”, казва Жак Липс, съдържател на ресторанта, където Ван Дайк е работил като мияч на посудата. Неочаквано попаднал в обектива на медиите, той свидетелства още: „Момчето работеше много старателно, не отказваше да застъпи на смяна в най-натоварените вечери от седмицата. Искаше да стане професионален футболист. А аз му разправях, че трябва да спре да мечтае и да се хваща да мие повече съдове. Казвах му: „Остани при нас, Върджил, тук все пак изкарваш по нещичко”.  Нищо чудно Върджил ван Дайк наистина да посети мястото, където е работил като малък. Холандецът помни всички, които са му помагали и са се отнасяли добре с него. Преди година той шокира треньорите от детския си отбор, където е имал занимания три пъти седмично като малък. „Дойде на крака, за да изрази уважение към нас. Донесе фланелки на националния отбор на Холандия с неговото име. Беше изключително вълнуващо”, казва Йон ван дер Берг, един от бившите му треньори. Госпожа Ван Дайк зарязва кариерата си Докато Върджил е напредвал във футбола, тя работи в сферата на модния бизнес. До 2013 г. Рике е била мениджър по продажбите на скъпи облекла в Холандия, с отлични перспективи за израстване в бранша. Но в крайна сметка зарязва всичко, за да бъде с любимия си във Великобритания. „Обичам те не само заради самия теб, а и за това, че се чувствам страхотно, когато сме заедно”, казва днешната госпожа Ван Дайк. А Върджил отива още по-далеч, като отказва първата си повиквателна за националния отбор на Холандия, тъй като по същото време двамата чакат дете. То се ражда през септември 2014 г., а на Ван Дайк му се налага да чака цяла година, за да го извикат отново. Всяка неделя ходи със семейството си на църква. „И днес се моля, макар и не толкова често. Чувствам, че вярата ми е помагала в трудните времена. Преди време на една Нова година бях с приятелката ми до 10 часа вечерта, а след това отидох на църква. Молих се за близките ми, за хората, които обичам”, признава още Върджил.", "date": "2019.09.21", "title": " Ван Дайк – от мияч на чинии до номер едно в света\t"}
{"url": "https://trud.bg/%d0%ba%d1%80%d0%b0%d1%81%d0%b8%d0%bc%d0%b8%d1%80-%d0%ba%d0%b0%d1%80%d0%b0%d0%ba%d0%b0%d1%87%d0%b0%d0%bd%d0%be%d0%b2-%d0%bf%d1%83%d1%81%d0%ba%d0%b0%d0%bd%d0%b5%d1%82%d0%be-%d0%bd%d0%b0-%d0%b4%d0%b6/", "text": "Определено е гавра пускането на Джок Полфрийман. Това заяви министърът на отбраната Красимир Каракачанов пред Канал 3, относно предсрочното освобождаване на австралиецът, който узкежаваше 20-годшна присъда за убийството на студента Андрей Монов „Той се държа изключително нагло по време на съдебния си процес. За да го пуснеш предсрочно би трябвало да имаш мотиви, че се е променил, а това не вярвам да се е случило. Това е гавра към паметта на момчето и неговите родители. Не разбирам това, че убийци и насилници имат права. Този извратен начин на мислене е причината за едно подобно съдебно решение, като не изключвам и натиск. Помните, че Хелзинския комитет го беше обявил за личност на годината. За съжаление това е реалността в България“, добави Каракачанов. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.09.21", "title": " Красимир Каракачанов: Пускането на Джок Полфрийман е гавра"}
{"url": "https://trud.bg/%d0%b7%d0%b5%d0%bc%d0%b5%d1%82%d1%80%d0%b5%d1%81%d0%b5%d0%bd%d0%b8%d0%b5-%d0%be%d1%82-56-%d0%bf%d0%be-%d1%80%d0%b8%d1%85%d1%82%d0%b5%d1%80-%d1%80%d0%b0%d0%b7%d1%82%d1%8a%d1%80%d1%81%d0%b8-%d0%b0/", "text": "Регистрирано е силно земетресение с магнитуд 5,6 в района на Драч в Албания, показва справка на страницата на Европейския средиземноморски сеизмологичен център. Трусът е усетен в 16:04 часа местно време (17:04 часа българско време) на 5 километра северозападно от град Драч (Дуръс) и на 35 километра западно от столицата Тирана, последван от втори трус с магнитуд 5,2 на 10 километра южно от Драч. И двата труса са станали в Адриатическо море. Земетресенията са предизвикали паника и хората масово са напуснали домовете си. Засега няма информация за причинени материални щети и пострадали хора. Не е обявена опасност от възникване на цунами. Усетени са освен в Албания, в Македония и в Черна гора.", "date": "2019.09.21", "title": " Земетресение от 5,6 по Рихтер разтърси Албания"}
{"url": "https://trud.bg/%d0%ba%d0%bc%d0%b5%d1%82%d1%8a%d1%82-%d0%bd%d0%b0-%d0%ba%d0%b0%d1%80%d0%bb%d1%81%d0%ba%d1%80%d0%be%d0%bd-%d1%81%d0%bb%d0%b5%d0%b4-%d1%83%d0%b1%d0%b8%d0%b9%d1%81%d1%82%d0%b2%d0%be%d1%82%d0%be-%d0%bd/", "text": "Кметът на германския град Карлскрон, където  , описа сцената на местопрестъплението като „по време на война“. Почти цялата главна улица, където е станала трагедията, е била затворена, хеликоптери кръжали отгоре, дори пожарникарите в града се включили в разследването. Кметът Стефан Кумпф разказа пред местната медия  , че жителите на Карлскрон са се изплашили от случилото се и никой е смеел да излезе на улицата след новината за убийството. Разследването на смъртта на 18-годишния българин е предадено в ръцете на следователите от Инглощад. Цяла нощ властите събирали доказателства и разпитвали очевидци. По думите на полицията събраната дотук информация не води до никаква конкретна следа или мотив за жестокото престъпление. „Хората са изплашени. Убиецът все още е на свобода и не е ясна самоличността му“, заяви кметът Кумпф. По думите му родителите са притеснени да пуснат децата си на училище и детска градина следващата седмица. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.09.21", "title": " Кметът на Карлскрон след убийството на българин: Хората се страхуват да излязат на улицата (ВИДЕО)"}
{"url": "https://trud.bg/%d0%b1%d1%8a%d0%bb%d0%b3%d0%b0%d1%80%d1%81%d0%ba%d0%b8-%d1%88%d0%be%d1%84%d1%8c%d0%be%d1%80-%d0%b5-%d0%b7%d0%b0%d0%b3%d0%b8%d0%bd%d0%b0%d0%bb-%d0%b2-%d0%ba%d0%b0%d1%82%d0%b0%d1%81%d1%82%d1%80%d0%be/", "text": "Български шофьор на камион е починал при тежка катастрофа в Южна Каролина. Инцидентът е станал близо до Holly Hill. Jeep Liberty, модел 2009 г, се врязал в камион 2003 г. Freightliner, а при удара е започнало да изтича дизелово гориво, което се е възпламенило, съобщава  . Слави Иванов умира на място. Другият шофьор е откаран в болница. Катастрофата е станала малко след 4:30 часа сутринта на 9 септември. Разследващите казват, че огънят е изпепелил камиона и тялото на Слави. Идентифицирането на тялото му ще отнеме много повече време заради малкото ДНК, останало на местопроизшествието. Слави е родом от Димитровград. През последните години обаче е живял със семейството си в Charleston Mоunt Prospect в Южна Каролина. След себе си оставя съпруга, дъщеря и син. „Изключителен герой и обичан баща. Опустошителен инцидент, всеки вид помощ е необходима в трагичен момент като този“, написа в социалните мрежи синът му Давид Иванов. Дъщеря му Юлия пише: “Баща ми Слави беше човек, който винаги помагаше и никога не искаше нищо в замяна. Той беше нашият герой, който пожертва всичко, опитвайки се да обедини семейството си, след като се раздели за 10 години с нас за 10 години. Той беше професионален шофьор на камиони с над 15-годишен опит. На 09.09.2019 г. той е убит при брутална катастрофа на магистралата заради небрежност от друг шофьор. В резултат на инцидента камионът му избухна в пламъци и се взриви. От тялото му не остана почти нищо. Заради липсата на какъвто и да е материал за ДНК изследване, идентифицирането ще отнеме повече време. Разследването е в ход и семейството ми няма информация относно нашия любим баща. Тъй като той беше единственият човек, който носеше пари вкъщи, в момента търсим финансова подкрепа, за да покрием най-основните си нужди. Татко беше горд и никога не приемаше помощ. Вашата подкрепа за нас в момента обаче е от жизнена необходимост”. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.09.21", "title": " Български шофьор е загинал в катастрофа в Южна Каролина"}
{"url": "https://trud.bg/%d1%81-%d0%b4%d0%b5%d1%84%d0%b8%d0%bb%d0%b5-%d0%be%d1%82%d0%ba%d1%80%d0%b8%d1%85%d0%b0-%d0%b2%d1%8a%d0%b2-%d0%b2%d0%b5%d0%bb%d0%b8%d0%ba%d0%be-%d1%82%d1%8a%d1%80%d0%bd%d0%be%d0%b2%d0%be-%d0%bc%d0%b5/", "text": "С дефиле по главната улица „Васил Левски“ бе открит Международният фестивал на военните духови оркестри, който се провежда Велико Търново. Официалният старт бе даден пред МДТ „Константин Кисимов“, където десетки жители и гости на старата столица се насладиха на кратка шоу програма. Приветствие към всички участници отправи заместник-кметът на общината проф. Георги Камарашев. Снимки: Ростислав Грънчаров Общият брой на участниците през тази година е над 200 човека. В програмата се включиха оркестри от Националната гвардия на Република Алжир; Академията на военно-въздушните сили на Република Румъния, Брашов; Представителният гвардейски духов оркестър, София; Представителният оркестър на сухопътни войски с мажоретен състав от град Троян; Фестивалният военен оркестър, който е символичен домакин на събитието. В него се включват оркестрите на НВУ „Васил Левски“ и Втора механизирана бригада, Стара Загора. Фестивалът е част от програмата за отбелязване на 111-годишнината от Независимостта на България.", "date": "2019.09.21", "title": " С дефиле откриха във Велико Търново Международния фестивал на военните духови оркестри"}
{"url": "https://trud.bg/%d0%b4%d0%b5%d1%82%d0%b5-%d0%b5-%d0%b7%d0%b0%d0%b3%d0%b8%d0%bd%d0%b0%d0%bb%d0%be-%d0%bf%d1%80%d0%b8-%d0%ba%d0%b0%d1%82%d0%b0%d1%81%d1%82%d1%80%d0%be%d1%84%d0%b0-%d0%bd%d0%b0-%d0%bc%d0%b0%d0%b3%d0%b8/", "text": "Тежък пътен инцидент на АМ“Хемус“ отне живота на дете на 6 г. тази вечер. Катастрофата е станала в посока от Варна към София близо до Шумен, до надлеза на кв. „Макак“, съобщиха от ОДМВР-Шумен. Сигнал за произшествието е получен малко след 18:15 часа. Произшествието е между два автомобила – „Фолксваген Голф“ с варненска регистрация и Форд „Фиеста“ с русенска. По първоначални данни водачът на фолксвагена 35-годишна жена от Варна, поради движение с несъобразена скорост и липса на достатъчно дистанция ударила движещия се пред нея лек автомобил Форд. В резултат на удара фордът се преобърнал на пътното платно. Загинало е 6-годишно дете, което пътувало в автомобила. В МБАЛ – Шумен са откарани останалите трима пътници от форда и водачът. За преглед в болничното заведение са откарани 35-годишната жена, която била зад волана на фолксвагена и дете на 8 години. Към момента няма данни са състоянието им. На място се извършва оглед, изясняват се причините, довели до възникване на инцидента. Създадена е временна организация на движението. Превозните средства се отбиват на 350-ти километър на магистралата посока Варна- София през път I-2 в посока към София.", "date": "2019.09.21", "title": " Дете на 6 години загина при катастрофа на „Хемус“"}
{"url": "https://trud.bg/%d1%81%d0%b0%d1%89-%d0%b8%d0%b7%d0%bf%d1%80%d0%b0%d1%89%d0%b0%d1%82-%d0%b2%d0%be%d0%b5%d0%bd%d0%bd%d0%b8-%d0%b2-%d1%81%d0%b0%d1%83%d0%b4%d0%b8%d1%82%d1%81%d0%ba%d0%b0-%d0%b0%d1%80%d0%b0%d0%b1%d0%b8/", "text": "Американският президент Доналд Тръмп одобри изпращането на военни в Саудитска Арабия, за да се подпомогне отбраната на страната след най-голямото нападение срещу петролни съоръжения в историята ѝ. Въпреки че йеменските бунтовници хуси поеха отговорност за атаката от 14 септември, Вашингтон и Рияд твърдят, че зад нея стои Иран. Техеран предупреди, че е готов да унищожи всяка страна, която го нападне. Нападението срещу петролни обекти в Саудитска Арабия донесе нов епизод от конфликта между САЩ и Иран, след като ислямската република беше обвинена за атаката. Подкрепата за американския съюзник в Близкия изток не закъсня.", "date": "2019.09.21", "title": " САЩ изпращат военни в Саудитска Арабия"}
{"url": "https://trud.bg/25-%d0%b4%d1%83%d1%88%d0%b8-%d1%81%d0%b0-%d1%80%d0%b0%d0%bd%d0%b5%d0%bd%d0%b8-%d0%b8-%d1%81%d0%b0-%d0%bd%d0%b0%d0%bd%d0%b5%d1%81%d0%b5%d0%bd%d0%b8/", "text": "25 души са ранени при земетресението, разтърсило следобед Западна Албания, съобщи Асошиейтед прес, като се позовава на местни медии. Нанесени са сериозни материални щети, включително и по сградата на факултета по геология на университета в Тирана. Според Американския геофизичен институт трусът е бил с магнитуд 5,6. По данни на института епицентърът е бил на шест километра от град Дуръс в северна посока и на 33 км западно от столицата Тирана.  Земетресението е станало на дълбочина 10 километра под земната повърхност. Заради труса премиерът Еди Рама отмени планиварно пътуване до Ню Йорк. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.09.21", "title": " 25 души са ранени и са нанесени сериозни материални щети след земетресението в Албания (СНИМКИ и ВИДЕО)"}
{"url": "https://trud.bg/%d1%81%d1%82%d0%be%d1%82%d0%b8%d1%86%d0%b8-%d0%bf%d0%be%d0%b4%d0%ba%d1%80%d0%b5%d0%bf%d0%b8%d1%85%d0%b0-%d0%b4%d0%b0%d1%80%d0%b8%d1%82%d0%b5%d0%bb%d1%81%d0%ba%d0%b0%d1%82%d0%b0-%d0%b8%d0%bd%d0%b8/", "text": "Кметът на Стара Загора Живко Тодоров отбеляза 38-ия си рожден ден на 21 септември с благотворителна инициатива. Той отправи покана към своите съграждани да споделят личния му празник на Лапидариума в Регионалния исторически музей, без да носят подаръци и цветя, а да дарят добрина. Събраните средства са за лечението на Камелия Добрева от Стара Загора. 32-годишната жена страда от Т-Лимфобластна левкемия и за лечението ѝ в Германия са необходими 300 000 евро – сума, непосилна за нейното семейство. Стотици старозагорци и гости на кмета се обединиха около каузата. „Благодаря на всички Вас, които дойдохте тази вечер. Моят рожден ден е само повод да сме тук. Каузата е една – Камелия Добрева, за която всички ние ще помогнем да се съберат пари. Да популяризираме и сред другите хора също да подкрепят тази кауза, защото става въпрос за младо момиче на 32 години, което се нуждае от тези средства, за да запази живота си. Затова реших на рождения си ден тази година да направя това, за да могат повече хора да научат за Камелия. Ако всички се съберем и дадем по малко е много лесно да съберем голяма сума, отколкото няколко човека да се опитват да я съберат сами, защото тогава наистина е непосилно. Едно е да има град, друго е да има общност. Аз смятам, че със стъпките, които правим заедно и да се обединяваме на хората, заедно да движим процесите в града и да се опитваме да правим хубави неща, това ни прави общност. Благодаря,че Ви има и, че имате сърца!” – каза пред многобройните си гости кметът Живко Тодоров. „Благодаря от сърце и от душа от името на Ками на кмета Живко Тодоров, на всички Вас! Вие сте хора със страшно добри сърца! – каза Добри Добрев, бащата на Камелия. Всеки може да реши дали да помогне като използва дарителските кутии или дарителските сметки, които са в Банка ДСК: EUR сметка с IBAN: BG93STSA93000026167852 – Kameliya Dobreva BGN сметка с IBAN: BG68STSA93000026167817 BIC: STSABGSF – титуляр: Камелия Добрева Добрева", "date": "2019.09.21", "title": " Стотици подкрепиха дарителската инициатива на кмета на Стара Загора на рождения му ден"}
{"url": "https://trud.bg/%d0%b3%d1%8a%d1%80%d1%86%d0%b8%d1%8f-%d0%b7%d0%b0%d1%81%d0%b8%d0%bb%d0%b2%d0%b0-%d0%b1%d1%80%d0%b5%d0%b3%d0%be%d0%b2%d0%b0%d1%82%d0%b0-%d0%be%d1%85%d1%80%d0%b0%d0%bd%d0%b0-%d0%b7%d0%b0%d1%80%d0%b0/", "text": "Гърция засилва бреговата охрана и разширява взаимодействието си с Европейската агенция FRONTEX и НАТО заради засиления приток на мигранти, стана ясно след спешно заседание на правителството в Атина, предава  .  На срещата в резиденцията на премиера Кириакос Мицотакис по въпросите, свързани с притока на бежанци и мигранти присъстваха министъра на външните работи, на отбраната, на вътрешните работи. „Беше взето решение да се вземат мерки за „разтоварване“ на островите от мигранти и бежанци, да се усили личния състав на бреговата охрана, да се увеличи броят на патрулните кораби в източната част на Егейско море, да се разшири взаимодействието с партньорите от FRONTEX и НАТО“, съобщи източник от гръцкото правителство. През последните месеци от Турция на гръцките острови в Егейско море ежедневно пристигат стотици мигранти и бежанци. По данни на Службата по миграция, само за последните 4 дни са пристигнали повече от 2000 души. Центровете за прием на мигранти на островите са препълнени и се налага незаконно пристигналите да бъдат транспортирани до континенталната част на Гърция. Турция обяви, че на територията ѝ се намират 4 милиона бежанци и тя не може до без край да ги задържа. Президентът Ердоган заплаши да отвори границата и да пусне сирийските бежанци на запад ако не бъде създадена зона за сигурност в северната част на Сирия и ако Западът не окаже на Анкара обещаната помощ. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.09.21", "title": " Гърция засилва бреговата охрана заради засилен приток на мигранти"}
{"url": "https://trud.bg/%d0%b3%d0%b5%d0%be%d1%80%d0%b3%d0%b8-%d0%b4%d0%b5%d1%80%d0%bc%d0%b5%d0%bd%d0%b6%d0%b8%d0%b5%d0%b2-%d1%82%d0%b0%d0%ba%d1%82%d0%b8%d0%ba%d0%b0%d1%82%d0%b0-%d0%bd%d0%b0-%d0%bb%d1%83%d0%b4%d0%be%d0%b3/", "text": "Георги Дерменджиев, бившият треньор на „Лудогорец“, изрази мнение, че впечатляващият успех над ЦСКА (Москва) е дошъл след отличната тактическа грамотност, демонстрирана от „зелените“. Опитният специалист е един от архитектите на този тим, след като под негово ръководство българският шампион игра на два пъти в групите на Шампионската лига, където постигна и историческа първа победа. Дерменджиев има два престоя начело на „орлите“, а за това време спечели три шампионски титли на България, както и Суперкупа. „Всички знаем какъв авторитет и традиции има ЦСКА (Москва) – обясни 64-годишният тактик. – Независимо от кризата откъм контузени футболисти, това е много стойностен отбор. Тази победа бе много важна за „Лудогорец“, защото идва в добър момент – ще вдъхне допълнително самочувствие и спокойствие на отбора преди следващите мачове от групата.“  На въпрос откъде е дошла разликата между двата тима, Дерменджиев обясни: „Лудогорец“ изигра много добър мач от тактическа гледна точка. Освен това материализира и голяма част от създадените положения.“  Опитният наставник допълни, че с мача срещу „армейците“ се е видяло, че така наречените „стари пушки“ на „Лудогорец“ все още имат място в тима.  „Това са играчи, които са дали много на „Лудогорец“, както и клубът на тях. Но тези футболисти могат още много да дадат на отбора. Видяхте, че срещу ЦСКА имаше само един от новите. Но е факт, че тези, които бяха взети през лятото, също разполагат с класа и ще допринесат за развитието на отбора. Трябва им време, а сега е идеалният момент, защото „Лудогорец“ вече е в групите на Лига Европа и тепърва ще има много мачове.“  Дерменджиев познава отлично и големия герой на вечерта: „Кешеру е футболист с нюх, уникално пласиране и спортен дух. Доста време вече е в отбора. Знае много добре как да комуникира със своите съотборници на терена, както и те с него. Изключителен хищник е в наказателното поле. За мен е най-добрият чуждестранен нападател, играл в България.“", "date": "2019.09.21", "title": " Георги Дерменжиев: Тактиката на „Лудогорец“ бе в основата на успеха"}
{"url": "https://trud.bg/%d0%b4%d0%b8%d0%bc%d0%b8%d1%82%d1%8a%d1%80-%d0%b1%d0%b5%d1%80%d0%b1%d0%b0%d1%82%d0%be%d0%b2-%d1%83%d0%b1%d0%b8%d0%b5%d1%86%d1%8a%d1%82-%d1%81-%d0%b0%d0%bd%d0%b3%d0%b5%d0%bb%d1%81%d0%ba%d0%be-%d0%bb-2/", "text": "Cвърши се! Една от най-тъжните, но и една от най-очакваните новини излезе на бял свят. Димитър Бербатов повече няма да играе футбол. Последният мохикан слезе от сцената. Тъжно е. Убиецът с ангелското лице. Художникът на терена и с четката вече няма да вкарва голове. Когато Бербатов каза, че със Стилиян Петров и Мартин Петров са каляската с трите коня, мнозина му се смееха и подиграваха. Но това е тъжната истина за българския футбол. След тях други няма. Резултати – също. Точно 20 години продължи приказката за момчето от Марикостиново. Рожбата на “Пирин” дойде рано-рано в ЦСКА. В школата за един сезон вкара над 100 гола! И кой ако не великият Димитър Пенев не реши да му даде шанс. Също както повече от десетилетие по-рано “извади от пазвата” Христо Стоичков, Любослав Пенев и Емил Костадинов. Няма човек, който да не признава нюха на Стратега, нали? Самият Бербатов е признавал през годините, че е длъжник точно на ЦСКА. Вярно, че спечели купата на България. Но върху името му винаги ще тежи онзи 13 май през 2000 година, когато много пъти не успя да вкара гол на “Герена” срещу “Левски” и титлата стана “синя”. Уви – съдбата не беше писала да се запише със златни букви в историята на “Българска армия”, но стадионът в Борисовата градина се превърна в трамплин към последната звездна кариера на български футболист. Трансфер за 5 милиона марки в “Байер” (Леверкузен), после сделка с “Тотнъм” за 16 милиона евро и накрая на Олимп – срещу 30,7 милиона паунда в “Манчестър Юнайтед”. Разни времена, разни валути. Години наред Бербатов вкарваше, вкарваше, вкарваше. От красиво по-красиво. Едно от попаденията е сред стоте най-хубави в историята на Шампионската лига – срещу “Рома”. Хеттрикът в Битката за Британия между “Юнайтед” и “Ливърпул” винаги ще бъдат припомняни на “Олд Трафорд”. Както и голът срещу Петер Шмайхел във вратата на Дания, от който тръгна серията за рекорд. До ден днешен Бербатов е реализатор №1 в националния отбор. Не се вижда футболистът, който може да стигне скоро до неговите 48 гола. Или такъв, който да стане шампион на Англия. Берба го стори три пъти, а в един от случаите стана и голмайстор на Висшата лига, първенството, което се гледа от всяко кътче на света. Във витрината си има и седем статуетки за футболист №1 на България. Странен човек е Бербатов. И може би затова не изпълни голямата си мечта, която обяви след трансфера си на “Олд Трафорд” – да вземе “Златната топка”. Клаус Топмьолер се чудеше защо е ленив. Сър Алекс Фъргюсън го обожаваше, но не го извади от групата във финала на Шампионската лига. Като лидер класира националния отбор за Евро 2004, но там игра “тихо” и останахме последни. Е, ако днес България стане 16-а в Европа на футбол, сигурно ще раздаваме орден “Стара планина” на всеки от играчите. Тогава още сравнявахме с американското лято. Всеки от треньорите му е признавал – Бербатов е футболен гений, футболен художник. Може би му липсваше спортната злоба на Христо Стоичков. Играеше гениално, но не се опълчваше на статуквото в името на големия успех. Предпочиташе да е тих, за което са разказвали много негови съотборници в интервюта. Дори когато се отказа от националния отбор, не пожела да каже своята истина. Предпочете да остане в сянка. Бербатов не е от шумните футболни звезди. Така и слезе от сцената. Дълго време не искаше да признае, че времето му на терена е отминало. Но след “Монако” стълбите бяха само надолу – ПАОК, “Керала” и… големият двубой срещу тима на Луиш Фиго. Дали заради високо самочувствие или заради липса на желание Бербатов не пожела да завърши кариерата си в ЦСКА, както направи Мартин Петров. “Един ден ще се върна, за да оправя футбола”, каза през 2009-а Бербатов, когато се отказа от националния отбор. Тепърва ще разбираме какви са намеренията му в бъдеще. Бербатов кара треньорски курсове и може да е тръгнал по най-трънливия за бивш футболист път. В Англия не спират да го търсят за коментари и може да последва своите славни съотборници Рио Фърдинанд, Пол Скоулс и Гари Невил като анализатор в тв студиата.   Има три финала в Шампионската лига Димитър Бербатов е единственият българин, класирал се три пъти за финал в Шампионската лига. За първи път го направи като “юноша бледен” и срещна великия “Реал”. През 2002-а вкара голове на “Манчестър Юнайтед” и “Ливърпул”, но не успя във финала с екипа на “Байер” (Леверкузен). Влезе като резерва, а “аспирините” загубиха с 1:2. Бербатов стигна и до Вечния град през 2009-а. Тогава обаче пак бе резерва, а “Манчестър Юнайтед” загуби с 0:2 от “Барселона” в Рим. След още два сезона финалът се повтори, а Бербатов въобще не бе групата за “Уембли”. Последният му гол в Шампионската лига е в любимия му Лондон. Вкара на “Арсенал” с екипа на “Монако” при победа с 2:0 в осминафинал.   За него Най-добрият, който съм тренирал За мен Бербатов е като син. Взех го от Байер (Леверкузен), след това го молех да дойде във Фулъм. Първоначално той не беше убеден, че това е правилното решение, но след като се присъедини към тима, винаги ми помагаше. Надявам се да мога да кажа, че и аз съм му помогнал с нещо. Вероятно той е най-талантливият футболист, когото някога съм тренирал.   Обожавах начина, по който владееше топката Най-добрият ми спомен е от първата ни среща. Той е много срамежлив, а и хората виждат, че е такъв. Отидох веднага при него и започнах да му говоря. И така правех нарочно всяка божа сутрин. Бербатов не издържа и на петия път ми каза: “Патрис, ти ме знаеш. Ти си много приказлив, а аз не съм.” Отвърнах му: “Аз съм като радио и говоря много. Ще ти говоря всеки ден и ти ще ме заобичаш.” Така аз спечелих! И Бербатов сега много ме обича. Радвам се, че Берба истински ме харесва и съм специален за него. Много обичах да съм на терена с него. Аз естествено съм по-добрият от него! Шегувам се, разбира се. Помня, когато дойде в Манчестър, аз вече много го харесвах. Обожавах начина, по който владее топката. Никога не съм виждал от друг такова докосване.   Съжалявам, че не игра за „Барса” Само мога да съжалявам, че Митко не завърши кариерата си в “Барселона”. Имаше такъв предварителен разговор след “Манчестър Юнайтед”. Ако се бяха случили така нещата и аз да имам право да вадя пари, щях да го взема веднага в “Барселона”. Времената бяха такива, орисията е била такава, че да остане да играе в Англия. Където и Митко да отиде, той остави една диря във футбола. През годините той показа, че е важно постоянството. Никой не е станал футболист от днес за утре.”", "date": "2019.09.21", "title": " Димитър Бербатов – Убиецът с ангелско лице"}
{"url": "https://trud.bg/%d1%84%d0%b5%d0%b9%d1%81%d0%b1%d1%83%d0%ba-%d0%bf%d1%80%d0%b5%d1%83%d1%81%d1%82%d0%b0%d0%bd%d0%be%d0%b2%d0%b8-%d0%b4%d0%b5%d0%b9%d1%81%d1%82%d0%b2%d0%b8%d0%b5%d1%82%d0%be-%d0%bd%d0%b0-%d0%b4%d0%b5/", "text": "Фейсбук обяви, че е преустановил действието на десетки хиляди приложения заради потенциален риск за спазването на личната неприкосновеност на потребителите му след вътрешна проверка на милиони приложения, предаде Франс прес Спрените приложения са дело на 400 софтуерни разработчици, но замразяването им не означава, че те непременно са заплаха за хората, заяви вицепрезидентът на фейсбук за партньорствата Айме Арчибонг. Социалната мрежа е извършила проверката след скандала с Кембридж Аналитика (Cambridge Analytica). Миналата година бе разкрито, че британската фирма е извършвала кампании за масова манипулация с цел повлияване на американските и британските избиратели чрез приложения във Фейсбук за референдума за Брекзит във Великобритания и президентските избори в САЩ през 2016 г. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.09.21", "title": " Фейсбук преустанови действието на десетки хиляди приложения заради риск за личните данни"}
{"url": "https://trud.bg/%d1%81%d0%b0%d1%89-%d1%89%d0%b5-%d0%b8%d0%b7%d0%bf%d1%80%d0%b0%d1%89%d0%b0%d1%82-%d0%b4%d0%be%d0%bf%d1%8a%d0%bb%d0%bd%d0%b8%d1%82%d0%b5%d0%bb%d0%bd%d0%b8-%d0%b2%d0%be%d0%b5%d0%bd%d0%bd%d0%b8-%d1%81/", "text": "Пентагонът обяви в петък, че Съединените щати ще изпратят допълнителни военни сили и оборудване в Саудитска Арабия и Обединените арабски емирства (ОАЕ), за да подсилят сигурността им, като поне засега президентът Доналд Тръмп е взел решение да не нанася незабавен военен удар срещу Иран в отговор на атаката срещу саудитската петролна индустрия, съобщи Асошиейтед прес, цитирана от БТА. Американският министър на отбраната Марк Еспър каза, че това е само първата стъпка и не изключи допълнителни действия в хода на събитията. Той заяви, че решението за допълнителни военни сили е в отговор на молби от Саудитска Арабия и ОАЕ за помощ за усилване на противовъздушната и ракетната им отбрана. По-рано в петък президентът Тръмп обяви санкции срещу иранската централна банка и суверенния фонд на страната.  Вашингтон държи Техеран отговорен за атаките срещу саудитски петролни съоръжения с дронове на 14 септември. Отговорност за нападенията поеха йеменските бунтовници хуси, докато Иран отрича да има участие. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.09.21", "title": " САЩ ще изпращат допълнителни военни сили в Саудитска Арабия и ОАЕ"}
{"url": "https://trud.bg/%d0%b0%d0%ba%d1%82%d1%80%d0%b8%d1%81%d0%b0%d1%82%d0%b0-%d1%81%d0%b8%d0%bb%d0%b2%d0%b8%d1%8f-%d0%bb%d1%83%d0%bb%d1%87%d0%b5%d0%b2%d0%b0-%d0%bf%d1%80%d0%b5%d0%b4-%d1%82%d1%80%d1%83%d0%b4/", "text": "Емблематичното лице и глас от българското артистично и кино пространство Силвия Лулчева отпразнува в края на миналия месец 50-годишен юбилей. Силвия сама се шегува с цифрата на юбилея си с виц по случая: Полицай към изискана дама „Мадам, преминали сте 50-те“. Дамата „Невъзможно, полицай, просто шапката ме състарява“. Какво мисли тя за живота си, за смеха, за пластичните операции, за колегите си – за това е разговорът ни с нея. – Силвия, през октомври предстои премиерата на новата постановка с твое участие – „Ветрилото на лейди Уиндърмиър“. Какво би разкрила за този спектакъл по едноименното произведение на Оскар Уайлд и за работата си с Бойка Велкова, която е негов режисьор?  – Най-големият подарък за мен е срещата ми с Бойка Велкова, която през годините ме е респектирала с работата u като актриса, а сега съм много впечатлена и от режисьорския u подход, от вкуса и изискванията, които има към начина на игра и поднасянето на текста. Това са едни тънки детайли, които вълнуват малко от режисьорите, но тя с опита си на актриса ти помага да изработиш много плътно и правдиво образа си. За мен това е голямо удоволствие, направо втори ВИТИЗ и изпитвам огромно възхищение пред работата u. – Подготвяш ли други изненади в творчески план?  – На 5-и ноември трябва да се състои премиерата на един нов филм с мое участие – „Доза щастие“. Той е по книгата на моята приятелка Весела Тотева, в която тя описва живота си и говори за зависимостта си от наркотиците. След като завършихме филма тя, за съжаление, напусна житейския си път по един твърде неочакван начин и много ми липсва. Весела успя да прескочи зависимостта, но сърцето u не издържа и си отиде преди да навърши 50 години и сега мъчително ми липсва. Във филма играя нейната майка, както тя пожела. Каза ми: „Ти и Васко (Васил Бинев – б. а.)ще бъдете майка ми и баща ми“. Филмът е на режисьорката Яна Титова, а ролята на Весела се играе от нейната дъщеря. – На 28-ми август ти имаше юбилей и стана на 50 години. Чувстваш ли се на прага на нов етап от живота си и по-щастлива ли си сега, отколкото преди 10 години?   – Да, защото когато станах на 40, ми беше много напрегнато, тогава някак си ти се струва, че вече не си при младите момичета, докато сега не изпитваш такъв ужас и си свикнал с това, че не си в тази възрастова група. Днес, на 50 години, нямам депресия, защото слава Богу, имам работа и съм ангажирана с приятни неща. Преди съм си мислила, че това е някаква граница и преломен момент, но сега виждам, че няма такива резки стъпала, а просто продължавам по пътя си и е важно това да стане чисто, честно и нормално, а не е със зъби и нокти и кърваво амбициозно. Аз, която съм свирепо критична към себе си, този път не съм недоволна от извървяното, като погледна назад. – Освен, като прекрасна актриса, ти си известна и с голямото си чувство за хумор, кой е най-забавният след колегите ти?  – Слава Богу, имам колеги с които мога да се шегувам – дори и малко по-черно. Много съм се смяла с Владо Пенев, който има брилянтно чувство за хумор, и даже критичните моменти успява да обърне на 180 градуса. Много ми допада такъв тип поведение и се опитвам и аз да видя във всяка една ситуация смешното. Мисля, че успявам. Това е дарба и приятно качество, защото нищо не е чак толкова фатално или непроменимо. Да, случват се сериозни неща, понякога и бедствия, но виждаш, че във всичките филми на Чаплин комедийните ситуации идват от това, че някой някого удря и той пада и ние всички се заливаме от смях на едно чуждо нещастие, но е голяма дарба да можеш да се смееш на собственото си падане и да го обърнеш в нещо забавно – падаш, изтупваш се и продължаваш. – А случвало ли се е да се разсмееш на сцената, докато си в роля?  – О, много пъти се опитват да ме разсмеят, но аз се гордея, че успявам да запазя строга и сериозна физиономия и не се поддавам на провокации. Имам колеги, които напускат сцената от смях, докато аз стоя с най-мрачния си поглед, за да мога да устискам смешното. Блатечки наистина много обича да се шегува, особено с Калин (Врачански-б. а.), който така лесно се поддава, и е много благодатен материал в това отношение. Аз се стискам здраво и мен не успява да ме разсмее. Но пък много се връзвам на Асен, като започне да ме критикува на сцената за темпото, да щрака с пръсти и да ми вика: „Темпо, темпо – бавиш!“ Абе, как ще бавя аз, даже съм „Силва-Бързото“ и имам чувството, че никога не съм била бавна, но той успява да ме жегне с такива забележки. Любо Нейков също е много амбициран в това да прави смешки и да те хване с някой лапсус. Ако сбъркаш нещо на сцената и после казва половината монолог с твоята грешка – публиката се напикава от смях, а той чака ти да рухнеш и да се събориш. Любо направо се бори с Кръстю Лафазанов кой кого ще надвие. Малин Кръстев също може да те направи на пастет с най-черното на хумора си. Намирам това за едно от най-високите нива на интелектуално развитие, защото хуморът е интелектуална игра. – За много актьори още първия час в НАТФИЗ остава незабравим. Ти с какво ще го запомниш?  – Ще го запомня с три неща. Първото е, че предния ден в рейса видях едно момче, което ми направи силно впечатление, но нито отидох да го заговоря, нито нещо друго, а на другия ден се оказахме в един клас във ВИТИЗ – това беше Мариан Маринов. Второто е, че Стефан Данаилов точно си беше дошъл от Америка и на всички ни подари дъвки и по един цент, за да отидем и ние там един ден. През 1988-ма година това изглеждаше почти невъзможно, но цента още си го пазя и вече съм ходила няколко пъти там – тоест работи! А третото е, че още в самото начало, за да всея респект сред всички състуденти им казах: „Нито сте ми на книгите, нито на ракиите“. Тогава Въргала каза: „О, добре, како“ и от този ден всички започнаха да ми викат – „Како“. – Ти участваш в постановката „Красиви тела“. Какво мислиш за тази мания на популярните лица да си правят всевъзможни пластични корекции?  – Когато си публична личност и работиш с лицето и тялото си, това изкушава много колежки да посягат към инвазивни и неинвазивни методи, но аз съм доста въздържана в това отношение. Някои прекаляват с шоколад, други си купуват много обувки, трети се молят на пластичния хирург като на икона, аз пък… правя ремонти. Да, много ми се иска да изглеждам добре и да играя по-свежи и млади роли и да не ми дават баби, въпреки че е неизбежно. Хубав пример е Джералдин Чаплин, която единствена не си посегна на лицето и сега е буквално съсипана от предложения за филми, защото всички колежки са опънати до безобразие и няма кой да играе баби… Всеки прави сам избора си – слагат си отпред, махат си отзад, добавят, качват, взимат, но всяко прекалено нещо ми се струва грозно. Чувала съм, че като започнеш веднъж и се увлечеш, е трудно да спреш, но поне в световното кино нямаме примери с обезобразени жени. На мен най-мъчително ми е да гледам сестрата на Версаче – Донатела. – А болно ли ти е за това, че хората и по-специално актьорите взимат толкова ниски пенсии?  – Да си призная направо не ми се говори за това, колко пъти се събират пари, за да може един актьор да бъде погребан достойно и ми е неудобно да цитирам имена – кой актьор ме е пращал с плик с пари, за да отида до семейството му, за да може той достойно да бъде погребан и изпратен. А този актьор е бил любимец на публиката и не е слизал от сцената от аплодисментите на хората, обаче не е получавал такива хонорари, които да ги изяде и изпие и не ги е изшмъркал – сигурна съм, защото съм очевидец на това как е минал житейския му път! Нито един от тези големи актьори не си е купил парче на Бяло море, нито е живял в 18 къщи, а всички са тичали от ангажимент на ангажимент в желанието си да бъдат по-близо до публиката… (разплаква се – б. а.) Разстроих се, защото това няма как да се промени, тъй като всеки ден водим борба за права и за достойно възнаграждение, а тези права са като мръсна дума на пазара и се налага да се наемат адвокати, за да се спазва закона. Ето, дори един Емил Димитров, който е световна величина, не си отиде затънал в охолно богатство, а той е човек, който е бил наравно с Шарл Азнавур и с Далида. Не е готино да става така, не е добре това. – В съседните ни държави тези проблеми и въпроси са доста по-уредени…  – Да, ако сравним с Гърция, във връзка с твърде унизените хора на изкуството у нас – там правата им са защитени юридически. Така е и в здравеопазването. Чувам направо парадоксални неща, например отиваш на нашето море и там за болно ухо ти искат 500 лева! Като бях в Гърция, разбрах, че на едно дете на 17 години, което живее в Казанлък, му се наложила спешна операция на жлъчка в Гърция и там тя бива оперирана лапароскопски само за 20 евро, докато в България – в София, Пловдив и Казанлък цената е 2000-3000 лева. При положение, че баща u дори не е грък, а българин, който работи в Кавала от години… Да, там им наляха инжекции от Германия, от ЕС, но явно те не потъват в нечии джобове, а отиват за медицина и образование, а всичките им деца учат тук медицина… Защо там може да се практикува и печели от тази професия, а тук – не?! Виждам, че като цяло хората у нас не са окей и нямат възможност да си платят по-скъп билет, за да дойдат на театър. – Вълнуваш ли се от българските успехи в чужбина, като победите на Григор Димитров например?  – Да, но тежко му, защото като победи, всички викат – Гришооо!, а като загуби… Ситуацията е от осанна до разпни го. Григор ми е много симпатичен, а и неговата леля беше учителка по физическо на дъщеря ми. Веднъж тя, сестра u и детето u дойдоха на нашето представление с Владо Пенев – „Дуети“, и си помислих, че сигурно ще си тръгнат рано, защото Григор имаше мач същия ден и държат да го гледат, но те останаха и след края да ме поздравят. На сутринта видях детето и то ми каза, че са казали на Григор, че са ни гледали в представление и той много се развълнувал и ги попитал: „Браво, снимахте ли се? Не са говорили за неговите победи, а той се е вълнувал за това, че са се срещнали с Владо Пенев и Силвия Лулчева, от което не може да не ти стане приятно. – Ядосваш ли се понякога на твоята половинка – Васил и как успявате да останете така влюбени вече толкова години?  – Ядосвам се, че не може да върши по три неща едновременно – мъжете вършат по едно, докато аз съм мултифункционална. От Мария Гроздева знам, че мъжете имат тунелно виждане, а ние периферно и затова можем да следим много неща едновременно, това може би е и от майчинството – с едното око гледаш наоколо, а с другото следиш детето. Ние с Васил не сме женени, но е наистина дълъг пътят, който сме изминали заедно, и дали това е изпепеляващото, огнено влюбване от медения месец, или е красив огън от спокойната хармония, но ни е приятно заедно и можем, както да си говорим, така и да си мълчим. Също така, за да остане заедно една двойка, са много важни смеха и възможността да се забавляваме заедно. – С какви мисли започваш деня си?  – Вярвам в позитивното мислене и че на каквато вълна се настроиш – това и ще получиш, затова се стремя да бъда позитивна и имам хубави молитви за започване на деня. Вярвам също, че ако нещо неприятно се случи, то така е трябвало и винаги има изход. Въпросът е да остана спокойна и да дишам, за да видя решенията – тях ги има, но ти често си ослепял от страх и не ги виждаш, а се набутваш по-навътре в пясъка. Затова казват – брой до 10, да премине най-страшната вода и да започнеш да проглеждаш и чуваш, защото най-големият ти враг е страхът. И какво ако стане най-големият ти страх – Осим хаим, тоест – Живей си живота и дай да се радваме на това, което е тук и сега. Аз изучих „Силва метод“, в който има различни техники как да се препрограмираш и съм абсолютно сигурна, че човек със силата на мисълта си може да направи всичко, което иска. – А вярваш ли в силата на молитвата?  – Категорично! Наскоро много си говорихме с дъщеря ми – какво е Бог, как работи, защо понякога ти се струва, че работи против теб и т. н. Толкова съм категорична, че Бог съществува, че даже съм достигнала до степен на толерантност и мога да прегърна всичките му форми, като юдеизъм и будизъм например… – Любимата ти мисъл?  – Ако има някакъв прелом след 50 години, то си пожелавам да не се примиря, да не се уморя и да не си кажа: „Абе, карай, може и така.“ Мразя някой да каже така, защото всичко може да стане и по-добре! Харесва ми и тази мисъл на Айнщайн – „Всичко трябва да бъде направено възможно най-просто, но не по-просто!“ Нашият гост  Актрисата Силвия Лулчева е известна като най-красивия глас в родния ефир и е носител на наградата “Икар” в категорията за “най-добър дублаж”, с която е отличена за озвучаването на главните героини в сериалите “Сексът и градът” и “Женени с деца”. През 2006-а година тя печели и наградата “Аскеер” за главна роля в “Милост за мама”. Силвия привлича зрителските симпатии и с ролите си в сериалите “Клиника на третия етаж” и “Столичани в повече”. Неин съпруг е колегата є Васил Бинев, двамата имат дъщеря Елица.", "date": "2019.09.21", "title": " Актрисата Силвия Лулчева пред „Труд“: На 50 години съм по-щастлива, отколкото на 40"}
{"url": "https://trud.bg/%d0%ba%d0%b0%d0%ba-%d1%81%d0%b5-%d1%85%d0%b0%d1%80%d1%87%d0%b0%d1%82-149-%d0%bc%d0%bb%d1%80%d0%b4-%d0%bb%d0%b5%d0%b2%d0%b0-%d0%b1%d1%8e%d0%b4%d0%b6%d0%b5%d1%82%d0%bd%d0%b8-%d1%81%d1%80%d0%b5%d0%b4/", "text": "За шести път ИПИ прави оценка на работата на администрацията въз основа на одитните доклади на Сметната палата на Република България. Настоящото издание допълва предишните издания с прегледа и групирането на нови 65 одитни доклада. Така изследването обхваща всички 966 одитни доклади, публикувани от Сметната палата, които обхващат около 149 млрд. лв. бюджетни средства за периода 1998 – 2017 г. На базата на поставените оценки от одитните доклади и предварително избрани критерии квалифицираме работата на администрацията като „успех“ или „провал“. Дейностите, чието изпълнение и резултати не позволяват да се причислят към една от двете групи, са определени като „некласифицирани“. Обобщените резултати от прегледа и оценката на ИПИ изглеждат така: Цялостната картина за работата на администрацията от всички 966 одитни доклада изглежда така: Близо половината от одитираните разходи, извършени от централната администрация в периода 1998-2017 г. могат да се определят като „провал“. Около 1/4 от останалите средства са похарчени по-скоро успешно, а останалите 1/4 не могат да бъдат причислени към нито едната от двете категории. Класификацията според бюджетите на програмите и държавните структури показва, че в „провалените“ случаи са похарчени 81% от публичните средства, а в „успешните“ – около 13%. В изследването са представени и няколко любопитни казуса за правителствени „успехи“ и „провали“. Прегледаните 966 одитни доклада и големият брой на „провалите“ показват нехайството на администрацията към парите на данъкоплатците. В близо половината от одитираните програми, проекти и разходи държавата е лош стопанин и работи неефективно. В същото време изземва и преразпределя огромен ресурс. В този смисъл колкото повече държавата харчи, толкова повече губят гражданите и бизнеса. Много притеснително е, че делът на провалите не намалява през последните години. Нещо повече – данните показват ясно, че в годините на парламентарни избори, делът на провалите се увеличава. Периодите на политическа криза в страната също имат значение за това доколко ефективно се харчи общественият ресурс. Част от новодобавените доклади анализират периода от 2014-2017 г., когато правителствата и отговорните лица за всяка програма и дейност се променят относително често. По-големите програми дори не могат да започнат и да приключат при едни и същи управляващи. В голяма част от докладите на Сметната палата ясно се вижда как това води до размиване на отговорностите и безотчетност на резултатите, въпреки че парите обикновено се харчат по план. Основните слабости на администрацията не се променят значително през годините. В някои случаи „провалът“ на администрацията е вследствие на недостатъчен административен капацитет (вкл. липса на експертиза и лошо управление), липса на средства и външни фактори. Много са и случаите обаче, в които се констатира незаинтересованост към управлението на публичния ресурс или умишлени злоупотреби. Основните проявления на провала са в: Размиване на отговорностите при различни нива на изпълнение; Как да се намали правителственият провал? От седмичния бюлетин на ИПИ", "date": "2019.09.21", "title": " Как се харчат 149 млрд. лева бюджетни средства\t"}
{"url": "https://trud.bg/%d0%ba%d0%b0%d1%82%d0%b0%d1%81%d1%82%d1%80%d0%be%d1%84%d0%b0-%d0%bd%d0%b0-%d0%bc%d0%b0%d0%b3%d0%b8%d1%81%d1%82%d1%80%d0%b0%d0%bb%d0%b0-%d1%82%d1%80%d0%b0%d0%ba%d0%b8%d1%8f-%d0%b4%d0%b2%d0%b8/", "text": "Катастрофа стана тази сутрин на автомагистрала “Тракия”, предава   Инцидентът стана на 139 километър на магистралата в посока Бургас. Екипи на пътна полиция са на място и регулират движението. Има екип на пожарната и кола на пътна помощ, която ще извози от пътя смачкания лек автомобил “Опел”. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.09.21", "title": " Катастрофа на магистрала „Тракия“, движението след Пловдив е затруднено"}
{"url": "https://trud.bg/%d1%81%d1%82%d1%80%d1%8c%d0%be%d0%bc%d1%81%d1%82%d0%b0%d0%b4-%d1%8f%d1%85%d1%82%d0%b8-%d1%86%d0%b2%d0%b5%d1%82%d1%8f-%d0%b8-%d0%b1%d1%8a%d0%bb%d0%b3%d0%b0%d1%80%d0%b8/", "text": "Градът е фериботен център за връзка с Норвегия Гълфстрийм прави температурата на водата целогодишно 10-15 градуса Ареал е на над 6000 морски вида – риби, корали, раци, морски змии, октоподи, корморани и др Едно очарователно пристанище се е сгушило на най-западната точка на Швеция – на границата с Норвегия, в слънчевия залив Скогерак на Северно море. Това е курортният град Стрьомстад – калейдоскоп от светлина, зеленина, вятър и викингски копнеж за пътешествия. Приютил в заливите си повече от хиляда яхти, градът е фериботен център за връзка с Норвегия, круизна дестинация за туристи от цял свят, както и притежава добре синхронизирана връзка с железопътната и магистрална система на Швеция. Част от града е голям архипелаг от вулканични острови – най-големите от тях са Южен и Северен Костер. Те са обявени за национален воден резерват на Швеция, защото притежават уникална екосистема: благодарение на откланяща се част от Гълфстрийм, тук на дълбочина от 200 м температурата на водата целогодишно е 10-15 градуса, като това е довело до съществуването на невероятно биоразнообразие, флора и фауна: уникални растения, 240 вида птици, 6000 морски вида – риби, корали, раци, морски змии, октоподи, корморани и др.; 200 от тези екземпляри не се срещат никъде по света. По бреговете на островите са накацали кокетни вили, риболовът е ежедневие за хората, от май до септември тук кипи културен и еко туризъм. Стрьомстад посреща гостите си по море с великолепния изглед на амфитеатрално разположени сгради по хълмовете на града. Отдалече се виждат църквата, културният дом и импозатната сграда на общината. Сред островите, сякаш изрисувани от детска ръка, привлича погледа курортният квартал Стрьомстад-спа, наричан Малката Венеция. Името подсказва, че островът е прорязан от изкуствено прокарани канали и всеки собственик на вила или хотел разполага яхта, лодка или джет под прозорците си. Централният хотел работи целогодишно с топла вода, а архитектурата му е решена в синхрон с гранитните масиви, които тук са навсякъде, напомняйки ни за епохата на „Властелина на пръстените“. Цветя красят алеите, дворчетата и надничат от всяко прозорче. Любителите на голфа, скалното катерене, ветроходството и гмуркането в кристални води лесно намират своето бленувано кътче, защото в Стрьомстад се срещат морето и гората, равнината и попътните ветрове. Древните скандинавци са били безразсъдни мореплаватели, а техните днешни наследници не им отстъпват. Никакъв студен вятър или дъжд не би попречил на шведа да изкара лодката си и да вдигне адреналина си! Кои обаче са българите тук? И защо над десет известни български писатели вече посетиха града и твориха в този северен оазис? Постоянно живееща от 30 години в Стрьомстад е българската писателка и преводачка от шведски език Свежа Дачева. Тя е защитила докторат в Гьотеборския университет, издала е над 15 книги на български и шведски, добре позната и обичана е от местните жители, бидейки 12 години общински съветник и дългогодишен уредник в Историческия музей, а в момента преподава в Народния университет в Стрьомстад. Тя първа съобщава на българските си колеги, че областта Западен Гьоталанд провежда писателска резиденция за чужденци под наименованието AIR Literature Västra Götaland, финансирана от Комитета за култура на района и на Община Стрьомстад. Програмният координатор е Йохана Линдстрьом, която се грижи и за други седалища на този международен формат. През последните четири години в представителна сграда в самия център на Стрьомстад се намира мястото, където написаха своите най-нови произведения родните творци Мира Душкова, Аксиния Михайлова, Светлана Дичева, Мадлен и Нидал Алгафари, Мая Ангелова, Здравка Евтимова, Рада Добриянова, Ивайло Диманов, Росица Цветанова, Хайри Хамдан, Сашо Серафимов, Петър Чухов, Силвия Томова, Георги Гроздев, Мария Донева, Иглика Пеева, Юлиян Жилиев и др. В продължение на 30 дни в различни сезони те имаха възможност за вдъхновена работа в спокойна и удобна обстановка, както и за творчески контакти с колеги от други държави. Тук вече са пребивавали представители на Германия, Ирландия, Македония, Великобритания, Грузия, Литва, Латвия, Албания, Румъния, Палестина, както и шведски автори. На разположение на гостуващите писатели е Градската библиотека, ръководена от Гунила Сандин, която ги води из лабиринтите на шведската книжнина, помага в творческите контакти и организира срещи с публиката в града. Интересът на жителите към литературата не е случаен – в Стрьомстад е родена и творила най-видната шведска писателка на 19 век Емели Флигаре Карлен (1807 – 1982). Нейният бюст посреща всички гости на града пред реставрираната сграда на Културния дом, който през 19-и и началото на 20-и век е бил Светският салон на висшето общество. И днес тук могат да се видят запазените фрески и старинни мебели, напомнящи за атмосферата, когато жените имат специална роля в културния облик на шведското общество – чрез изкуствата, балнеотуризма и образованието на децата. Историята на града, основан преди 5000 години като неолитно селище, може да бъде проследена в експозицията на историческия музей, разположен в сграда от 1880 г. Тук са изложени останки от мегалитни гробници, надписи от издълбани скални рисунки, предмети на бита от Средновековието и от по-ново време. Периодично се изнасят лекции, откриват се изложби – от стари риболовни пренадлежности до керамика Sico. Значим архив от снимки илюстрира развитието на риболова, каменоделството, търговията, туризма, изработката на керамика и консервната промишленост от 17 век насам. Наблизо до града се намира местността Блумсхомл. Там виждаме побити камъни във формата на кораб, където са били извършвани древни погребения. Въбще всички видове плавателни средства са били широко използвани и се споменават в митовете от викингската епоха (8 -11 век) като неизменен атрибут на боговете. Те дори били погребвани в корабите си. Открити са гробове на знатни шведи, погребани в лодките си. Първият декрет за правата на гражданите в Стрьомстад е ратифициран от крал Карл ХІ на 15 април 1676 г. През 1695 г. е изработен първият градоустройствен план – с площада и църквата, който съответства и на днешното разположение. По време на войната срещу Норвегия (1716 – 1718) Стрьомстад е щаб на Карл ХІІ. В края на 18 в. градът е известен като балнеосанаториум и курорт, а през 19 в. тук се произвеждат милиони павета от гранит, с които са павирани множество европейски столици. Уловената риба е била сварявана, извличано е маслото ѝ, което се е продавало в чужбина. С него са светели фенерите в Париж до откриването на електричеството. През 1917 г. е завършена уникалната сграда на кметството (в стил Арт Нуво), която и днес изумява със сложната си конструкция, замислена от нейния меценат – богатия търговец Адолф Фритьоф Кавали-Холмгрен. Роден в Стрьомстад, той финансира построяването на сградата в памет на своите родители и подчинява разположението ѝ на нумерологична символика, която съответства на библейски числа и на важни дати в живота на неговото семейство. Внушителната постройка, от която се разкрива панорама към цялата околност, е от гранит, извлечен от самото място. Построена е с единствената цел да бъде подарена като общинска сграда на града. Днес тук са разположени офисите на кмета и общинските служби. По стените могат да се видят оригинали на един от най-известните шведски художници Инге Шьолер, който е роден и творил в Стрьомстад. За чуждестранните посетители интерес представлява дейността на Културния център „Скогерак“, който е място за бизнес и творчески срещи, дебати, изложби, конференции, технологични изложения. Тук има зали по интереси: детски театър, писателско кафене, танцова и концертна зала, младежки клуб, център за свободно време и др. Кафенето се обслужва през деня от хора с увреждания, а вечер – от младежи от клуба. Въобще политиката за социална интерграция е приоритетна в Швеция. От десетина години е сложено началото на „Зимен фестивал на словото“. На пристанището се намира Художествената галерия „Лук сталет“, която в момента представя изложбата „Човекът в животното и животното в човека“. Поразява интерпретацията на съвременните шведски художници, които визуализират глобалните екологични и социални проблеми през погледа на животните: последният човек на планетата държи в ръка последната маймуна, но всъщност това е самият той. По принцип екологичната тема е издигната в култ в Швеция. Всяко кътче с дива природа се обгрижва внимателно. Място за отдих сред редки растителни видове е Градският парк, в чието езеро сред стотици водни лилии плуват патици и лебеди, а вековни дървета са скътали музей от викингски дървени къщи на открито. Гостуващите чужди писатели отнасят в съзнанието си не само морската атмосфера на този гостоприемен град, но и се вълнуват от съдбата на писателката Емели Флигаре Карлен. Нейната история е любима тема за обсъждане от местните хора, въпреки че са минали 123 години от кончината ѝ. Тя е първата жена, която се изявява като капитан на търговски и ветроходен кораб в началото на 19 в., пътувайки заедно с баща си. Наричана е първата жена-шкипер. В епохата, когато Европа е обхваната от Романтизма в литературата, Емели не пише за отношенията на аристократите или за печалбарската страст на буржоазните богаташи; тя описва обикновените хора, греховната любов, диктатурата на мъжа в семейството, сложната психологическа драма, която изживява тогавашната жена, родила дете без брак… Тя е първата писателка в Европа, която се издържа от писателски труд след кончината на две от четирите ѝ деца и двамата ѝ съпрузи. През 2018 г. е създаден филм за живота ѝ, озаглавен „Емели – най-голямият автор на Швеция“. Продукцията е комбинация от игрален и документален филм и в него взимат участие жители на Стрьомстад. Финалният кадър на филма показва как Емели изгаря всичко, което е написала. У нас тя е позната само с романа си „Два брака“, издаден през 1992 г. Пътувайки из Швеция, всеки българин би усетил магията на тази земя – ласкаво слънце през лятото, безкрайни зелени пространства – с изрядно обработени ниви и многохилядни стада овце и крави, неуморен в поривите си морски вятър, камбанен звън на всеки час и аромат на сьомга, който привлича от всеки ресторант.", "date": "2019.09.21", "title": " Стрьомстад – яхти, цветя и… българи"}
{"url": "https://trud.bg/%d0%b0%d0%bc%d0%b5%d0%bb%d0%b8%d1%8f-%d0%bc%d0%b8%d1%80%d0%b0-%d0%be%d1%81%d1%82%d0%b0%d0%b2%d0%b0-%d0%bd%d0%b5%d0%bf%d0%be%d0%b1%d0%b5%d0%b4%d0%b5%d0%bd%d0%b0-%d0%b2-%d0%b8%d0%b3%d1%80%d0%b8/", "text": "Гичка от Прабългарите се сбогува с шанса за 200 000 лв. Амелия-Мира остава непобедена в елиминационните битки в риалити шоуто “Игри на волята”. Самотната майка на две деца отстрани втори съперник от отбора на силните Прабългари в лицето на Гичка. Така най-подценяваният участник от племето на красивите Славяни се завърна в играта и продължава пътя си към спечелване на голямата награда от 200 000 лева. До дуела между Амелия-Мира и Гичка се стигна след напрегнати номинации и в двата отбора. Докато отиването на дуел за Гичка беше “на кантар”, тъй като получи само 3 негативни точки – от Пламен, Георги и Юлиян, то ситуацията при Амелия-Мира беше доста по-различна. Почти целия є отбор, с изключение на Марешка, я изпрати да се бори за оставането си. В битката, която майката на две деца триумфира над опонентката си, двете дами трябваше да преминат през трасе с препятствия и да съберат всичките 7 части от пъзела. Трябваше да носят всяка част от него, минавайки през препятствията. След като съберат всички елементи, те трябваше да наредят пъзела и да получат съвършен куб.", "date": "2019.09.21", "title": " Амелия-Мира остава непобедена в „Игри на волята”"}
{"url": "https://trud.bg/%d0%ba%d0%be%d0%b3%d0%b0-%d1%87%d0%be%d0%b2%d0%b5%d0%ba-%d0%b5-%d0%ba%d0%b0%d1%82%d0%be-%d0%ba%d0%b0%d0%b1%d0%b8%d0%bd%d0%b5%d1%82-%d0%bf%d0%be-%d0%b1%d0%b8%d0%be%d0%bb%d0%be%d0%b3%d0%b8%d1%8f/", "text": "Фамилна драма:  – Мамо, излизам. Да купя ли нещо?  – Купи си апартамент и се махай! На 45 си вече! *** Из форум:  – Мили мами, моля помагайте! Ще ходим на излет на едни поляни, но там имало много кърлежи. Ние имаме куче, на което сме купили верижка против кърлежи. Ако я сложа на детето дали ще има ефект?! *** След ултразвуковото изследване, тя разбра, че от морето е донесла не само мидени черупки… *** Оргазмът на жената е още един повод тя да крещи на мъжа си… *** Вчера се качих на кантара, а той ми показва нечий телефонен номер! *** Благодарение на интернет разбрах, че за да не изгарят кюфтетата, трябва да се пекат на бавен огън. Благодарение на интернет кюфтетата ми изгоряха бавно. *** Градски транспорт… седнали един срещу друг пътуват възрастна дама и тийнейджър звучно и атрактивно дъвчещ дъвка!  – Ти ми разказвай… разказвай, ама баба е глуха… *** – Добър ден, обаждаме се от училището. Трябва да ви съобщим, че вашият син е голям лъжец  – Поздравете го от мен, явно му се отдава, аз нямам син! *** – Иванчо, тати, запомни от мен едно! Ние мъжете се размножаваме чрез делене. Ако не разделиш заплатата си със съпругата си – няма да се размножаваш! *** Чукча се прибира след двуседмичен изнурителен лов на елени в тундрата. Жена му припряно се суети около него и го пита:  – Какво? Гладен ли си? Да ти сложа да ядеш?  – Добре!  Нахранила го.  – А сега, сигурно си жаден, искаш ли да пиеш?  – Добре.  Напоила го.  – Уморен си, но сигурно ме искаш?  Правили любов и жената пак го пита:  – А сега какво ти се иска?  – Да си сваля ските, дрехите, шапката и ръкавиците. *** Лорд се обръща към сина си:  – Млади господине, Вие получихте добро образование, имате завидно положение в обществото, време е да помислите за семейство. Какво ще кажете за брак с лейди Маргарет? Тя също е от старинен род като нашия, красива е…  – Не я искам!  – Добре, а какво ще кажете за лейди Емили? Тя не е от знатен род, но родителите є са крупни индустриалци, тя е образована…  – Не я искам!  – А лейди Дороти? Тя не е богата, но е мила, симпатична, спортистка…  – Не я искам!  – Добре, кажете какво искате?  – Искам Джордж, камериера…  – Но той е католик!!!? *** Пита един дядо бабата си:  – Ама, дърто, ако умра преди теб сигурно по потник и гащета, и с чехли на краката ще ме заровиш?  – У, бре! Пепел ти на езика! В костюм, с вратовръзка и най-хубавите ти пантофи ще е.  Минало известно време и дядото се престорил на умрял.  Бабата го нагиздила с тениска, шорти и кецове, и седнала да плаче край ковчега:  – Оооххх, дядоооо… на кого ме оставииии… къдеее отиваааашшшш?!  А старият се надигнал и викнал:  – На мач отивам, стисната скръндзо!  Ако на майстор Петров се преместят ерогенните зони – едната на края на показалеца, а другата в ноздрата, то за една смяна той ще изпита такова удоволствие, каквото не е изпитвал през целия си семеен живот. *** – Тате, нали каза че трябва да тръгна на училище с ентусиазъм и добро настроение?!  – Да, точно така, сине.  – Значи… няма да ми се караш, че разлях кафето ти??!  – Добре де, няма.  – Върху лаптопа ти… *** Изследователски кораб плавал вече един месец е в открито море. Екипажът бавно започнал да се пропива. Капитанът решил да спре това и събрал целия екипаж в заседателната зала:  – Във връзка със случаите на пиянство, нареждам всичките бутилки водка – зад борда.  Настъпила пълна тишина. Изведнъж отзад се чул глас:  – И така, както каза капитанът, изхвърлете всичките бутилки водка зад борда!  Веднага се чул възмутителен отговор:  – А вие, водолазите, нямате право на дума! *** – Сър Джон, къде, според Вас, е най-доброто място за любов?  – В дома на жената – лека музика, добър коктейл, чисто бельо…  – Мосю Жан, къде, според Вас, е най-доброто място за любов?  – Сред природата: възбуждащо пеене на птици, шепот на трева, плаж, море…  – Другарю Кире, къде, според Вас, е най-доброто място за любов?  – Е, па… на стълбището! Ако жената е ниска, като стъпи на горното стъпало, става таман. Ако е висока, че слезе по-надоле и готово! А най-хубавото е, че ако не ти стане, винаги можеш да кажеш “Чекай, ма, чекай, че некой идва!” *** Понякога си мисля, че съм кабинет по биология – куп вътрешности в спирт! *** Учителка провери днес съчиненията на 9А клас на тема “Как прекарах лятото?” И постави два вида оценки 16+ и 18+… *** – Представяш ли си, днес видях жена си с някакъв тип?  – И защо не отиде при тях?  – Е как да отида, нали съм в командировка… *** На пазара:  – Колко са доматите?  – Не знам, не съм ги броил. *** Между другото, нищо лошо не искам да кажа, но познавам много дърти алкохолици и нито един стар веган… *** Всяка нова паста за зъби я препоръчват девет от десет зъболекари! Чудя се, какъв е този десетия, дето все нещо не му харесва… *** – Какъв сте по професия?  – Изпитател.  – А какво изпитвате?  – Затруднения. *** Много са ми странни, когато кажат “Аз стоя на ръба на нервна криза”. Ми що стоите, вземете, та поседнете… *** Малкият Гошко след първия учебен ден:  – Мамо, какво съм направил, че ми дадоха 12 години? *** Лекар към пациент:  – Как е главоболието, от което се оплаквахте?  – Замина за няколко дни при родителите си. *** Дете се оплаква:  Тате ме наби два пъти. Първо, като видя бележника и после като разбра, че не е моят, а неговият. *** Ходих при една мацка за секс и като се съблякох, ми казва:  – Хааа, че кой ще задоволиш с това?!  Отвърнах й:  – Себе си! Лягай! *** Върнах се по спешност след 2 години работа по корабите, за да присъствам на раждането на дъщеря ми.. *** Погребение на електротехник. Разговор между двама опечалени:  – О, колко млад! На колко си отиде?  – На триста и осемдесет… *** – Знаеш ли, аз се омъжих!  – За кого?  – За моряк. 11 месеца в годината е на плаване.  – Сигурно ти е много трудно?  – А, не е, един месец минава бързо. *** Първокласник се връща ядосан след първия учебен ден.  – Що ме излъгахте? Никаква първа класа не е това. Седалките и масите са дървени, яденото не струва, а и аниматорката беше една нервна, нервна…", "date": "2019.09.21", "title": " Кога човек е като кабинет по биология?"}
{"url": "https://trud.bg/%d0%bf%d1%80%d0%b5%d0%b7%d0%b8%d0%b4%d0%b5%d0%bd%d1%82%d1%8a%d1%82-%d1%80%d0%b0%d0%b4%d0%b5%d0%b2-%d1%81%d0%b5-%d1%81%d1%80%d0%b5%d1%89%d0%bd%d0%b0-%d1%81-%d0%b8%d0%b7%d0%bf%d1%8a%d0%bb%d0%bd%d1%8f/", "text": "Държавният глава Румен Радев проведе среща на „Дондуков“ 2 с изпълняващия длъжността посланик на САЩ в България Джъстин Фридман, съобщават от президентството. По време на срещата бяха обсъдени теми от общ интерес, както и предстоящото посещение на българския президент в САЩ за участие в 74-ата сесия на Общото събрание на ООН, борбата с корупцията и върховенството на закона в България, модернизацията на Българската армия. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.09.21", "title": " Президентът Радев се срещна с изпълняващия длъжността посланик на САЩ у нас Джъстин Фридман"}
{"url": "https://trud.bg/%d0%bf%d0%bb%d0%b0%d1%82%d0%b8%d1%85%d0%b0-700-000-%d0%b5%d0%b2%d1%80%d0%be-%d0%b7%d0%b0-%d0%bd%d0%b0%d0%b9-%d1%81%d0%ba%d1%8a%d0%bf%d0%be%d1%82%d0%be-%d0%bd%d0%be%d0%b2%d0%be-bentley/", "text": "Докато Великобритания излиза от Евросъюза, в шоурумите на Bentley по целия свят влиза новият модел Flying Spur, декориран с британския флаг. Знамето на Обединеното кралство украсява на алуминиеви плочки праговете и присъства на емблеми отвън и отвътре заедно с цифрата 1, която маркира специалното издание First Edition. Това е лимитирана серия само за първата година от производството на новия модел Flying Spur и се отличава с редица ексклузивни детайли. Един от първите екземпляри от линията Flying Spur First Edition се превърна и в най-скъпият (засега) нов автомобил от този модел. При номинална цена малко над 200 000 евро колата бе продадена на търг за 700 000 евро. Наддаването бе организирано от благотворителната фондация на попзвездата Елтън Джон за борба със СПИН. Освен с британския флаг, специалните емблеми, плакети и надписи, серията First Edition се откроява и със специални 22-инчови джанти Mulliner. Изваяната фигура с емблемата на Bentley върху решетката се вдига и прибира с електрически механизъм в момента, в който системите на автомобила разпознаят приближаващия (отдалечаващия) се собственик по дистанционния ключ в джоба му. Бъдещите собственици сами избират комбинацията от цветове и материали за интериорното обзавеждане. Стилистите на Bentley ще работят специално върху индивидуалните желания на купувача, за да създадат автомобил изцяло по неговия вкус. Така всеки екземпляр се превръща в уникат с висока колекционерска стойност. Задвижващата система на Flying Spur се състои от 6,0-литров битурбо бензинов двигател W12, който генерира мощност 635 к.с. и максимален въртящ момент 900 Нм. Огромната тяга се предава на четирите колела през 8-степенна автоматична трансмисия с двоен съединител от ZF. Скоростната кутия сменя бързо и плавно предавките, като гарантира оптимален разход на гориво. Ускорението от 0 до 100 км/ч на тежащия близо 2,5 тона автомобил отнема 3,8 секунди, а максималната скорост надвишава 330 км/ч. Моделът Flying Spur е оборудван с всички най-модерни системи за сигурност и комфорт. Специално внимание заслужава въртящият се централен мутимедиен дисплей, който има три повърхности – цифров екран, аналогов и дървен фурнир. В зависимост от това дали иска да работи със сензорен екран, да гледа класически кръгли часовници или да няма нищо подобно на конзолата, водачът променя изгледа й. Тази екстра е една от „запазените марки“ на Bentley.", "date": "2019.09.21", "title": " Платиха 700 000 евро за най-скъпото ново Bentley\t"}
{"url": "https://trud.bg/%d0%ba%d1%80%d0%b0%d0%b6%d0%b1%d0%b8-%d0%bd%d0%b0-%d1%81%d0%ba%d1%8a%d0%bf%d0%b8-%d0%b8%d0%b3%d1%80%d0%b0%d1%87%d0%ba%d0%b8-%d0%be%d1%82-%d0%bc%d0%b0%d0%b3%d0%b0%d0%b7%d0%b8%d0%bd-%d0%b2-%d1%81%d1%82/", "text": "Нагли кражби на детски играчки от магазин в столичен мол. За посегателствата, които са на стойност над 1000 лева, ни сигнализираха потърпевшите. На записите от охранителните камери се вижда, че при едно от посегателствата участва и дете. „Никой не може да предположи, че баща и дете могат да направят такова нещо. Вижда се ясно как родителят слага конструктора на стойност 800 лв. в чанта и излиза през вратата на магазина. Никой не предполага, че може да се случи това. Така се възпитават вече и децата”, разказа пред   управителят на магазина за детски играчки Десислава Петрова. В същата верига се случва и втора кражба само няколко дни по-късно. „Организирана група от четирима души влизат и разсейват касиерката. Отлепват стикерите от кутиите на конструкторите и излизат необезпокоявани. Подадени са сигнали към полицията, защото тези кражби трябва да бъдат прекратени”, посочи управителят. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.09.21", "title": " Кражби на скъпи играчки от магазин в столичен мол, участва и дете"}
{"url": "https://trud.bg/%d0%b6%d1%80%d0%b8%d1%86%d0%b8-%d0%be%d1%82%d0%bf%d1%80%d0%b5%d0%b4%d0%b8-6500-%d0%b3%d0%be%d0%b4%d0%b8%d0%bd%d0%b8-%d0%be%d0%b6%d0%b8%d0%b2%d1%8f%d0%b2%d0%b0%d1%82-%d0%b2-%d0%ba%d1%83%d0%bb%d1%82/", "text": "Опит за философско осмисляне на света, облечено в религиозна форма В началото на 70-те години на миналия век под ръководството на Хенриета Тодорова започна изследването на забележителен праисторически обект. Това е невисока селищна могила край търговищкото село Овчарово. Тогава учените още не подозират, че разкопаваното селище от каменно-медната епоха ще се превърне в един от основните репери в проучването на тези далечни времена. Разкриването на една праисторическа могила е като да четеш хубава книга. Бавно и методично археолозите прелистват страница по страница историята на поселението. За няколко сезона край Овчарово те откриха цели 13 жилищни хоризонта или нивата на обитаване през съответните исторически периоди. Културният пласт надхвърля 4,5 м, което представлява останките от живота на десетки поколения. Всичко започва преди 7000 години. Тогава е началото на каменно-медната епоха, когато хората от нашите земи добиват първия им известен метал. Разбира се, те още използват широко и каменните сечива. Особено ценни са оръжията и оръдията на труда от качествения жълт кремък, чиито находища се намират на 80 км от Овчарово. Ранните седем нива разкриват картината на живота през първата половина на V хил. пр. Хр. Те се отличават едно от друго благодарение на запазилите се останки от изгнилите дървени основи на жилищата. Останалите хоризонти са от късната фаза на каменно-медната епоха. Най-богата информация дават три от нивата на обитаване. Те загиват при пожари и овъгляването помага на археолозите детайлно да изучат начина на строеж. Във всички случаи къщите се издигат върху масивни дървени платформи. Подовете се обмазват дебело с глина, а стените се правят от също облепени с глина преплетени прътове. Някои от постройките са двуетажни и завършват с двускатен покрив. Изследователите предположиха, че това са представителни сгради, служили и за жилища на старейшините. В техните долни части се е пазел посевът на цялата община, а на горните етажи са се съхранявали ценните керамични съдове. Само в един от случаите гърнетата надхвърлят 100. На пода на едно от жилищата екипът на Хенриета Тодорова попадна на уникална находка, която преобърна много от схващанията за духовния живот на праисторическите хора. Археолозите и преди това бяха откривали различни идоли на хора и животни, както и макети на сгради и храмове. Те са служели в култовите действия на древните шамани и са охранявали къщите от зли сили. Сега обаче на едно място излязоха 26 миниатюрни предмета от глина, които очевидно са образували цяла композиция. Сред тях лесно се идентифицират олтарчета, масички, столчета-тронове, барабани тип „там-там“, съдчета, както и четири идола на жени. Всички те са били поставени в огромен глинен модел на сграда. Оттук за учените започна главоблъсканицата. Как да се подредят отделните фигурки, за да може да бъде реконструиран извършвания преди хилядолетия религиозен обряд? За Хенриета Тодорова бе ясно, че централно място в композицията имат олтарите. Те са три и представляват покрити с бяла каолинова глина плочки, по която с тънка четчица са нанесени различни култови знаци. Сред тях се откриват символи на слънцето, луната и на растенията. Най-интересен и сложен е третият олтар, където всички знаци са комбинирани. Появява се и змия или светкавица, а целият замисъл са свързва в ранните представи за кръговрата на природата. Тъй като централно е изображението на слънцето, изследователката прие, че именно соларният култ е бил водещ във вярванията на хората от каменно-медната епоха. Важна роля са играли също култовете към луната и природните стихии. Всички те са били свързани пряко със земеделието и плодородието. Редове от насечки по ръбовете на олтарите пък определено не са орнаменти. Археоложката ги видя като отчитане на отделни култови цикли, посветени на отделните божества. Това означава, че се изправяме пред най-ранната календарна система от нашите земи. Известно е, че отчитането на годишните времена е било създадено от първите земеделски общества, а именно на Балканите е един от техните главни центрове. Олтарите от сцената са съпроводени от три оцветени в червено ниски масички и три миниатюрни съдчета с по едно капаче към тях. Към всяка масичка принадлежат още по три също боядисани с червена боя столчета-тронове. Те са с дъговидни облегалки и къси крачета. Точно с тях са свързани и четирите женски идола. Те изобразяват три девойки и една възрастна жена. Типично за епохата, дамите са с масивни седалищни части. Те са насочили поглед нагоре и са вдигнали молитвено ръце. Облечени са в богато орнаментирани носии с елечета и панталонообразни дрехи, пристегнати в кръста с широки колани. С фини мазки от червена боя са отбелязани гънките на набраните ръкави на ризите и дори чорапите на краката. Обърканата картина постепенно започна да придобива смисъл. За Хенриета Тодорова вече бе вън от съмнение, че моделът на сграда е всъщност древен храм, посветен на слънцето, луната и природните стихии. Малките женски фигурки са неговите жрици. Възрастната дама е ръководела култовите действия. Всяка една от трите девойки е обслужвала по един от олтарите. За нея са били предназначени по един стол, гърненце и барабан „там-там“, с които са били извършвани ритуалите. Както винаги в науката, веднага след публикацията на сцената от Овчарово, се появиха и други мнения. Някои учени смятат женските идоли за самите богини на плодородието. Хенриета Тодорова обаче с основание отбеляза, че молитвените пози показват ролята на дамите като посредници между хората и божествата. Тяхната задача е била измолване на благоволение от свръхсилата към човека. В най-добрия случай глинените идоли могат да бъдат приети за персонификация на идеята за плодородието, чиято реализация зависи от благоразположението на боговете към хората. При безписмена епоха като каменно-медната, тези въпроси винаги ще останат открити. Неоспорим факт е, че култовата сцена от Овчарово разкри колко многостранен и разнообразен е бил човешкият мироглед през тези далечни времена. Още в V хил. пр. Хр. е бил направен опит за философско осмисляне на света, облечено в религиозна форма.   Като дете откривам праисторически модел на жилище Учех в 7 клас, когато баща ми, археологът Димитър Овчаров, ме изпрати да работя при Хенриета Тодорова. Естествено като обикновен копач срещу 5 лв. надница. Един ден бях на количката и за пореден път я изхвърлях на рампата. Неочаквано видях как в пръстта се търкаля красива глинена къщичка. Момчетата с лопатите не я бяха видели и моделът на сграда бе отишъл в количката. Това бе една от първите археологически находки в живота ми, която с гордост занесох на д-р Тодорова.   На Перперикон намираме уникален модел на трон При разкопките през 2007 г. попаднахме на забележителна находка. В една от скалните цепнатини извадихме макет на столче-трон, абсолютно аналогично като форма с тези от Овчарово. Разликата обаче бе в еректиралия фалос, излизащ от седалката. Явно това бе още едно потвърждение за култа към плодородието, изповядван в каменно-медната епоха. Древните хора са си представяли мирозданието като един космически сексуален акт, осъщестяван от мъжкото и женското начало.", "date": "2019.09.21", "title": " Жрици отпреди 6500 години оживяват в култова сцена\t"}
{"url": "https://trud.bg/%d1%86%d0%b2%d0%b5%d1%82%d0%b0%d0%bd%d0%be%d0%b2-%d1%85%d0%be%d1%80%d0%b0%d1%82%d0%b0-%d0%be%d1%82-%d0%be%d0%b1%d0%ba%d1%80%d1%8a%d0%b6%d0%b5%d0%bd%d0%b8%d0%b5%d1%82%d0%be-%d0%bd%d0%b0-%d0%b1%d0%be/", "text": "Бойко Борисов ме попита дали ще правя политически проекти. Това обяви пред   Цветан Цветанов. Цветанов подаде оставка от всички ръководни постове в ГЕРБ на 7 юли, днес е председател на „Евроатлантически център за сигурност“. На въпроса дали премиерът и лидер на ГЕРБ се страхува от евентуален политически проект на бившия втори в партията Цветанов отговори: „Може би тези, които му говорят по тази тема, се притесняват, не той. Познавам хората от неговото обкръжение, познавам манталитета, който притежават – казват му това, което иска да чуе, не реалното състояние на държавата и структурите на партията“. Той е категоричен, че винаги е бил откровен с Бойко Борисов – казвал му е истината, а лидерът на ГЕРБ е взимал решенията. „Мога да кажа, че някой път се чуваме чисто делово, но ще е лицемерно, ако кажа, че е приятелски“, отговори Цветан Цветанов на въпрос дали се чува с премиера. Относно кризата в БНР след опита журналистката Силвия Великова да бъда свалена от ефир Цветанов призова директора на БНР Светослав Костов да каже откого са дошли четирите обаждания с опит за натиск. За предстоящите местни избори бившият зам.-председател на ГЕРБ смята, че партията ще загуби там, където не се е съобразила със структурите, а е спуснала административни решения. Загубили са и 15 потенциални кандидати, с които той е преговарял година и половина. За битката в София прогнозира, че за първи път от много години ще има балотаж (от 2005 г. ГЕРБ печелеше на първия тур). „Искам да кажа на Данчето Фандъкова да бъде силна, защото тази битка ще бъде с преминаване на всякакви граници, пожела на кандидата на ГЕРБ за столичен кмет Цветанов. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.09.21", "title": " Цветанов: Хората от обкръжението на Борисов му казват това, което иска да чуе\t"}
{"url": "https://trud.bg/%d1%84%d0%b5%d1%80%d0%b0%d1%80%d0%b8-%d0%bc%d0%b0%d1%87%d0%ba%d0%b0-%d0%b8-%d0%bd%d0%b0-%d0%b2%d0%b8%d1%80%d1%82%d1%83%d0%b0%d0%bb%d0%bd%d0%b0%d1%82%d0%b0-%d1%84%d0%be%d1%80%d0%bc/", "text": "Големите битки във Формула 1 се пренесоха и в електронните спортове. Десетте отбора от автомобилното състезание имат свои тимове и във виртуалния свят за пръв път през този сезон. В електронния еквивалент състезания се провеждат от 2017 година, но сега надпреварата е по-ожесточена от всякога. Общо кръговете са четири, всеки един от които включва по три старта. Преди броени дни стартира новият сезон. Подобно на Шарл Льоклер, триумфирал след подновяването на сезона в „кралските гонки“, две поредни победи записа и пилотът на „Ферари“ Давид Тоница – първо в Бахрейн, а след това и в Шанхай. Арена на състезанието бе зала „Gfinity“ в лондонския квартал Фулъм. В нея се проведоха общо три тура, последният от които противопостави състезателите на пистата в Баку. Там Тоница отново се качи на стълбичката, но вече не в ролята на победител. Най-бърз във виртуалния Гран При на Азербайджан бе Фредрик Расмусен от „Ред Бул“. Впечатление пък направи срива на действащият шампион от 2017 и 2018 година Брейдън Лейг от „Мерцедес“. Британецът успя да финишира четвърти в един от трите етапа, изоставайки солидно в класирането. 20-годишният геймър събра едва 22 точки във временното подреждане. Там лидер логично е 17-годишният Тоница с 65 точки, следван от Расмусен с 43. Трети е германецът Марсел Кифер от „Спорт Песа Рейсинг“. „Бях тук и преди година – призна след надпреварата Пиер Гасли, пилот на „Торо Росо“. – Впечатлен съм от нивото, което демонстрираха състезателите. Начинът, по който караха, бе толкова чист. Това, което ми хареса, беше как те подготвят изпреварването, как прецизират батериите и скоростта. Състезанията вече се доближават до истинските. Вярвам, че електронните спортове тепърва ще бележат масивен прогрес. Самият аз съм геймър и обичам да играя на F1, Call of Duty, FIFA и други.“  Следващият кръг ще се проведе на 2 октомври. Наградният фонд през настоящия сезон е 500 000 долара.", "date": "2019.09.21", "title": " „Ферари“ мачка и на виртуалната Формула 1"}
{"url": "https://trud.bg/%d0%bb%d0%b8%d0%b2-%d1%82%d0%b0%d0%b9%d0%bb%d1%8a%d1%80-%d0%be%d1%82%d0%bd%d0%be%d0%b2%d0%be-%d1%81-%d0%b3%d0%bb%d0%b0%d0%b2%d0%bd%d0%b0-%d0%b6%d0%b5%d0%bd%d1%81%d0%ba%d0%b0-%d1%80%d0%be%d0%bb%d1%8f/", "text": "“Към звездите” е един от най-очакваните филми на септември. Голямата актьорска атракция във фантастична драма на Джеймс Грей е Брад Пит. Амбициозният филм разказва за астронавта Рой Макбрайд (Брад Пит), който пътува до границите на Слънчевата система за да намери изчезналият си баща (Томи Лий Джоунс) и открива мистерия, заплашваща оцеляването на планетата ни. Неговото пътешествие ще разкрие тайни, които поставят на изпитание природата на човешкото съществуване и мястото ни във Вселената. Режисьорът на “Към Звездите” Джеймс Грей стои зад заглавия като “Малката Одеса”, “Господари на нощта”, “Изгубеният град Z” и други. Той е и сценарист заедно с Итън Грос, познат с “Fringe”. В състава са още топ имена като Томи Лий Джоунс, Доналд Съдърланд и Лив Тайлър, а в по-малки роли се изявяват още Рут Нега, Рави Капур, Джон Ортиз и др.", "date": "2019.09.21", "title": " Лив Тайлър отново с главна женска роля\t"}
{"url": "https://trud.bg/%d0%b7%d0%b0%d1%81%d0%b8%d0%bb%d0%b5%d0%bd%d0%be-%d0%bf%d0%be%d0%bb%d0%b8%d1%86%d0%b5%d0%b9%d1%81%d0%ba%d0%be-%d0%bf%d1%80%d0%b8%d1%81%d1%8a%d1%81%d1%82%d0%b2%d0%b8%d0%b5-%d0%bf%d0%be-%d0%bf%d1%8a-3/", "text": "Заради трите почивни дни е засилено полицейско присъствие по основните пътища. На местата, където се очакват по-сериозни задръствания и колони от автомобили, от КАТ са готови да реорганизират движението и да го регулират ръчно Движението при Мухово да се осъществява с повишено внимание поради обезопасяване на пътния участък, предупреждават от АПИ. Със специална организация на движението се регулира трафикът от големите градове и от граничните пунктове към вътрешността на страната. Екипи на Пътна полиция ще следят  за  превишена скорост и употреба на алкохол и наркотици. Камери са  поставени по натоварените пътища. Засилени проверки започнаха при автобусите, най-вече за използването на предпазни колани. Движението по магистрала „Хемус” в тунел „Витиня” ще се осъществява в едната тръба, реверсивно. Целта е да се раздели трафикът, за да не се образуват тапи. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.09.21", "title": " Засилено полицейско присъствие по пътищата заради трите почивни дни"}
{"url": "https://trud.bg/%d1%82%d0%b0%d0%b9%d1%84%d1%83%d0%bd%d1%8a%d1%82-%d1%82%d0%b0%d0%bf%d0%b0-%d0%b2-%d1%8f%d0%bf%d0%be%d0%bd%d0%b8%d1%8f-%d1%80%d0%b0%d0%bd%d0%b8-%d1%87%d0%b5%d1%82%d0%b8%d1%80%d0%b8%d0%bc%d0%b0/", "text": "Четирима души бяха ранени в южната префектура Окинава в Япония при приближаването на тайфуна „Тапа“. Налягането в центъра на тайфуна вече е 970 хектопаскала. Максималната скорост на вятъра е между 35 -50 метра в секунда. Някои видове транспорт бяха спрени, съобщи РИА Новости. Автотранспортът на остров Окинава бе отменен, няколко участъка от държавните пътища бяха блокирани в южната част на острова. Местни медии съобщиха за отмяна на 283 полета на юг и югозапад. Тайфунът „Тапа“ сега се намира южно от Окинава и се очаква да премине над Японското море на североизток, засягайки западното крайбрежие на Япония и Корейския полуостров. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.09.21", "title": " Тайфунът „Тапа“ в Япония рани четирима души"}
{"url": "https://trud.bg/%d0%b0%d0%b4%d0%b2%d0%be%d0%ba%d0%b0%d1%82-%d0%bc%d0%b0%d1%80%d0%ba%d0%be%d0%b2%d1%81%d0%ba%d0%b8-%d0%bf%d1%80%d0%b8-%d1%83%d0%bc%d0%b8%d1%88%d0%bb%d0%b5%d0%bd%d0%be-%d1%83%d0%b1%d0%b8%d0%b9%d1%81/", "text": "Когато престъпленията са умишлено лишаване от живот – умишлено убийство, не трябва да има съкратено съдебно следствие. Това заяви пред   адвокат Марин Марковски. Това е необходимо и не е несправедливо, категоричен е правозащитникът. Разумното е да се запази съкратеното съдебно следствие за всички останали престъпления, с изключение на които е имало противозаконно лишаване от живот, смята адвокат Марковски. „Аз съм защитавал престъпници, които са непоносими като хора. Виждал съм очите на майката на жертвата, знам болката от престъплението, виждал съм я“, каза Марковски. Ако се остави правосъдието в ръцете на пострадалите, те ще кажат „искаме да го одерат жив“. Правосъдие, от хора, които изживяват мъката, не може да се получи, категоричен е адвокат Марковски. „Когато някой убие дете, изнасили го, тогава той не трябва да излиза навън, защото може да го направи пак. Същността му е на дявол“, категоричен бе адвокатът. Адвокат Марковски коментира и предсрочното освобождаване на австралиеца Джок Полфрийман, осъден за убийството на студента Андрей Монов. „Съдийската институция винаги трябва да бъде със запазен авторитет, на всяка цена. Истината е над всичко. Съдебната палата не е място за удоволствие, там няма доволни хора“, заяви адвокат Марковски. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.09.21", "title": " Адвокат Марковски: При умишлено убийство не трябва да има съкратено съдебно следствие"}
{"url": "https://trud.bg/%d0%bf%d0%b0%d1%81%d1%82%d0%be%d1%80%d1%8a%d1%82-%d0%bd%d0%b0-%d0%b4%d0%b6%d0%be%d0%ba-%d0%bf%d0%be%d0%bb%d1%84%d1%80%d0%b8%d0%b9%d0%bc%d0%b0%d0%bd-%d1%82%d0%be%d0%b9-%d0%b8%d0%bc%d0%b0-%d0%bf%d1%80/", "text": "„Определено не очакваше да бъде пуснат на свобода. Беше отчаян. Дори той самият каза, че има чувството, че е в депресия“, tова каза пред   пастор Иводор Ковачев, капелан на Централния софийски затвор, който през цялото време е общувал с него. „Според мен той има право на втори шанс, защото ясно осъзнава какво се е случило. Тежи му на съвестта, защото не е искал да го направи. Подсъзнателно се стреми да прави повече добро, за да може по някакъв начин да заличи злото, което се е случило. Това е човек, който гледа напред в бъдещето и иска да започне живота си отначало“, каза още пастор Иводор Ковачев. Джок Полфрийман не отрича това, което се е случило. Въпросът е, че иска да каже, че не го е направил умишлено и не е искал да извърши убийство, заяви пасторът. „Аз не съм в ролята на негов защитник тук, а човек, който работи с хора. Написах това, което виждам. Аз виждах постоянство – всяка седмица се явяваше на групите, с които работя. Интерес относно етика, ценности и вяра. С това свидетелстваше, че иска нещо по-добро да се случи с него“, допълни пасторът. Вчера Джок Полфрийман напусна предсрочно софийския затвор. Там австралиецът излежаваше 20-годишна присъда за убийството на студента Андрей Монов през 2007 г. Това стана възможно благодарение на решението на Софийския апелативен съд. Последва остра политическа реакция, а бащата на убитото момче – Христо Монов, каза, че съдът се е опозорил. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.09.21", "title": " Пасторът на Джок Полфрийман: Има право на втори шанс, защото ясно осъзнава какво се е случило\t"}
{"url": "https://trud.bg/%d0%b0%d0%bb%d0%b8%d1%81%d0%b8%d1%8f-%d0%bf%d0%b0%d0%b2%d0%b5%d0%bb-%d0%b8-%d0%b2%d0%b5%d0%bd%d1%86%d0%b8-%d0%b2%d0%b5%d0%bd%d1%86-%d0%b8-%d0%bb%d1%8e%d0%b1%d0%be-%d0%ba%d0%b8%d1%80%d0%be%d0%b2/", "text": "Направиха премиера на живо на бъдещия хит “Не бих могъл” Фолк дивата Алисия, хип-хоп дуото Павел и Венци Венц, поп звездата Любо Киров, рок групата Jeremy? и музикантите от Destiny Quartet се изявиха на една сцена по време на представянето на музикалната платформа Tidal в България. Бляскавото парти се състоя в Киноцентър Бояна, а жанровото разнообразие сред изпълнителите е отражение на големия избор, който потребителите на Tidal ще притежават, ако решат да използват услугата. Стрийминг приложението се предлага за първи път у нас благодарение на телекомуникационната компания Vivacom.  В платформата се съдържат над 60 милиона песни и над 250 000 видеоклипа във възможно най-високото качество, предлагано от стрийминг услуги. Включено е творчеството както на световноизвестни поп, рап, хип-хоп и рок изпълнители, така и на български звезди. Tidal предлага на своите потребители и ексклузивно съдържание като концерти на живо и специален достъп до определени албуми, които ги няма на други места. Концертът послучай представянето на Tidal започна с изпълнение на момичетата от Destiny Quartet. След тях се развихриха музикантите от популярната рок банда Jeremy?. Голяма смяна на тона настъпи с появата на Алисия на сцената. Попфолк певицата започна с изпълнение на емблематичния си хит “Имаме ли връзка”, последвано от новото є предложение “Яка е жена ти”. Накрая фолк дивата завърши шоуто си с поп парчето “Моят рай”, в колаборация със СкандаУ и NASO. След Алисия дойде ред на хип-хоп дуото Павел и Венци Венц. Те също демонстрираха разнообразие в изпълненията си и заложиха на три свои доста различни един от друг хитове а за финал той и Павел и Венци Венц направиха премиерно изпълнение на живо на първата си обща песен – “Не бих могъл”.", "date": "2019.09.21", "title": " Алисия, Павел и Венци Венц и Любо Киров на една сцена\t"}
{"url": "https://trud.bg/%d1%81%d0%b8%d0%bb%d0%b2%d0%b8%d1%8f-%d0%b2%d0%b5%d0%bb%d0%b8%d0%ba%d0%be%d0%b2%d0%b0-%d0%be%d1%81%d1%82%d0%b0%d0%b2%d0%b0%d0%bc-%d0%b2-%d0%b1%d0%bd%d1%80-%d0%bd%d1%8f%d0%bc%d0%b0-%d0%b4%d0%b0/", "text": "Оставам в БНР, няма да се откажа сама от работата си. След такава криза обаче все по-малко хора ще рискуват да задават въпроси, защото знаят какво може да им се случи. Това каза пред   журналистката Силвия Великова, която беше свалена от ефира на програма „Хоризонт“, а след това отново върната като водещ. През последните няколко седмици БНР премина през силна турболенция. Журналисти свидетелстваха пред СЕМ за вмешателство в работата им, за открита цензура и за разговори, изпълнени със заплахи. За няколко часа „Хоризонт“ замлъкна по неясни засега причини. Вчера Комисията за регулиране на съобщенията глоби БНР за тишината в ефира. „Усещането „да си задраскан“, е ужасно. Много е обидно, в рамките на няколко часа ту плаках, ту се смях истерично. Започнаха да пишат колеги и разбрах, че е имало смисъл това, което правя. Получих голяма подкрепа, разказа журналистката Силвия Великова. „Очевидно СЕМ ще направят това, срещу което като съдебен репортер многократно реагирам, а именно всичко в тази държава да се решава от прокуратурата“, допълни тя. Тя заяви, че остава актуален въпросът защо е била върната на работа след обаждане на премиера Бойко Борисов, ако нейният генерален директор не е под натиск. „Политиците имат нужда не от държачи на микрофони, а от хора, които да ги поставят в некомфортна среда и да им задават въпроси. Иначе няма нужда от нас. Казусът ни дава шанс да се опитаме да се измъкнем всички заедно от ситуацията, която ни е поставила там, където сме“, каза още Силвия Великова. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.09.21", "title": " Силвия Великова: Оставам в БНР, няма да се откажа сама от работата си\t"}
{"url": "https://trud.bg/%d0%ba%d0%b8%d1%84%d0%bb%d0%b0-%d0%b8%d0%bb%d0%b8-%d0%ba%d1%80%d0%be%d0%b0%d1%81%d0%b0%d0%bd-%d1%80%d0%b5%d1%81%d0%bf%d0%b5%d0%ba%d1%82-%d0%b8%d0%bb%d0%b8-%d1%83%d0%b2%d0%b0%d0%b6%d0%b5%d0%bd%d0%b8/", "text": "Проблемът във всичко това е невежата наглост С повече от 30 години опит в модата и живота на висшето общество, Евгени ще отразява за вас горещите моменти от живота на богатите и известните. Лорд Минчев ще се изказва по злободневни теми, ще посочва модните личности на деня, ще бъде в началото и края на червения килим… Оказва се, че изразът „Прост като кифла” не е съвсем верен, нито пък адекватен на днешната изразителна терминология. Кифла си се оказва едно речево обществено положение, от което набъбва словесният бакпулвер до степен, че кифлата често избухва в небцето ни. Тези дни поисках да си поръчам един кроасан и понеже харесвам да провокирам, казах- дайте ми моля, ей тази кифла. Момичето зад щанда, стресната като че изговорих нецензурна дума възкликна – Ама, господине, това е кроасан, а кифлите са на съседния ред. Казвайте сега, кифла или кроасан искате, като всичко това бе обвързано с пулене, въртене на очи, потропване с крак и гледане присмехулно, санким, тоя пък, с каква капела и какъв шал е, а не прави разлика между кифла и кроа­сан. Искате ли кифла господине или не искате, твърда, като „весь гражданский флот” тръска плитки девойката… Искам речник, отговорих и си тръгнах, за да изям толумбичка, защото там грешка не може да има. Друга форма на словесна обърканост, ако питате мен, на чисто невежество, е поставянето на думи, като респект и уважение в едно изречение. И така, казва господин еди кой си, аз изпитвам към Вас респект и уважение, добавяйки към казаното една високомерна многозначителност, демек- глей ся аз как съм обогатил езика си и как, знаЙш ли въвеждам аз думи дето и на Шекспир не са хрумвали. Знаете, дами и господа, че кифла и кроасан е едно и също, респект и уважение, също… Тогава въпрос на какво е да се спори относно значението на думи, казани веднъж на български, а след това на съответния чужд език, като че ли се търси приповдигнатост, препотвърждение на значението или заглафикване относно факта колко сме добре осведомени. Далеч по-глупаво е да се бърка Пастернак с пащърнак или както е в онзи виц за блондинките- да се колебаем как е по-правилно да се каже – Иран или Ирак. Проблемът във всичко това е невежата наглост, с която се отбягва коригирането на тези пропуски, а виновният е винаги не онзи, който не знае, а онзи, който… знае. Но на война, като на война, както е казано и трябва да се борим всеки със своето оръжие, та било то и толерантност и търпение, срещу допускането на пестициди в красивия ни български език. Защото сме нация с достойни постижения в езиковата култура и ако не може да си запазим други ценни ресурси, нека поне запазим езика си чист и неприкосновен. Защото и да допуснем дружелюбно някои чуждици, нека е за обогатяването на езика ни, не за обезобразяването му. Казах!   Маурицио Пироло Известният италиански стилист и модна икона Маурицио Пироло отпразнува 60-ти рожден ден. Това бе повод да покаже атрактивна визия, която с единия крак беше на модната седмицата в Париж, а с другия на тази в Лондон. Интересният му избор се открои между точно 60 приятели и клиенти, като покори с решения, трудни дори за най-широко скроените. До него, с обичайна елегантност, бе бизнесдамата на 2018 година Елена Кристиано, подала ръка на есента с ненатрапчива рокля, по която се надбягваха коралово и розово, една комбинация, запомнена от първите успехи на Ив Сен Лоран.     Ветерани рисуват световно мецосопрано Световноизвестната оперна прима Фредерике Крум е не само успешна в кариерата си, но и като благотворител. Тя позира пред маслена картина, направена от пенсионера Челси Рик Греъм- художник и военнослужещ. Авторът има интересен старт в кариерата си, като започва с изработване на театрални костюми, откъдето започват неговите творчески умения за рисуване и дизайн. Като посланик на добра воля, Фредерике събира много пари за нови униформи на известните пенсионери, а портретът идва като сърдечна благодарност за всичко, което Крум прави и продължава да правя за пенсионерите. Освен, че събра близо 95 000 британски лири за тях, звездата посещава пенсионерите през повечето дни на седмицата, за да разговарят, пият кафе, и се разхождат.   Орлин и Наско в моден дует Грандиозната българска звезда Орлин Горанов, когото гледаме този сезон във Фермата, „встъпи в длъжност” като рекламно лице на мъжкия бранд MONNI. В тази връзка, пред почитатели и медии той сподели че „Модата е за това – всеки да се опита да намери част от себе си в новите тенденции. По някакъв начин да се пречупи, да се доизгради, да се преоткрие. Има много хубави неща в новите тенденции, има и доста крайности, но свят широк, вкусове различни”. Орлин Горанов е едно от популярните лица, които ще представят колекция есен-зима 2019/20 на мъжкия бранд MONNI. Основен акцент са каретата, които включват както деликатни и незабележителни комбинации от нюанси, така и атрактивни композиции от контрастни цветове. Второто лице на марката, Атанас Колев, е един от популярните модни гурута.", "date": "2019.09.21", "title": " Кифла или кроасан? Респект или уважение…\t"}
{"url": "https://trud.bg/138-%d1%82%d0%b5%d0%b6%d0%ba%d0%b8-%d0%ba%d0%b0%d1%82%d0%b0%d1%81%d1%82%d1%80%d0%be%d1%84%d0%b8-%d1%81-13-%d0%b7%d0%b0%d0%b3%d0%b8%d0%bd%d0%b0%d0%bb%d0%b8-%d0%b8-208-%d1%80%d0%b0%d0%bd%d0%b5%d0%bd/", "text": "761 пътнотранспортни произшествия са регистрирани на територията на област Велико Търново от началото на годината към 31 август. От тях 138 –тежки, с 13 загинали и 208 ранени. За същия период на 2018-а са станали 966 катастрофи, от които 150 тежки, загиналите са с двама повече, а ранените – с 27. Това отчете старши комисар Димитър Машов, директор на Областната дирекция на МВР. Загинали деца няма. Според Машов обученията и практическите занимания с децата в лятната полицейска академия са една от причините за ограничаване на пътния травматизъм при подрастващите. През периода са съставени 50 023 фиша и актове за установяване на административни нарушения. Миналата година за осеммесечието те са били 45 354. Данните бяха изнесени на заседание на Областната комисия по безопасност на движението по пътищата. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.09.21", "title": " 138 тежки катастрофи с 13 загинали и 208 ранени са станали за 8 месеца в Търновско\t"}
{"url": "https://trud.bg/%d0%b4%d0%b0-%d0%b6%d0%b8%d0%b2%d0%b5%d1%8f%d1%82-%d0%bf%d0%b5%d1%87%d0%b5%d0%bd%d0%b8%d1%82%d0%b5-%d1%87%d1%83%d1%88%d0%ba%d0%b8/", "text": "Едва ли има човек, който да не обича печени чушки – този емблематичен за лятото и ранната есен зеленчук. Салатата, подправена с чесън и оцет, печените чушки с доматен сос и миш-машът са направо класика в жанра и чест гост на българската трапеза. Единственият недостатък е, че чушките първо трябва да се опекат и обелят, което изисква време и абсорбатор в кухнята. Затова пък вкусът на приготвеното ястие е неповторим и калориите са малко – 100 г чушки (сурови, печени, готвени) съдържат едва 16 калории.   Печени чушки на фурна Необходими продукти:  15 печени чушки  няколко лъжици брашно  3 яйца  1 ч.ч. прясно мляко  1/2 кофичка кисело мляко или 200 г заквасена сметана  150-200 г сирене  сол  черен пипер  чубрица  кашкавал за поръсване Начин на приготвяне:  Чушките се овалват в брашно. В намаслен йенски съд или малка тавичка се реди ред чушки, ръси се натрошено сирене, пак чушки и пак сирене. Яйцата, прясното и киселото мляко се разбъркват с подправките и с тях се заливат подредените чушки. Пече се, докато заливката стегне. След това може да се поръси с настърган кашкавал и да се запече до зачервяването му. Поднася се топло.   Пица с печен пипер и яйца Необходими продукти:  1 с.л. зехтин  1 глава червен лук  2 скилидки чесън  1 буркан (340 г) печени чушки  шепа листа пресен босилек  3 с.л. готов доматен сос за спагети  готов блат за пица с диаметър 25 см  2 яйца  сол  смлян черен пипер Начин на приготвяне:  Фурната се загрява на 200 градуса. В тиган с дебело дъно се сгорещява зехтинът. Запържват се ситно нарязаният лук и пресованият чесън. Печените чушки се отцеждат и се нарязват на дребно. Прехвърлят се в купа. Прибавят се лучената смес и половината босилек. Плънката се разбърква. Блатът за пица се намазва с доматения сос. Покрива се с чушковата плънка. С долната част на супена лъжица се правят 2 вдлъбнатини, в които се чуква от ниско по 1 яйце. Отгоре се поръсва със сол и черен пипер. Пицата с печени чушки и яйца се пече 15 минути, докато краищата на тестото станат хрупкави. При поднасянето се поръсва с останалия босилек.   Чушки с мляко по капански Необходими продукти:  8-10 печени чушки (обелени)  600 мл прясно мляко  4-5 с.л. олио  1 ч.л. червен пипер  1 с.л. брашно  сол Начин на приготвяне:  В подходящ съд – например касерола, се сипва олиото, след като загрее се слага обеленият печен пипер, нарязан на по-едри парчета, запържва се около 5-6 минути. Сипваме брашното и червения пипер, бъркаме енергично около 2 мин. и наливаме прясното мляко. Изчакваме да заври, оставяме на тих огън да поври от 3 до 5 минути. Ако искате да е по-гъстичко, се оставя повечко да поври. Накрая се слага сол на вкус. Ястието може да се приготви и със суров пипер.   Кюфтета от печени червени чушки Необходими продукти:  5-6 големи печени червени чушки  200 г натрошено сирене  2 яйца  1 малка глава кромид лук  2 скилидки чесън  5-6 с.л. брашно  2 с.л. олио  2 с.л. кисело мляко  щипка сода бикарбонат  малка китка магданоз  сол и черен пипер на вкус  мазнина за пържене Начин на приготвяне:  Печените чушки се смилат на по-едри парченца. Смесват се с яйцата, натрошеното сирене, брашното и олиото. Добавят се нарязаният лук, магданоз и пресованият чесън. Подправя се със сол и черен пипер на вкус. Количеството сол се определя от това колко е солено сиренето. Във вряща мазнина се изсипва със супена лъжица от сместа. Пържат се от двете страни. Готовите кюфтета от печени червени чушки се сервират с млечно-чеснов сос с копър.   Мусака от печен пипер и ориз Необходими продукти:  1 буркан или 6-8 печени чушки  1 морков  1 глава лук  2 скилидки чесън  1-2 гъби  1ч.ч. ориз  200 г кайма (по желание)  олио  кимион  черен пипер, сол, риган За заливката:   1 яйце  1 ч.ч. кисело мляко  брашно  щипка сода Начин на приготвяне:  В дълбок тиган слагаме олиото заедно с нарязаните на ситно лук, морков и чесън. Задушаваме ги и добавяме ориза и подправките. По желание може да добавите и около 200 г кайма. Оризът се готви като за пълнени чушки, трябва да е полуготов. В тавичка слагаме олио на дъното и редим печените чушки. На вече наредения ред от чушки слагаме готовата плънка от ориза (и каймата). Отгоре нареждаме ред чушки, сипваме 2 чаени чаши вода. Печем във фурната до готовност на ориза. Заливаме със заливката, печем до получаване на златист цвят на коричката.   Чийзкейк с печени чушки Необходими продукти:  За основата:  200 г сухари  80 г масло За крема:  500 г крема сирене  1 ч.ч. заквасена сметана  10 печени червени чушки  3 стръка прясна мащерка  20 г желатин  сол и черен пипер на вкус Начин на приготвяне:  Смелете сухарите, разбъркайте ги с разтопеното масло и оформете блат във форма за торта, постлана с хартия за печене. Разбийте с миксер сиренето и сметаната. Посолете, прибавете листенцата мащерка и половината от печените чушки, предварително смлени в блендер. Сипете 2/3 от желатина, разтворен в малко вода на слаб огън, като продължавате да разбивате. Сипете крема върху основата и приберете в хладилник за 2-3 часа, докато се желира добре. Отстранете ринга на формата, покрийте чийзкейка с останалите печени чушки, накъсани на лентички по дължина, посолете и глазирайте с останалия желатин.", "date": "2019.09.21", "title": " Да живеят печените чушки"}
{"url": "https://trud.bg/%d0%bf%d0%b0%d0%bd%d0%b8%d0%ba%d0%b0-%d0%b2-%d0%ba%d0%b0%d1%80%d0%bb%d1%81%d0%ba%d1%80%d0%be%d0%bd-%d1%81%d0%bb%d0%b5%d0%b4-%d1%83%d0%b1%d0%b8%d0%b9%d1%81%d1%82%d0%b2%d0%be%d1%82%d0%be-%d0%bd%d0%b0/", "text": "Паника в германското градче Карлскрон след  . За това съобщават медиите там, като цитират местната полиция. Страхът сред хората е видим, заявяват органите на реда, като посочват, че разследването върви, но извършителят още е на свобода. Българският студент беше открит тежко ранен с нож снощи, а по-късно почина в болница. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.09.21", "title": " Паника в Карлскрон след убийството на български студент\t"}
{"url": "https://trud.bg/%d1%80%d0%b5%d0%bd%d0%b5%d1%82%d0%b0-%d0%b8%d0%bd%d0%b4%d0%b6%d0%be%d0%b2%d0%b0-%d1%81%d0%ba%d0%b0%d0%bd%d0%b4%d0%b0%d0%bb%d1%8a%d1%82-%d1%81-%d1%80%d1%83%d1%81%d0%ba%d0%b0-%d0%bd%d0%b0%d0%bc%d0%b5/", "text": "Бившият премиер на България Ренета Инджова заяви пред   че скандалът с руска намеса и шпионаж у нас, е постановка: „Димната завеса се прави така, че всеки да привиди определени причини за шашкъниите, които нашите властници правят. Сега имат да решават вътрешни проблеми на една кампания, за да си привлекат тези, които им трябват от реквизита“. Тука ще се получи един много хубав ефект – русофилите ще получат самочувствие. А за пред света ние сме лоялни европартньори, допълни Инджова. Този, който взима заеми, най-сигурно бива заробван, категорична е Ренета Инджова:“Международният валутен фонд в периода на създаване на демократичната източноевропейска общност преди 30 години игра много коварна роля в прехода, в създаването на пазарната икономика. Заедно със Световната банка бяха онези подкукоросници на неправилни действия, които страните извършиха, раздавайки им заеми“ Управленският процес у нас се свежда до избиране на хора, поставянето им в определени позиции, коментира Инджова във връзка с предстоящите местни избори. „Не се занимаваме с реалните опасности над страната – ето вчера, Тръмп предупреди Европа, че ИДИЛ и тероризма като феномен, ако не се вземат мерки за решаването му, ще бъдат събрани и разположени тези терористи на турската граница с Европа. Нека нашите специалисти, анализатори и служби да проучат, да видят къде е границата на Турция с Европа…“, каза Инджова. Ренета Инджова коментира и предсрочното освобождаване на австралиеца Джок Полфрийман, осъден за убийството на студента Андрей Монов: „От улицата да извикате човек, ще ви каже, че всеки закон у нас е направен така, че да има възможност за изключение. Калпакчиев няма да го направи просто така.“ АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.09.21", "title": " Ренета Инджова: Скандалът с руска намеса и шпионаж у нас е постановка"}
{"url": "https://trud.bg/%d1%82%d1%80%d0%be%d0%bf%d0%b8%d1%87%d0%b5%d1%81%d0%ba%d0%b0%d1%82%d0%b0-%d0%b1%d1%83%d1%80%d1%8f-%d0%b8%d0%bc%d0%b5%d0%bb%d0%b4%d0%b0-%d0%b2%d0%b7%d0%b5-%d0%bf%d0%b5%d1%82-%d0%b6%d0%b5%d1%80/", "text": "Пет са вече жертвите на тропическата буря „Имелда”, която връхлетя щата Тексас, съобщи „Ню Йорк Таймс”, предаде БГНЕС. 11-ият за този сезон циклон удари крайбрежието във вторник, а след това набра сила и предизвика сериозни наводнения. Една от жертвите е тийнейджър, който се опитвал да спаси от водата коня си. Другите трима са загинали, когато автомобилът им бил пометен от придошла река. Повече от 1000 души са спасени или евакуирани, съобщиха местните власти. Те издадоха предупреждение за опасност от наводнения, които могат да застрашат живота на хората. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.09.21", "title": " Тропическата буря „Имелда“ взе пет жертви в Тексас"}
{"url": "https://trud.bg/%d0%b7%d0%b0%d1%81%d1%82%d1%80%d0%b0%d1%85%d0%be%d0%b2%d0%ba%d0%b8-%d0%b2%d1%8a%d1%80%d0%b2%d1%8f%d1%82-%d1%80%d1%8a%d0%ba%d0%b0-%d0%b7%d0%b0-%d1%80%d1%8a%d0%ba%d0%b0-%d1%81-%d0%b8%d0%bf%d0%be%d1%82/", "text": "Някои покриват рискове като “нежелана безработица” и “временна загуба на работоспособност” Добре е да предпазите от риск наследниците си При покупка на жилище с ипотечен кредит повечето банки предлагат, а често и препоръчват горещо, заедно със заема да сключите и застрахователна полица “Живот” с партньорско застрахователно дружество. Това обикновено са рискови застраховки, които нямат спестовен или инвестиционен характер. Тоест застрахователят изплаща обезщетение само при настъпване на определени, изрично посочени в договора или застрахователния сертификат събития – например при смърт на застрахования в следствие на злополука или заболяване, разяснява кредитният консултант Ана Вандева. Всъщност по всички кредити на физически лица е препоръчително да имате рискова застраховка “Живот”, която естествено, когато е закупена с помощта на банка при тегленето на заема, е с ползващо лице банката. Тази застраховка не е задължителна, но е добре да я имате, особено ако е ипотекирано основното ви жилище, защото при негативно стечение на обстоятелствата, ако с вас се случи най-лошото, то застрахователят ще покрие кредита и наследниците ви ще наследят имота, но няма да имат задължение към банката, обяснява Ана Вандева. Към риска смърт и трайна загуба на работоспособност, които са най-често срещаните покрития, някои застрахователи покриват и рискове като “нежелана безработица” и “временна загуба на работоспособност”. Тези рискове оскъпяват полицата, но те са във ваша полза, защото при настъпването им, застрахователят ще изплаща месечните вноски за определен период от време и ще помогнете в обслужването на кредита в труден за вас момент. Важно условие е да попълните здравния въпросник към застраховката коректно, защото ако имате някакво заболяване и с вас се случи нещо, застрахователят вероятно няма да изплати обезщетение, а вие излишно ще сте плащали застрахователните премии. При застраховките на заеми с по-големи суми застрахователите изискват и да преминете задължителни медицински прегледи преди да се сключи полицата. Не рядко банковите чиновници неглижират детайлното и коректно попълване на здравните въпросници. Някои от тях казват, че тази застраховка просто е задължителна. Няма обаче нормативен акт, който да ви задължава да сключите такава. Така че имате възможност да изберете някоя от следните три опции: – Да изтеглите кредита без сключване на застраховка “Живот”. Ще плащате по-ниски разходи за кредит без застраховка, но при смърт, наследниците ви ще трябва да изплащат кредита или да се опитат да продадат имота и да погасят дълга към банката. – Да се застраховате към груповата застрахователна полица, която банката предлага. Тя обикновено е по-евтина, защото са застраховани много лица и рискът за застрахователя е добре диверсифициран, а и е по-удобно да си плащате премията заедно с месечната вноска по кредита. Но застраховката включва само базови рискове важни за банката. – Да изберете индивидуална застраховка “Живот” на свободния пазар, като съобразите застрахователната сума и срок с тези на договора за кредит. Тук имате възможност да избирате измежду много застрахователни дружества и разнообразни покрити рискове. Цената на индивидуалната застраховка обичайно е по-висока и зависи от срока на полицата, здравословното ви състояние, навици и професията, която упражнявате.   Полицата „Имущество“ е задължителна Покрива и разходи за дребни щети За по-дребни щети и ако кредитът е редовно обслужван, практиката на банките е да освободят средствата от платеното от застрахователя обезщетение по сметката на кредитополучател, за да плати за съответния ремонт. Застраховката “Имущество” е задължителна за всеки ипотечен кредит, независимо дали той е фирмен или на физическо лице. При някои предложения на пазара тя влиза в цената на кредита, т. е. съгласно договор за кредит, банката поема изплащането є към избран от нея застраховател за целия срок. По-често полицата се сключва за сметка на длъжника всяка година и вие носите отговорност да я сключвате и заплащате. Тази застраховка е допълнителна гаранция за банката, че ако имотът, който е обезпечение по кредита погине, то застрахователят ще плати обезщетението на банката и така задължението към кредитната институция ще бъде погасено, обяснява кредитният консултант Ана Вандева. Имуществената застраховка в полза на банка е стандартна полица, с покритие на действителната или възстановителна стойност на жилището, използвано като обезпечение по кредита. Единствената разлика е добавянето на специалното условие при евентуална щета, правото на обезщетение да бъде ползвано приоритетно от банката за целите на покритие на непогасената част от заема. Формално банката-кредитор следва да бъде посочена като ползващо лице по договора. Клаузата фигурира изрично в полицата. Застрахователната сума е минимум остатъка по кредита. По-често, обаче се прави с покритие: пазарната оценка на имота. Така, ако жилището погине от пожар, експлозия или природно бедствие, застрахователят ще плати остатъка по кредита, а разликата до пазарната стойност на имота ще получите вие. За по-дребни щети и ако кредитът е редовно обслужван, практиката на банките е да освободят средствата от платеното от застрахователя обезщетение по сметката на кредитополучател, за да плати за съответния ремонт. При имуществените застраховки също са много важни покритите рискове. Обичайното покритие, което кредитора очаква да види, е за пожар и природни бедствия (вкл. земетресение). Селекцията на рисковете е ограничена само до тези опасности, които могат да доведат до тотална щета. Единственото изключение е пожарът, без който е невъзможно да се сключи имуществена полица. От значение за вас е например покритието за злоумишлени действия на трети лица, като умишлен пожар или експлозия. Не са за подценяване и авариите на водопроводни и канализационни инсталации например. Също така в пакета застрахователни покрития, които банката предлага, прилежащите помещения (мазе, таван, гараж), които са част от имуществото по нотариален акт и част от обезпечението на банката, могат да бъдат с ограничения в покритите рискове или дори да са изрично изключени. Преди да се съгласите с готовото предложение на банката, не забравяйте, че щом вие плащате премията, правото да избирате е ваше. Съветът на консултантите е: не бързайте да сключвате застрахователни договори. Събирайте информация, съпоставяйте оферти, задавайте въпроси.", "date": "2019.09.21", "title": " Застраховки вървят ръка за ръка с ипотечния кредит\t"}
{"url": "https://trud.bg/%d0%bd%d0%b5%d1%83%d1%82%d1%80%d0%b0%d0%bb%d0%b8%d0%b7%d0%b8%d1%80%d0%b0%d1%85%d0%b0-%d0%bf%d1%80%d0%b5%d1%81%d1%82%d1%8a%d0%bf%d0%bd%d0%b0-%d0%b3%d1%80%d1%83%d0%bf%d0%b0-%d0%b7%d0%b0-%d1%82%d1%80/", "text": "На 17 септември 2019 г. Специализираната прокуратура, ГДБОП и френските полицейски и съдебни власти неутрализираха една от най-големите до момента международни организирани престъпни групи за трафик на хора с цел трудова експлоатация и пране на пари. Това съобщават от Апелативната специализирана прокуратура.  Едновременните действията по разследването на българските и френските правоохранителни органи бяха извършени в пълен синхрон на територията на двете държави, съгласно споразумение за съвместен екип за разследване с участието на Евроджъст и Европол. На територията на Франция са задържани 4 лица, от които трима български и един френски гражданин. Събраните доказателства сочат, че българите организирали трафика на работници от страната в района на град Лион. Там, при четирима различни работодатели, са установени общо 167 работници, наети за сезонна селскостопанска работа – гроздобер. Задържаният французин осигурявал логистиката за престъпната дейност – отговарял за намирането на френски работодатели, както и за настаняването на работниците. Групата действала под прикритието на легален бизнес – наемане на работници по трудови договори от българско търговско дружество, което от своя страна ги командировало във Франция. Така френският работодател трябвало да плаща възнагражденията на работниците на българската фирма по банков път, а тя от своя страна – на работниците. В случая огромна част от полагащото се на работниците било присвоявано от дружеството на престъпната група. За да узаконят придобитите средства, участниците ги инвестирали в търговска дейност и недвижими имоти във Франция.  Българските работници – предимно малоимотни и малограмотни хора, били набирани главно в Североизточна България. Те подписвали трудови договори с българското дружество на чужд език, без да разбират съдържанието, но с обещанието да получават по 60 евро на ден. Във Франция били транспортирани с нелицензиран превоз, където били настанявали в палаткови лагери. Там получавали авансово средства за храна, които впоследствие им били удържани (както и разходите за транспорт). „Заплатите“ се плащали накуп в края на работния сезон и след удръжките. В крайна сметка, полученото не стигало на някои от работниците дори да се приберат в България. Разследването на българска територия установява, че офисът на българското дружество, изпращащо работници във Франция, е регистриран на адрес, на който се намира празен незастроен парцел. В дома на участник в групата са намерени и иззети множество документи, доказващи престъпната дейност, и в частност – за големи парични суми за дарения между участниците в групата (от порядъка на 40 000 евро), декларации за значителни лични спестявания, фактури, касови бележки от бензиностанции, документи за купуване на големи количества алкохол и цигари. От офиса на счетоводна къща, обслужвала дружеството на престъпната група, е иззета цялата му налична документация (в т.ч. разписки, фактури, фишове за заплати, банкови преводи и др.). Разследването във Франция се води за нелегална трудова дейност, трафик на хора, организирана престъпна група и изпиране на пари. Българското разследване е за изпиране на пари в резултат на трафик на хора с цел трудова експлоатация. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.09.21", "title": " Неутрализираха престъпна група за трафик на хора с цел трудова експлоатация"}
{"url": "https://trud.bg/%d0%b7%d0%b0%d0%bc-%d0%ba%d0%bc%d0%b5%d1%82%d1%8a%d1%82-%d0%b7%d0%be%d1%80%d0%bd%d0%b8%d1%86%d0%b0-%d0%ba%d1%80%d0%b0%d0%bb%d0%b5%d0%b2%d0%b0-%d0%be%d0%b1%d1%89%d0%b8%d0%bd%d0%b0-%d0%b1%d0%bb%d0%b0/", "text": "Заместник-кметът на община Благоевград Зорница Кралева взе участие в информационна среща по проект „Действия за подпомагане и подобряване на социалното предприемачество на местно ниво“. По време на форума бяха представени инструменти и мерки, разработени в рамките на проекта за подкрепа на съществуващи и потенциални предприемачи в сферата на социалната икономика. Той се реализира по програмата за Трансгранично сътрудничество ИНТЕРРЕГ V-А Гърция – България 2014-2020. Зорница Кралева приветства председателят на Сдружение „Юни Партнерс“ Илина Якова, Евгения Папаниколао, експерт „Планиране, организация и развитие“, община Терми, Гърция и участниците в срещата от името на кмета д-р Атанас Камбитов. “Темата за социалното предприемачество е особено важна за обществото и най-вече за уязвимите групи от населението. Мога да Ви уверя, че Община Благоевград води последователна политика в подкрепа на социалната сфера. Работили сме и продължаваме да работим по различни програми. Сред тях са програми за обучения на хора с увреждания. Община Благоевград приема на работа хора, чрез Бюрото по труда. Доставчик е на много и различни услуги – над 23. Неслучайно, за мандат 2015-2019, кметът на община Благоевград д-р Атанас Камбитов бе удостоен с приз „Социална община“. Социалното предприемачество може да играе важна роля за развитието на местната икономика и има потенциал за устойчив растеж за приобщаване на различни социални групи. С изпълнение на проекти, като тези, за подобряване на социалното предприемачество на местно ниво, виждаме резултати, които надграждат постигнатото до момента. Вярвам, че когато Общини, държава и НПО работят в една посока, всъщност работят за доброто бъдеще на хората и резултатите са налице“, каза Зорница Кралева. Тя подчерта, че за периода 2015-2019 г. в област Благоевград социалните предприятия са нараснали от 5 до 28.  В срещата взеха участие още г-н Георги Бойков, мениджър проект към СЮЗО, Славина Георгиева и Десислава Данчова, мениджър проекти към „Юни Партнерс“. Присъстваха представители на областна администрация, неправителствени организации, представители на институции, ученици и студенти. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.09.21", "title": " Зам.-кметът Зорница Кралева: Община Благоевград води последователна политика в подкрепа на социалната сфера"}
{"url": "https://trud.bg/%d0%b4%d0%b5%d0%b1%d0%b5%d0%bb%d0%b5%d1%86-%d0%b2%d0%bb%d0%be%d0%b6%d0%b8-30-000-%d0%bb%d0%b2-%d0%b2-%d1%80%d0%b5%d0%bc%d0%be%d0%bd%d1%82%d0%b8-%d0%bd%d0%b0-%d0%b4%d0%b5%d1%82%d1%81%d0%ba%d0%b8/", "text": "Приключи ремонтът на детската площадка на кръстовището между ул. „Работническа“ и „Христо Ботев“ в Дебелец. Подменени са уредите за игра, поставена е ударопоглъщаща настилка, монтирани са нови дървени елементи на оградата, пейки и кошчета за отпадъци. Тя е четвъртата от общо седем детски площадки на територията на града, на която са извършени ремонтни дейности с оглед на изискванията на Наредбата за условията и реда за устройството и безопасността на площадките за игра. „Още в началото на мандата ми, бе извършен оглед на състоянието на всички обекти за игра на децата на открито. Отделно от това, всички детски площадки подлежат на контрол от специализиран орган. И проверките на място, и докладите, показаха недобро състояние – амортизирани съоръжения, корозирали елементи, липса на подходяща настилка в зоните на падане от уредите. Констатирани са множество несъответствия с нормативните изисквания за безопасност.  С оглед на тяхното обезопасяване и благоустрояване, поетапно започнаха ремонтните дейности.” – разказа кметицата Снежана Първанова. По спечелен проект от Кметство Дебелец пред МОСВ и програма ПУДООС през 2017 година бе обновена обособената детска площадка в междублоковото пространство на ул. „Иван Вазов“. През следващата година в привлекателни и в съответствие с изискванията на наредбата се превърнаха площадките в Централния парк на града и на ул. „Александър Стамболийски“. Общо изразходваните средства са в размер на близо 30 000 лева. Ресурсът за различните обекти е осигурен от проект по ПУДООС към МОСВ, от общинската програма „Инициативи на местните общности“ и от бюджета на Кметството.  За привеждане в европейски вид и съгласно нормативните изисквания, остават още три детски площадки. За едната от тях вече има заявен интерес за превръщането и в спортна площадка с рампа за велосипеди. Ще бъдат закупени и фитнес уреди за открито. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.09.21", "title": " Дебелец вложи 30 000 лв. в ремонти на детски площадки"}
{"url": "https://trud.bg/%d0%bf%d0%b5%d1%82-%d0%bf%d1%80%d0%b8%d0%b7%d0%bd%d0%b0%d0%ba%d0%b0-%d1%87%d0%b5-%d1%81%d1%82%d0%b5-%d1%81%d1%80%d0%b5%d1%89%d0%bd%d0%b0%d0%bb%d0%b8-%d0%bd%d1%8f%d0%ba%d0%be%d0%b3%d0%be-%d0%be%d1%82/", "text": "В даден момент от живота срещате човек и чувствате някаква неясна, но силна връзка. С него можете да сте себе си. Усещате комфорт и безопасност. Знаете, че той ви приема такива, каквито сте. Но най-хубавото е, че контактувате леко помежду си. Обяснението е, че вие вече сте се срещали някога – в минал живот! Ако това ви е накарало да се замислите, предлагаме ви 5 признака, които ще ви покажат дали познавате някого от минал живот, или не. Нещо мигновено „щраква” Всичко се случва естествено. Толкова бързо намирате общ език, че буквално след няколко минути можете да говорите за всичко и всички. Нивото на комфорт е невероятно високо. Но най-хубавото е, че разговорите са леки и в същото време никога не ви е скучно. Времето няма значение Айнщайн много точно определя това. Обяснявайки теорията на относителността, той говори за това как времето лети, когато се намирате с човека, когото обичате. Същото се отнася и за вашия познат от минал живот. Вие не забелязвате как минава времето, когато сте заедно. Дори когато не се срещате известно време, вие оставате неизменни и продължавате от онова място, на което сте спрели беседата си предишния път. Чувствате се като у дома Маските, които хората носят всеки ден, изчезват пред този човек. Вие не се страхувате, че той ще ви осъжда. Чувствате невероятно дълбока връзка. Когато го гледате в очите, ви се струва, че гледате в собствената си душа. Изпитвате дежавю Ако изпитвате чувството, че това вече ви се е случило, и усещате, че някои събития или ситуации се повтарят, не се тревожете. Най-вероятно наистина сте изпитали тези моменти в предишния си живот с участието на същия човек. Положителната или негативната енергия Ако ви е хубаво, тогава ще почувствате положителна връзка с този човек и трябва да останете заедно. Но ако откриете огромно усещане за негатив, бъдете внимателни и се доверете на интуицията си. Възможно е в предишен живот същият човек да ви е причинил болка или страдания. Затова внимавайте и стойте по-далеч!", "date": "2019.09.21", "title": " Пет признака, че сте срещнали някого от минал живот"}
{"url": "https://trud.bg/%d0%ba%d0%b8%d0%bb%d0%be%d0%bc%d0%b5%d1%82%d1%80%d0%b8%d1%87%d0%bd%d0%b8-%d0%be%d0%bf%d0%b0%d1%88%d0%ba%d0%b8-%d0%bd%d0%b0-%d0%ba%d0%b0%d0%bf%d0%b8%d1%82%d0%b0%d0%bd-%d0%b0%d0%bd%d0%b4%d1%80%d0%b5/", "text": "Интензивен е трафикът в началото на трите почивни дни заради 22 септември по пътищата на страната и най-вече по направление за изход от страната, предава  Километрични са колоните от тежкотоварни камиони на пункта Капитан Андреево за влизане в Турция. Опашки има в събота сутрин и от автомобили, чакащи да влязат на територията на югоизточната ни съседка. Пътна полиция следи за правоспособност, за превишена скорост и употреба на алкохол и наркотици. Камери за скорост са поставени на всички натоварени пътища. Със специална организация на движението се регулира трафикът към големите градове и от граничните пунктове към вътрешността на страната. Екипи на агенцията ще следят и обичайната забрана в празничните дни за движение на тежкотоварни автомобили. Забраната не касае превоза на взривоопасни товари и живи животни. От „Гранична полиция“ предупредиха преди ден, че ремонти има по сградите на граничните пунктове „Капитан Андреево“, „Златарево“, „Видин“, „Лесово“. Фериботната връзка Оряхово – Бекет работи в светлата част на деня заради нивото на река Дунав. Препоръката на полицаите е пътниците да си предвидят достатъчно време, да си подготвят документите и да са готови за очакваните струпвания на граничните пунктове. На 23 септември на входа за София ще има засилено полицейско присъствие. Ще има проверки за колани по автобусите. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.09.21", "title": " Километрични опашки на „Капитан Андреево“ към Турция"}
{"url": "https://trud.bg/%d1%82%d1%80%d1%8a%d0%bc%d0%bf-%d0%b2%d0%b7%d0%b5%d0%bb-%d1%80%d0%b5%d1%88%d0%b5%d0%bd%d0%b8%d0%b5-%d0%b4%d0%b0-%d0%bd%d0%b5-%d0%bd%d0%b0%d0%bd%d0%b0%d1%81%d1%8f-%d0%bd%d0%b5%d0%b7%d0%b0%d0%b1%d0%b0/", "text": "Доналд Тръмп е взел решение да не нанася незабавен военен удар срещу Иран в отговор на атаката срещу саудитската петролна индустрия, съобщи Пентагонът. Вместо това, Съединените щати ще изпратят военни сили в Саудитска Арабия и Обединените арабски емирства. Решението е в отговор на молби от двете страни за помощ за усилване на противовъздушната и ракетната им отбрана, информира Нива тв. През юни, след като Иран свали американски разузнавателен дрон, Тръмп първоначално одобри ответен военен удар, а след това внезапно го отмени. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.09.21", "title": " Тръмп взел решение да не нанася незабавен военен удар срещу Иран"}
{"url": "https://trud.bg/%d0%b1%d1%8a%d1%80%d0%b7-%d0%b2%d0%bb%d0%b0%d0%ba-%d0%be%d1%82-%d1%81%d0%be%d1%84%d0%b8%d1%8f-%d0%b7%d0%b0-%d1%81%d0%b2%d0%b8%d0%bb%d0%b5%d0%bd%d0%b3%d1%80%d0%b0%d0%b4-%d0%bf%d1%80%d0%b5%d1%81%d1%82/", "text": "Бързият влак № 1611 от София за Свиленград престоя 47 минути в гара Искър по възникнала повреда в скоростомера на локомотива, съобщават от БДЖ. От София е изпратен друг локомотив, с който влакът е продължил своето пътуване и в момента се движи със закъснение от 87 минути. Композицията е заминала с 40 минути закъснение още от Централна гара София, поради изчакване на локомотив от друг влак за обслужване на влака. Повредата в скоростомера на локомотива не е сериозна техническа неизправност, но по нормативни изисквания локомотивът не може да се движи без възможност за отчитане на неговата скорост. Локомотивът е преминал през подемен ремонт в локомотивно депо на БДЖ и е в редовна експлоатация от месец юни. В конкретния случай скоростомерът не е обект на извършения подемен ремонт. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.09.21", "title": " Бърз влак от София за Свиленград престоя в гара Искър заради повреда в скоростомера на локомотива"}
{"url": "https://trud.bg/%d0%b1%d1%8a%d0%bb%d0%b3%d0%b0%d1%80%d0%b8%d0%bd-%d0%b5-%d0%be%d1%81%d1%8a%d0%b4%d0%b5%d0%bd-%d0%bd%d0%b0-9-%d0%b3-%d0%b7%d0%b0%d1%82%d0%b2%d0%be%d1%80-%d0%b7%d0%b0-%d0%b8%d0%bd%d1%82%d0%b5%d1%80/", "text": "Българин е осъден на 9 години затвор във Великобритания заради интернет измами, от които може да са пострадали половин милион души и които са нанесли щети за 41,6 милиона британски лири, съобщава сайтът  . 37-годишният българин с инициали С.Д. е бил екстрадиран в Обединеното кралство, за да му бъдат повдигнати обвинения. Той се е признал за виновен за пет престъпления пред съда в Саутуорк, Лондон, в петък, 20 септември. Българинът е създавал скриптове, които наподобявали истински уеб сайтове на 53 компании, базирани в Обединеното кралство. Целта била да се помогне на престъпници да измамят хората, които си мислели, че имат работа с истинските сайтове на компаниите. Те са хоствани на друг сървър под контрола на киберпрестъпник, който след това примамвал жертви, изпращайки „фишинг“ имейли, че акаунтите им трябва да бъдат проверени. След като жертвата попълни формулярите чрез въвеждане на личната си банкови данни, те се изпращат по имейл до киберпрестъпника, който след това ги използва за измама. Българинът е предоставял и софтуер, чрез който „фишинг“ сайтовете да не бъдат идентифицирани като рискови от уеб браузърите. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.09.21", "title": " Българин е осъден на 9 г. затвор за интернет измами във Великобритания"}
{"url": "https://trud.bg/%d1%85%d0%b0%d0%b9%d1%82%d0%b5%d0%ba-%d1%84%d1%83%d0%bd%d0%ba%d1%86%d0%b8%d0%b8-%d0%b2-%d0%bd%d0%be%d0%b2%d0%b8%d1%82%d0%b5-%d0%ba%d0%b5%d0%bc%d0%bf%d0%b5%d1%80%d0%b8/", "text": "Летните месеци са времето, в което собственици на каравани и кемпери използват подвижните си „къщички“. Какво излиза на пазара на този тип автомобили показва традиционното изложение „Караван-Салон“ в германския град Дюселдорф. Като една от „звездите“ там се очерта Mercedes Sprinter, който се радва на успешна реализация на пазара една година след представянето на актуалното трето поколение. Именно той служи за основа на продуктовите новости от Mercedes. Моделите James Cook от Westfalia, LBX 365 на Bimobil и Concept Van 2019 на Vmax Construction ще се превърнат в първите автомобили, оборудвани с иновативния интерфейс модул MBAC (Mercedes-Benz Advanced Control). Този модул превръща каросериите на Mercedes в свързани с мрежата домове на колела. Новата функция предлага различни възможности, вариращи от централния дисплей за нивото на водата до контрол на осветлението и отоплението чрез сензорен дислей или апликация за смартфон. В първите кемпери с MBAC пътуващите могат да управляват всички компоненти от жизненото пространство централизирано и удобно. Предлаганите услуги Mercedes Me Connect от леките автомобили допълват богатите възможности за свързаност. Като допълнение към разнообразните иновации, базирани на Sprinter, на изложението в Дюселдорф дебютират преминалите през фейслифт модели Marco Polo и Marco Polo HORIZON. Още от началото на разработката на третото поколение Sprinter са взети предвид нуждите на кемперите и производителите на каросерии. Така моделът дава възможности за ползване не само в познатите конфигурации на товарен бус и шаси, но и като платформа за надстройки.", "date": "2019.09.21", "title": " Хайтек функции в новите кемпери\t"}
{"url": "https://trud.bg/%d0%bf%d1%80%d0%b0%d0%b2%d1%8f%d1%82-%d0%bf%d0%be%d0%b2%d0%b4%d0%b8%d0%b3%d0%bd%d0%b0%d1%82%d0%b8-%d0%bf%d0%b5%d1%88%d0%b5%d1%85%d0%be%d0%b4%d0%bd%d0%b8-%d0%bf%d1%8a%d1%82%d0%b5%d0%ba%d0%b8-%d0%bf/", "text": "Общо четири повдигнати пешеходни пътеки ще бъдат изградени на реконструирания участък от републикански път ІІ-53. Съоръженията изцяло ще отговарят на изискванията на нормативната база. Две от пешеходните пътеки ще бъдат в Първомайци – пред ОУ „Елин Пелин“ и през ДГ „Здравец и две пътеки ще има в Поликраище – в центъра на селото и в участъка между автосервизи магазин. Изграждането на повдигнатите пешеходни пътеки беше обсъдено на среща между с директора на Областно пътно управление Велико Търново инж. Венцислав Ангелов и инж. Филип Маринов от фирмата изпълнител на обекта „Пътни строежи – Велико Търново“. На срещата стана ясно, че ще бъдат маркирани допълнително и неповдигнати пешеходни пътеки, също съобразени с всички изисквания на нормативната уредба. Ще бъдат изпълнени вертикална и хоризонтална маркировки. Изграждането и маркирането на пешеходните пътеки е с цел да се осигури безопасността и сигурността на пешеходците, които ще пресичат пътното платно. Всички пешеходни пътеки, които ще се направят по пътния участък ще бъдат маркирани със студен пластик със светлоотразителни перли. Ремонтните работи по път ІІ-53 са почти на финала, като предстои завършването на 1,5 км от долния асфалтов пласт и полагане на износващия асфалтов пласт по цялото трасе. До средата на октомври се очаква цялостната рехабилитация на път ІІ-53 в участъка Поликраище – Първомайци – Горна Оряховица да приключи окончателно. Обща му дължина е 6,289 км. Възложител на ремонта е Агенция „Пътна инфраструктура“, а изпълнител – „Пътни строежи – Велико Търново“. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.09.21", "title": " Правят повдигнати пешеходни пътеки по републиканския път край Поликраище\t"}
{"url": "https://trud.bg/%d0%ba%d1%80%d0%b8%d1%81%d0%ba%d0%be-%d1%81%d1%82%d0%b0%d0%bd%d0%b0-%d0%b1%d0%b0%d1%89%d0%b0-%d1%81%d0%bd%d0%b8%d0%bc%d0%ba%d0%b8/", "text": "Рапърът Kриско се похвали, че е станал баща. Изпълнителят пусна в Инстаграм снимка на новороденото си дете със закачливия коментар „Бати стана тати“. В социалната мрежа се похвали и щастливата майка Цветелина Петрова, която показа бебето си и написа: „От днес до края на живота ми ще се грижа за плода на нашата любов“. Родителите не издавт какъв е полът на детето им, нито споменават име. Криско и Цвети имат връзка от около 3 години. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.09.21", "title": " Криско стана баща (СНИМКИ)"}
{"url": "https://trud.bg/%d0%b7%d0%b0-%d0%b1%d1%80%d0%b0%d1%82%d1%8f-%d0%bf%d1%80%d0%be%d1%88%d0%b5%d0%ba-%d0%b1%d1%8a%d0%bb%d0%b3%d0%b0%d1%80%d0%b8%d1%8f-%d1%81%d1%82%d0%b0%d0%b2%d0%b0-%d0%b2%d1%82%d0%be%d1%80%d0%b0-%d1%80/", "text": "В годините след Освобождението в България настъпват съществени промени. След обявяването на София за столица в нея се изграждат важни държавни, обществени, културни и образователни институции. През този период в града се създават и издателските традиции. Свързани с тях са Янко С. Ковачев, Иван Говедаров, Георги и Богдан Прошек, Иван Игнатов, Тодор Филипов Чипев – печатар, книжар и издател, Христо Олчев и други. С дейността си всеки от тях, както и много други, останали незнайни за историята, участват в общия национален стремеж през онези години – да сме равни на европейската култура Дали този идеал е постигнат в наше време, е спорно да се твърди. Малко хора знаят, че най-известните символи на нашата столица са свързани с братята Георги и Богдан Прошек. И това са днешните емблеми на София – Орлов мост, Лъвов мост, паметникът на Васил Левски. Още – старата Централна гара, Народното събрание, първата държавна печатница, читалище „Славянска беседа”, както и при­ста­ни­ще­то във Вар­на – все дела на братята Прошек.  Приносът им към изграждането на нова България след Оосвобождението е толкова значим, че оставя траен отпечатък до наши дни. Почти неизвестно е, че те помагат на революционната дейност в страната. Oсновават първия Интернационален революционен комитет, помагат на Васил Левски и вземат ключово участие в боевете за Шипка.  Братята Прошек участват активно в изработването на първия градоустройствен план на столицата. През далечната 1884 г. те слагат начало на ново строителство Тяхно дело е построяването на чешката пивоварна „Прошек”, доста масивна за тогавашните представи сграда, извисяваща се самотна на безлюден по онова време хълм. Освен пивоварната, братя Прошек са строители на първата фабрика за тухли, поставят първия асансьор в България. Двамата братя завършват висшето си образование в Чехия. През 1869 г. Георги (Иржи) Прошек се отправя към нашата страна. Скоро след пристигането си той се свързва с местните тайни революционни комитети, за да подпомага тяхната дейност. Инженер Про­шек, подобно на бъл­гар­с­ки­те пат­ри­о­ти, же­лае ос­во­бож­да­ва­не­то на на­ро­да ни. Но той дър­жи и на не­го­во­то кул­тур­но раз­ви­тие. Важна част от живота на Георги е запознанството му с Апостола на свободата  Васил Левски. Прошек доставя оръжие под предлог пред официалните власти, че му трябва да охранява железопътната линия от набези на кърджалии и други разбойници, и пренася тайно революционната поща на комитетите. През 1878 г. Богдан (Теодор) Прошек пристига в България и се установява при брат си. Двамата основават през 1879-а първата печатница в София, а през 1884 г. построяват пивоварната „Братя Прошекови“, най-голямата и модерна в града по това време. Това е и първата електрифицирана сграда в столицата, захранвана със собствен генератор.  Тя има своя собствена история Сварената в Княжево мъст се пренасяла за ферментация в бурета до изградената изба “Дълбок зимник”. Но в процеса на пренасяне имало неудобства и Прошекови започнали през 1881 г. строеж на споменатата вече пивоварна фабрика близо до избата, която била пусната в действие през 1884 г., а през 1885 г. станала придворен доставчик на пиво и имала собствена бирария непосредствено до нея – това е първообразът на легендарния „Дълбок зимник”. Последвало построяване на още няколко пивоварни и този тип заведения предизвикали истински бум, станали неизменна част от ежедневието на новия софийски елит. „Придворен доставчик“ е звание, давано от царския дворец на фирма, доставяща стоки и услуги в двореца. По силата на предоставения официален статут, фирмата придобива правото да поставя личния владетелски герб на магазините и етикетите на бутилките си. Тогавашните бледи реклами съобщавали, че „една глътка „Прошеково пиво – Придворенъ Доставчикъ“ ще Ви върне в времената на царска слава“. Чудото на Божи гроб Богдан се жени за Вилхелмина и от нея има пет дъщери. Голямо било желанието му да има и наследник – син. Но нямал този късмет и се отправил към Божи гроб да се помоли за мъжка рожба. Пътувал с биволски коли цели 9 месеца. Когато стигнал там, си обещал, че ако Господ е милостив към него и го дари със син, ще построи църква в София в знак на благодарност. След още 9 месеца чудото се случило и той се сдобил с мъжка рожба – Богдан Прошек – младши.  Обещаното от бащата било спазено и Богдан построява католическата църква „Свети Франциск”, която и до днес се намира на ул. „Асен Златаров“ в столицата. Делата на двамата братя чехи у нас и на цялата им фамилия, приела България като своя втора родина, не спират дотук. Те са от малкото чужденци, които променят имената си и приемат български – Теодор се прекръщава на Богдан, а Иржи на Георги. И това е голяма чест за България! Георги Прошек умира в София на 58 години. Само месец по-късно от мъка по него си отива и по-малкият му брат Богдан, едва на 47 години. Макар и с кратък житейски път, братя Прошек оставят завинаги дълбоки следи в историята на новостряща се България.", "date": "2019.09.21", "title": " За братя Прошек България става втора родина\t"}
{"url": "https://trud.bg/%d0%b3%d0%b8%d0%bc%d0%bd%d0%b0%d0%b7%d0%b8%d1%8f%d1%82%d0%b0-%d0%bf%d0%be-%d1%82%d1%83%d1%80%d0%b8%d0%b7%d1%8a%d0%bc-%d1%81%d0%b5-%d0%b2%d0%ba%d0%bb%d1%8e%d1%87%d0%b8-%d0%b2-%d0%b5%d0%b2%d1%80%d0%be/", "text": "Гимназията по туризъм „Д-р Васил Берон“ се включи в „Европейските дни на наследството“, които са до края на месец септември.   Възпитаниците на училището провеждат  пешеходни турове на тема  „Възраждане“ и „140 години Търновска конституция“.  Екскурзоводи са учениците от XI „в” клас, специалност „Туристическа анимация“. В два дни Кристиян Сергев, Диамира Кирилова, Радослав Кирилов, Наталия Янкова, Гергана Терзиева, Деян Иванов и Александър Георгиев ще представят културно-историческото наследство на Старопрестолен Търнов пред своите съученици от осмите класове. Бъдещите професионалисти в туризма провеждат „Европейските дни на наследството“ съвместно с Европейския информационния център Европа директно – Велико Търново. Движението „Европейски дни на наследството“ се заражда във Франция през 80-те години на ХХ век чрез инициативата “Дни на отворените врати”. От 1991г. „Европейските дни на наследството“ се превръщат в съвместна дейност на Съвета на Европа и Европейския съюз и се провеждат в почти всички европейски страни под мотото “Европа, общо наследство”. България се включва в инициативата през 1999 година, като за всяка година националната тема е различна. Общоевропейските чествания през 2019г. са обединени в темата „Изкуства и развлечение“. Дните се организират под егидата на  Министерството на културата. Негови партньори са Министерството на образованието и науката, Министерството на младежта и спорта и Националният институт за паметниците на културата.", "date": "2019.09.21", "title": " Гимназията по туризъм се включи в Европейските дни на наследството\t"}
{"url": "https://trud.bg/%d1%80%d0%b5%d0%b4%d0%b6%d0%b5%d0%bf-%d0%b5%d1%80%d0%b4%d0%be%d0%b3%d0%b0%d0%bd-%d1%82%d1%83%d1%80%d1%86%d0%b8%d1%8f-%d0%b5-%d0%b3%d0%be%d1%82%d0%be%d0%b2%d0%b0-%d0%b7%d0%b0-%d0%b5%d0%b2%d0%b5%d0%bd/", "text": "Турският президент Реджеп Тайип Ердоган обяви, че е приключена подготовката за евентуална операция в Сирия. Държавният глава каза това на пресконференция пред журналисти, преди да отлети за Ню Йорк, където ще присъства на 74-ата сесия на Общото събрание на ООН. „Завършихме подготовката за възможна операция по нашата граница. Не искаме конфронтация със САЩ, но не можем да пренебрегнем подкрепата, която те оказаха на терористичните организации. Казах на Доналд Тръмп, че той е изпратил хиляди камиони с оръжие. Не бихме могли да купим това оръжие с пари, а вие го давате безплатно на терористични групировки“, каза президентът. Ердоган също разкритикува подкрепата, която САЩ оказват на „Сирийските демократични сили“ (СДС). „В момента регионът е почти напълно изчистен от терористите от „Ислямска държава“. Сега сте измислили нова организация, наречена „Сирийските демократични сили“. Всъщност тя не се различава от ОНС („Отряди за народна самоотбрана“.)“, заяви турският лидер, като имаше предвид организацията, която според него е клон на обявената за терористична организация от Анкара „Работническа партия на Кюрдистан“ (ПКК). Военните на Турция и САЩ на 7 август се съгласиха да създадат център за съвместни операции в Сирия, както и зона за сигурност. На 12 август първата група американски войски пристигна близо до границата на Турция със Сирия. Планира се създаването на коридор, през който сирийските бежанци в Турция да могат да се завърнат обратно в страната.", "date": "2019.09.21", "title": " Реджеп Ердоган: Турция е готова за евентуална военна операция в Сирия"}
{"url": "https://trud.bg/%d0%bd%d0%b0%d0%b4-100-%d0%b4%d1%83%d1%88%d0%b8-%d1%81%d0%b0-%d0%b1%d0%b8%d0%bb%d0%b8-%d0%b0%d1%80%d0%b5%d1%81%d1%82%d1%83%d0%b2%d0%b0%d0%bd%d0%b8-%d0%bf%d0%be-%d0%b2%d1%80%d0%b5%d0%bc%d0%b5-%d0%bd/", "text": "Над 100 души са били арестувани по време на протестите на „Жълтите жилетки“ в Париж, които са охранявани от повече от 7500 служители на френската полиция, поради опасения от безредици, причинени от „Черния блок“, предава АФП. До обяд полицията е арестувала поне 106 души от демонстрантите, по данни на местните сили нареда. Някои от задържаните са носили чукове и петролни контейнери. Властите забраниха на демонстрантите да протестират в някои специфични чати на града, макар някои от протестиращите да нарушиха тази забрана, което само доведе до повече арестувани.  Макрон по-рано призова за „спокоен“ протест, като подчерта, че макар да подкрепя свободното изразяване на хората, те не трябва да нарушават обществения ред. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.09.21", "title": " Над 100 души са били арестувани по време на протести на „жълтите жилетки“"}
{"url": "https://trud.bg/%d0%b3%d0%b5%d1%80%d0%b1-%d0%b2-%d0%b1%d0%b8%d1%82%d0%ba%d0%b0%d1%82%d0%b0-%d0%bd%d0%b0-%d0%bc%d0%b0%d1%8f-%d0%bc%d0%b0%d0%bd%d0%be%d0%bb%d0%be%d0%b2%d0%b0-%d0%b7%d0%b0-%d1%81%d0%be%d1%84%d0%b8%d1%8f/", "text": "В битката на Мая Манолова за София жертва са гражданите. Тя е опитен политик и е учудваща некомпетентността, която проявява по елементарни въпроси. С изявленията си за обществените поръчки, г-жа Манолова показва пълна липса на компетентност за европейските проекти, тяхната защита и изпълнение, става ясно от позиция на ГЕРБ. Нейното поведение е заплаха за спечелени проекти и осъществяването на конкретни мерки за подобряване чистота на атмосферния въздух. До края на 2019 г. София има възможност да защити проекти за екологичен транспорт – 82 електробуса, 30 тролейбуса и 25 трамвая. Така нареченият „независим“ кандидат на БСП Манолова повтаря поведението си от времената на подкрепяния от нея кабинет „Орешарски“, когато европейските програми бяха затворени за България. Нека си спомним, че с нейния глас тогава се създаде Министерство на инвестиционното проектиране, чиято цел бе да отклони финансови средства от София и да блокира развитието на града. Никоя от размахваните от Манолова обществени поръчки няма да приключи преди изборите, но тя не знае това, очевидно защото не си е направила труда да се запознае с процедурите.В битката на Манолова за София и лакомията ѝ за власт жертва са гражданите. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.09.21", "title": " ГЕРБ: В битката на Мая Манолова за София жертва са гражданите"}
{"url": "https://trud.bg/%d0%b2%d0%be%d0%bb%d1%83%d0%b1%d0%b8%d0%bb%d0%b8%d1%81-%d1%81%d1%8a%d1%80%d1%86%d0%b5%d1%82%d0%be-%d0%bd%d0%b0-%d0%b4%d1%80%d0%b5%d0%b2%d0%b5%d0%bd-%d1%80%d0%b8%d0%bc-%d0%b2-%d0%bc%d0%b0/", "text": "Градът процъфтява по времето, когато е столица на кралство Мавритания Плодородните земи в Мароко не са много, макар това да е една от най-процъфтяващите държави в Северна Африка. Съсредоточени са в северната част на страната, там, откъдето тръгват на юг Атласките планини. В северната централна територия на кралството, богата на маслини, пшеница, грозде, пъпеши, смокини, грозде, в подножието на масива Зерхун се намира древният град Волубилис, населяван още от праисторически времена, по-късно от финикийците, картите, римляните – до ислямския период. Разположен е между старите имперски столици Фес и Мекнес, а също и съвсем близо до свещения град Мулай Идрис най-известното място за поклонение в Мароко, в чиято джамия не се допускат чужденци, още по-малко туристи-немюсюлмани, да не говорим въобще за жени. Мулай Идрис Първи, основателят на Мароко, е правнук на пророка Мохамед, избягал на запад от Багдад. Баба му е била дъщерята на Мохамед – Фатима, а дядо му – Мохамед Али, братовчед на пророка. В това градче с една главна улица и един площад се отбиваме съвсем за кратко, колкото да видим, че основният транспорт е магарешката сила – един дългоушко е натоварен с огромен хладилник на гърба, а десетина са привързани под рехави дръвчета или за улични стълбове, докато стопаните им се молят, пазаруват или пият кафе или типичния ментов чай в центъра. И напълно разбираме този начин на придвижваме, когато се опитваме да се отбием встрани по тесните калдъръмени улички, по които дори и хората трудно се разминават. Изоставен и разрушен Волубилис процъфтява по времето, когато е обявен за столица на кралство Мавритания – III в. пр. Хр. В края на краищата владетелите му стават васали на Рим, когато Великата империя присъединява към себе си Мавританското кралство. Те губят окончателно царството си, когато император Клавдий го поглъща около 44 г. сл. Хр. Вече като римски град Волубилис се превръща във важен административен и икономически център на римската провинция Мавритания Тингитана. Един от факторите, които го правят значим за империята, са плодородните му земи. Маслините и зърното, произвеждани в него и околностите, са изнасяни в Рим в големи количества. И сега могат да се видят запазени преси за изстискване на маслиново масло. Римското управление на Волубилис трае до края на III в. сл. Хр. След това римляните изоставят града, който е трудан за отбрана. Те не се опитват да го възстановят, тъй като това би било твърде скъпо. Въпреки това, градът продължава да бъде обитаван много векове след оттеглянето на римляните. Ролята му на административен център се запазва до XI в., когато е заменена от основания наблизо град Фес. През XVII в. Волубилис е ограбен от Мулей Исмаил ибн Шариф, втория владетел на мароканската династия Алауити. Мраморни колони и красиви архитектурни елементи са отмъкнати от древния римски град, за да украсят царските дворци в столицата му Мекнес. Колони от Волубилис са закарани чак в Рабат, за да украсят площад с голяма джамия – дело на един от следващите владетели. В музей в столицата Рабат се намира и колекция от бронзови фигури, намерени при разкопките на древния римски град, а в скромния музей на място се намира колекция от каменни стели – плочки, върху които релефно са изобразени различни религиозни ритуали. През 1755 г. голямо земетресение поразява Португалия, което нанася щети и разрушения и в Мароко. Волубилис е един от градовете, силно засегнати от това бедствие, и се предполага, че това е причината за окончателното му изоставяне. Под защитата на ЮНЕСКО През 1912 г. Мароко става френски протекторат и археолози започват разкопки във Волубилис три години по-късно. Те продължават през следващите десетилетия и в резултат се разкриват много останки от древния римски град. Някои от останките, които могат да се видят днес, са Декуманус Максимус (главната улица, която разделя града на две), зад която могат да се намерят много патрициански къщи, украсени с мозайки, акведукт, както и храмът Капитолий, посветен на трите главни божества на Римската държава – Юпитер, Юнона и Минерва. Личат и останките на други храмове, върху чиито стърчащи колони днес са свили гнезда многобройни семейства щъркели. Очевидно коринтският стил им допада… Забележителна римска постройка е Арката на Каракала – триумфална арка, построена през 217 г. и посветена на императора и неговата майка Юлия Домна. Разположена е в единия край на Декуманус Максимус. От нея се открива гледка към зелена, безкрайна долина с обработени ниви. Арката, край която туристите се снимат днес, не е съвсем същата като оригиналната, а реконструкция, направена през 60-те години на миналия век. Върху оригиналната е имало колесница, теглена от шест коня, за което говорят запазените надписи. Така е процедирано и с някои други обществени сгради и богаташки къщи. През 1997 г. Волубилис е включен в Списъка на световното наследство на ЮНЕСКО.", "date": "2019.09.21", "title": " Волубилис – сърцето на древен Рим в Мароко"}
{"url": "https://trud.bg/%d0%b0%d0%bd%d0%b3%d0%b5%d0%bb-%d0%b4%d0%b6%d0%b0%d0%bc%d0%b1%d0%b0%d0%b7%d0%ba%d0%b8-%d0%b2%d0%bb%d0%b8%d0%b7%d0%b0-%d0%b2-%d0%b1%d0%b8%d1%82%d0%ba%d0%b0%d1%82%d0%b0-%d0%b7%d0%b0-%d1%81%d0%be%d1%84/", "text": "Първата заповед, която ще издам като кмет на София, е администрацията в срок от 24 часа да подготви доклад за разрешаване на въпроса с незаконните постройки в гетата. Това заяви издигнатият за кмет на София от ВМРО – Българско национално движение Ангел Джамбазки. Неговата кандидатура бе представена днес от лидера на партията Красимир Каракачанов на официална пресконференция в централата на ВМРО, съобщават от партията. Пълната листа с кандидати за общински съветници и кандидатите за районни кметове ще бъдат представени следващата събота, на 28 септември. Местните избори са много по-важни от парламентарни и всякакви други избори, защото от хората, които се избират за кметове, зависи непосредствено ежедневният проблем на всеки български гражданин, подчерта Каракачанов. По думите му кандидатурата на Джамбазки е силна, а той има своя немалък опит като общински съветник и човек, който се е борил за решаване проблемите на столицата. Целта ни е кмет, кметове на райони и най-голяма група съветници. На балотажа ще работим за себе си, София да има кмет от ВМРО. Напред и нагоре, работим за кмет, каза Джамбазки. Като последни думи Каркачанов даде задача на кандидата за кмет на София Джамбазки да се заеме с парковете – да има повече сигурност и озеленяване. От своя страна Джамбазки отговори, че във ВМРО когато председателят разпорежда, трябва да се изпълнява. Кандидатът ьа кмет очерта основните си приоритети – отваряне на Витоша за гражданите, преструктуриране на „Топлофикация“, събаряне на незаконните цигански гета, удвояване на общинската полиция, прекратяване на концесията на „Софийска вода“ след преглед, ако се наложи. София има нужда от отношение към кварталите, София не е само Жълтите павета. Кв. „Люлин“ е София, кв. „Младост“ е София, Нови Искър е София, кв. „Ботунец“ е София, Бухово е София. София има нужда от насочване на транспортната схема натам, категоричен бе заместник-председателят на ВМРО. Своята подкрепа за Ангел Джамбазки изрази и евродепутатът и известен български режисьор и актьор Андрей Слабаков. Ангел Чавдаров Джамбазки е български политик, заместник-председател на „ВМРО – Българско национално движение“. Роден е в София през 1979 г. Завършил е право в Юридически факултет на СУ „Св. Климент Охридски“. Става член на „ВМРО – Българско национално движение“ през 1997 г. През 2004-2005 г. е председател на Националния младежки комитет на ВМРО. По-късно става член на Националния изпълнителен комитет на организацията, а на извънредния конгрес на „ВМРО – Българско национално движение“, проведен на 17-18 октомври 2009 г., е избран за заместник-председател на партията. От ноември 2011 г. до юни 2014 г. е общински съветник в Столичния общински съвет, избран с листата на ВМРО през октомври 2011 г. На 25 май 2014 г. е избран за член на Европейския парламент от Р България от квотата на ВМРО. Европейските избори през май месец 2019 г. отново е избран за български представител в ЕП. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.09.21", "title": " Ангел Джамбазки влиза в битката за София със заявка да премахне гетата"}
{"url": "https://trud.bg/%d0%b7%d0%be%d0%be%d0%bf%d0%b0%d1%80%d0%ba%d1%8a%d1%82-%d0%b2-%d1%81%d1%82%d0%b0%d1%80%d0%b0-%d0%b7%d0%b0%d0%b3%d0%be%d1%80%d0%b0-%d1%89%d0%b5-%d0%b1%d1%8a%d0%b4%d0%b5-%d0%b8%d0%b7%d1%86%d1%8f%d0%bb/", "text": "Със символична първа копка започва цялостното обновяване на Зоопарка в Стара Загора, след като проектът на Община Стара Загора беше одобрен от Фонда за устойчиви градове. Той е на стойност, 4,2 млн. лева, от които 2,5 млн. лева са финансирани по Оперативна програма „Региони в растеж”. Състоянието на цялата зона ще бъде напълно подобрено в съответствие със световните стандарти за отглеждане на животни. Реализацията на проекта за реконструкция на зоопарка ще го превърне в още по-атрактивна зона за обществен отдих, както и за познавателни и образователни дейности. Предвижда се изграждане на учебен център с експозиционна част. Проектът включва още подновяване на външната ограда на градината, рехабилитация на съществуващите алеи за разходка, нови санитарни възли и други. Всички защитни огради около клетките ще бъдат реновирани. „По време на ремонта, част от животните ще бъде пребазирани в други зоопаркове. Тъй като това е свързано със стрес за самите едри животни, по-голямата част от едрите хищници най-вероятно ще останат тук” – каза директорът на Зоопарка доц. д-р Радослав Михайлов. Срокът за изпълнение на реконструкцията е 270 календарни дни, а фирмата, избрана чрез обществена поръчка е „Трейс Груп Холд“ АД. Зоологическата градина се намира в най-големия парк в града – „Митрополит Методий Кусев“ и е създадена през 1957 г. Зоопаркът е разположен на площ от 70 дка и е обитаван от над 400 животни от 80 вида от почти всички континенти. Предпочитан е за разходки и отдих и от малките и от порасналите старозагорци и от гостите на града. Зоопаркът ще бъде безплатен за посетители на 5 октомври – Деня на Стара Загора. Обновяването ще започне на 7 октомври и през това време ще бъде затворен. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.09.21", "title": " Зоопаркът в Стара Загора ще бъде изцяло обновен"}
{"url": "https://trud.bg/%d0%be%d1%82%d0%ba%d1%80%d0%b8%d1%85%d0%b0-%d0%ba%d0%b0%d1%84%d0%b5%d0%bd%d0%b5-%d0%b2%d0%b5%d1%80%d0%b3%d0%b8%d0%bb%d0%b8%d0%b9/", "text": "Музеят за история на София става гнездо за творческо общуване. На 20 септември тук беше открито Писателското кафене „Вергилий”, чиято мисия ще бъде дейците на словото да се срещат и общуват неформално, да представят книги, да влизат в спорове, да пишат на чаша кафе в една свободна атмосфера – било на смартфоните си, било на салфетките в заведението. Защо „Вергилий”? Точно преди 2000 години напуска видимия свят този античен гений на словото. Какво по-подходящо наименование за една духовна среда, където виното и словото ще се преплитат и взаимно оплодяват… Идеята за възраждане на славата на подобен тип заведение е на доц. д-р Тодор Чобанов и на кмета на София Йорданка Фандъкова. „Идеята се роди постепенно – каза доц. д-р Тодор Чобанов – Искаше ни се не да създадем едно обикновено кафене, а нещо оригинално. Когато София е била малката Виена, писателите са се събирали в Добриновото кафене – българските интелектуалци са се отдавали на една уникална светска атмосфера. Тук е вашето място – срещи с колеги писатели, читатели, издатели, с актьори, художници, с малки музикални формации, с публиката от нашия град – ученици и студенти. Дано след 100 години и нашите наследници видят как са общували днешните интелектуалци в една нова картина, подобна на Добриновата” – обобщи Тодор Чобанов. Йорданка Фандъкова акцентира на желанието на ръководството на София Музеят да се оживи с всекидневни събития: „Нека да обсъдим различни начини и теми за оживяване на новото писателско кафене. Има нужда от още идеи за това пространство. Поздравявам ви и ви благодаря за всичко, което правите за нашия град, благодаря и на Столичната библиотека, че помогна за финализирането на проекта”. На стената в кафенето виси копие на бележитата картина на Александър Добринов „Кафе-сладкарница „Цар Освободител”. За откриването на „Вергилий” дойдоха интелектуалци от няколко поколения: акад. Антон Дончев, проф. Кирил Топалов, Юлия Цинзова, Димитър Бочев, Федя Филкова, Михаил Вешим, Митко Новков, Здравка Евтимова, Петър Чухов, Хайри Хамдан, Мирела Иванова, Анжела Димчева, Теодора Станоева, Алек Попов, Елена Алексиева, Иван Ланджев, Теодора Тотева и Биляна Генова – директор на Дирекция „Култура” на Столична община. Приветствия и вяра в бъдещия успех на новата територия на свободното слово изразиха Здравка Евтимова, Мирела Иванова и Юлия Цинзова.", "date": "2019.09.21", "title": " Откриха кафене „Вергилий”"}
{"url": "https://trud.bg/%d0%be%d0%b1%d1%89%d0%b8%d0%bd%d0%b0-%d0%b1%d0%bb%d0%b0%d0%b3%d0%be%d0%b5%d0%b2%d0%b3%d1%80%d0%b0%d0%b4-%d0%bf%d1%80%d0%b5%d0%b4%d1%81%d1%82%d0%b0%d0%b2%d0%b8-%d0%bf%d1%80%d0%be%d0%b5%d0%ba%d1%82/", "text": "Откриваща пресконференция по проект „Проектиране и изграждане на допълнителна инфраструктура /инсталация за предварително третиране на битови отпадъци и компостираща инсталация за разделно събрани биоразградими и/или зелени отпадъци/ за развитие на регионалната система за управление на отпадъците на регион Благоевград, включващ общини Благоевград, Симитли, Рила, Кочериново и Бобошево“ се проведе в Благоевград. Целите и дейностите, включени в проекта, бяха представени от ръководителя и заместник-кмет по европейските проекти и програми Зорница Кралева. Сред тях са намаляване на количеството депонирани битови отпадъци, обработване и третиране на отпадъците по безопасен за околната среда начин, както и постигане на целите, заложени в законодателство и в Националния план за управление на отпадъците 2014- 2020 г. Чрез реализирането на проекта Община Благоевград цели да бъде повишено и общественото съзнание за разделно събиране и оползотворяване на отпадъците. В рамките на проекта, ще бъде изградена необходимата инфраструктура, ще бъде осигурена инсталация за компостиране на разделно събрани зелени отпадъци, както и инсталация за предварително третиране на смесено събрани битови отпадъци. Ще бъдат закупени оборудване, съоръжения, обзавеждане, техника и машини, необходими за разделното събиране и транспортиране на зелени и/или биоразградими битови отпадъци. Проектът се финансира по оперативна програма „Околна среда 2014-2020“, приоритетна ос 2 „отпадъци”. Стойността му е 11 945 990.08 лева, от които 7 635 433.52 лева са финансиране от ЕС, от Републиканския Бюджет са осигурени 1 347 429.44 лева, а собственият принос на Община Благоевград е 1 000 314.37 лева. Срокът за изпълнение на проекта е до 23.03.2021 г.", "date": "2019.09.21", "title": " Община Благоевград представи проект за изграждане на инсталация за предварително третиране и компостираща инсталация за разделно събрани  отпадъци"}
{"url": "https://trud.bg/%d0%bc%d0%b0%d1%80%d0%b8%d0%bd%d0%b5%d0%bb%d0%b0-%d0%bd%d0%b8%d0%bd%d0%b5%d0%b2%d0%b0-%d1%81%d0%bf%d0%b5%d1%87%d0%b5%d0%bb%d0%b8-%d1%81-%d1%80%d0%b5%d0%ba%d0%be%d1%80%d0%b4-%d0%b2%d0%b8%d1%82%d0%be/", "text": "Маринела Нинева („Локомотив“ Драяново) спечели с рекорд при дамите тазгодишното издание на популярното планинско бягане „Витоша моята планина 2019“. Тя преодоля 16-километровото трасе от Бояна до хижа „Алеко“ за 1:29:38 ч. Организатори и тази година са „Витоша ски“, Фондация „София – европейска столица на спорта“ и сдружение „Маратон“.  „Много съм радостна от победата и рекорда. Тази година бях много по-добре подготвена и се чувствах комфортно през цялото бягане. Благодаря на организаторите за отличното състезание. Догодина пак ще участвам“, коментира след награждаването щастливата Маринела Нинева. За рекорда тя получи и специални награди от Maxsport, Sport box и Fibank. Нинева изпревари с почти 10 минути миналогодишната шампионка и рекордьорка Кристина Иванова (Благоевград). Трета е Елена Димитрова. При мъжете за втора поредна година триумфира Димчо Мицов (СК „Рилски Атлет“) с 1:16:06 ч.   „С радост участвам всяка година в това перфектно организирано състезание“, заяви Димчо Мицов. След него на стълбичката останаха другите двама фаворити Йоло Николов и Шабан Мустафа. Медалите на победителите връчиха Теодор Петков, кмет на столичния район Витоша, Анатоли Илиев, организационен секретар на фондация „София – европейска столица на спорта“, Радослав Пеев, председател на клуб „Витоша ски“ и Петър Панков от сдружение „Маратон“.   Анатоли Илиев и Теодор Петков дадоха старта на състезанието в Бояна. Илиев поздрави всички за куража да участват в тази атрактивна напдревара.  Призьорите във всички категории получиха медали, купи, награди от Fibank и финансови премии от внушителния награден фонд от 6000 лв. Всеки участник получи подарък фланелка, а от томболата пък над 60 щастливци получи награди от Salomon, Siven, Maxsport и Fibank. Водещ на церемонията бе рапърът Играта.  За първи път тази година топ състезателите можеха да бъдат следени как се движат по интернет, защото имаха чипове на номерата с GPS. Участие в класическата дистанция от 16 км взеха 128 мъже и жени. При децата в 3-километровата надпревара от хижа „Алеко“ до Голи връх и обратно стартираха 40 деца. Най-добрите при получиха страхотни награди от Sport box.", "date": "2019.09.21", "title": " Маринела Нинева спечели с рекорд „Витоша моята планина 2019“"}
