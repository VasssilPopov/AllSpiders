{"url": "https://trud.bg/%d0%b4%d1%8a%d1%89%d0%b5%d1%80%d0%b8%d1%82%d0%b5-%d0%bd%d0%b0-%d0%be%d0%b1%d0%b0%d0%bc%d0%b0-%d0%b7%d0%b0%d1%87%d0%b5%d0%bd%d0%b0%d1%82%d0%b8-%d0%b8%d0%bd%d0%b2%d0%b8%d1%82%d1%80%d0%be/", "text": "И двете дъщери на Мишел и Барак Обама – Малия и Саша, са заченати инвитро. Това разкрива бившата първа дама на САЩ в нова книга, озаглавена “Becoming”, съобщи Би Би Си. В мемоарите си съпругата на предишния US президент споделя, че е прибегнала до изкуствено оплождане след спонтанен аборт, който преживяла преди 20 години. След него тя се чувствала “изгубена и самотна”, разказа Мишел вчера в тв предаването “Добро утро, Америка” на Ей Би Си, в което участва като част от кампанията за представянето на книгата си. В нея Мишел отделя немалко внимание и на наследника на съпруга си на поста в Белия дом – Доналд Тръмп, когото вини, че е изложил на риск сигурността на семейството й. Става въпрос за твърденията на Тръмп, че Барак Обама не е роден на територията на САЩ и съответно е избран за президент незаконно. “Ами ако някой психически нестабилен и въоръжен беше дошъл във Вашингтон и беше тръгнал да преследва нашите дъщери? Доналд Тръмп с неговите гръмки и безразсъдни инсинуации изложи на риск семейството ми. И аз никога няма да му простя”, отсича Мишел.    ", "date": "2018.11.09", "title": " Дъщерите на Обама заченати инвитро"}
{"url": "https://trud.bg/%d1%82%d1%80%d1%8a%d0%bc%d0%bf-%d0%bf%d0%be%d0%b4%d0%bf%d0%b8%d1%81%d0%b0-%d1%83%d0%ba%d0%b0%d0%b7%d0%b0-%d0%ba%d0%be%d0%b9%d1%82%d0%be-%d0%b7%d0%b0%d0%b1%d1%80%d0%b0%d0%bd%d1%8f%d0%b2%d0%b0-%d0%b4/", "text": "Държавният глава на САЩ Доналд Тръмп подписа указ, с който се ограничава правото на убежище на мигранти, които са влезли на територията на страната чрез незаконно пресичане на границата, съобщава Washington Examiner. „Искаме хората да идват в нашата страна, но те трябва да правят това законно“, подчерта лидерът на Белия дом. Изпълняващият длъжността министър на правосъдието на САЩ Матю Уитакър и министърът на вътрешната сигурност Кърстен Нилсен вече обявиха новите мерки и след подписването на указа от Тръмп те влизат в сила. „Нашата система за предоставяне на убежище е прекалено претоварена от търсещи закрила лица, които не заслужават такава. Те са огромна тежест за нашите ресурси и ни пречат да бъдем в състояние да предоставим убежище на онези, които наистина го заслужават“, подчерта Уитакър в изявление. Американското законодателство гласи, че всеки мигрант, който влиза в САЩ, може да кандидатства за убежище, „независимо от точката на пристигане.“  ", "date": "2018.11.09", "title": " Тръмп подписа указа, който забранява даването на убежище на нелегални мигранти"}
{"url": "https://trud.bg/%d0%ba%d0%b0%d0%bb%d0%be%d1%8f%d0%bd-%d0%bf%d0%b0%d1%80%d0%b3%d0%be%d0%b2-%d0%bd%d0%b0-%d0%b5%d1%81-%d0%bb%d0%b8-%d0%b4%d0%b0-%d0%b2%d1%8f%d1%80%d0%b2%d0%b0%d0%bc%d0%b5-%d0%b7%d0%b0-%d1%87%d0%b8/", "text": "На Европейския съюз ли да вярваме за чистотата на въздуха или на ГЕРБ в Столична община. Това попита председателят на групата на БСП в СОС и на столичинте социалисти Калоян Паргов, след като стана ясно, че има сериозна опасност на България да бъдат наложени санкции от Европейския съюз, тъй като все още не е изпълнила изцяло решението на Съда на ЕС от 5-и април 2017 г., съобщиха от пресцентъра на БСП-София.  Тогава същият съд установи, че България е нарушила задълженията си по директивата за качеството на въздуха и не спазва изискванията за пределно допустимите концентрации на фини прахови частици. „Това решение на Съда на ЕС през 2017-а изненада управляващите от ГЕРБ в София, които до този момент упорито отказваха да признаят, че има проблем, припомни Калоян Паргов. – После набързо предприеха мерки, започнаха да измерват чистотата на въздуха, установиха, че наистина нивото на фини прахови частици е чувствително над нормите и се наложи да преработват стратегията. Сега твърдят, че въздухът в София вече е чист и изграждането на инсталация за горене на преработени в RDF гориво отпадъци няма да го замърсява допълнително. Това е манипулация. Управляващите от ГЕРБ в София манипулират гражданите. И доказателство за това е именно призивът на Европейската комисия към България да изпълни изцяло решението на Съда на ЕС от 5-и априв 2017 г., защото в противен случай ще бъдат наложени санкции. При това положение на кого да вярваме – на ЕС или на ГЕРБ в София? Очевидно, че управляващото мнозинство в столицата чете данните за чистотата на въздуха като Дявола – Евангелието“. Според Калоян Паргов решението на СОС да отхвърли Доклада с предложение за провеждане на референдум с три въпроса, свързани с изграждането на инсталация за горене на RDF, не означава, че идеята се е провалила окончателно. „Сега предстои областният управител да потвърди или да отхвърли това решение, обясни той в Сутрешния блок на БНТ1. – Ако го потвърди, ще обжалваме в Съда. Ако и Съдът не се произнесе в наша полза, ще съберем подписи от гражданите, за да върнем темата за разглеждане отново в СОС“. Председателят на БСП – София е категоричен, че подобна инсталация за горене на RDF е необходима. „Спорът ни с управляващите от ГЕРБ е за мястото на което, трябва да бъде изградена тя – ние настояваме да е в местността „Садината“, където е построен заводът, а те искат да е в ТЕЦ „София“. когато Столичният общински съвет взима решения за десетки години напред, какъвто е случаят, пряката демокрация е много важна. Когато беше гласуван първият доклад, той беше приет със съвсем крехко мнозинство. Това показва, че липсва нужния консенсус по въпроса и е важно да се допитаме до мнението на гражданите. Не бива разговорът по тази тема да бъде профанизиран, както се случи по време на сесията в четвъртък. Управляващите в СО трябва да знаят, че няма нищо страшно в това да питат хората“.", "date": "2018.11.09", "title": " Калоян Паргов: На ЕС ли да вярваме за чистотата на въздуха или на ГЕРБ в Столична община?"}
{"url": "https://trud.bg/%d0%b1%d1%80%d0%b8%d1%82%d0%b0%d0%bd%d1%81%d0%ba%d0%b8-%d0%bc%d0%b8%d0%bd%d0%b8%d1%81%d1%82%d1%8a%d1%80-%d0%bf%d0%be%d0%b4%d0%b0%d0%b4%d0%b5-%d0%be%d1%81%d1%82%d0%b0%d0%b2%d0%ba%d0%b0-%d0%bd%d0%b0/", "text": "Министърът на транспорта на Обединеното кралство Джо Джонсън подаде оставка от правителството на премиера Тереза Мей заради „ужасната грешка“, както той описа очертаващото се споразумение за Брекзит, предава AFP. „За мен става все по-ясно, че споразумението за оттегляне, което е финализирано… ще бъде ужасна грешка“, пише Джонсън в текста, в който посочва причините за оставката си. Същевременно той призова за провеждането на втори референдум за британското членство в Европейския съюз. Джонсън, който подкрепяше оставането на страната в структурите на ЕС в референдума от 2016 г., е по-младият брат на Борис Джонсън, който застана начело на кампанията за Брекзит и се оттегли от поста външен министър през юли тази година.", "date": "2018.11.09", "title": " Британски министър подаде оставка, нарече споразумението за Брекзит „ужасна грешка“"}
{"url": "https://trud.bg/%d1%81%d1%8a%d0%b4%d1%8a%d1%82-%d0%b2-%d0%b1%d1%83%d1%80%d0%b3%d0%b0%d1%81-%d0%bf%d1%80%d0%b5%d0%ba%d1%80%d0%b0%d1%82%d0%b8-%d0%b4%d0%b5%d0%bb%d0%be%d1%82%d0%be-%d0%b7%d0%b0-%d0%b8%d0%b7%d1%81%d0%bb/", "text": "Бургаският съд отказа да изпълни съдебна поръчка за правна помощ на Турция и прекрати делото за изслушване на българските гранични полицаи Михаил Цонков, Николай Костов, Николай Петков и Живко Петков. С това се даде ясен знак – че независимата съдебна власт смята четиримата бургазлии за невинни. В 14 часа те пристигнаха в съда водени от адвоката си Росен Кожухаров. Съдът прие документите носени от защитника и в късния следобед, след заседание, се произнесе. Българските гранични полицаи Михаил Цонков, Николай Костов, Николай Петков и Живко Петков са обвинени от Тежкия наказателен съд в Къркларели за убийството на турски гражданин – бракониер-нарушител на държавата ни граница. Там съдът е насрочил дело за 12- ти март, а до нашия съд бе изпратена съдебната поръчка за изслушване. Граничарите категорично заявиха, че няма да отидат на процес в Турция. На 17 април 2008 г., край Резово българските граничари се опитали да задържат турски бракониери на калкан, нарушили морската ни граница. Комшиите обаче не се подчинили и граничарите били принудени да изпълнят инструкциите при подобни случаи и да използват служебното си оръжие. От оръжието на граничен полицай Михаил Цонков е произведен изстрел. Куршумът улучил един от рибарите, който по късно починал. На 26-ти ноември 2009 г. Военно-апелативният съд оправдава изцяло Михаил Цонков. В края на 2014 г. Европейският съд за правата на човека също оправдава българския граничар. От Бургаския съд уточниха още: Със Закона за ратифициране на Европейската конвенция за взаимопомощ по наказателноправни въпроси, в чл. 1, т.1, б. „а“, Република България е направила резерва по чл. 2 от Конвенцията, като е заявила, че отказва правна помощ в случаите, когато спрямо същото лице, за същото престъпление има влязла в сила присъда, постановление или определение за прекратяване на делото, както и когато наказателната отговорност е погасена, поради изтичане на предвидената в закона давност. Съдебният състав прие, че според разпоредбата на чл. 2, б. „b“ от цитираната Конвенция, ако замолената страна счете, че изпълнението на молбата би могло да накърни суверенитета, сигурността, обществения ред или други интереси, правната помощ може да бъде отказана. Според Районен съд – Бургас, в случай на изпълнение на молбата за правна помощ на Първи тежък наказателен съд – гр. Къркларели, Република Турция, би бил накърнен суверенитета на Република България. Освен това за престъпленията е изтекла абсолютната погасителна давност, изключваща наказателно преследване съгласно НК на Република България. Наред с гореизложеното, съдът счете, че чрез изпълнението на молбата за правна помощ от Първи тежък наказателен съд – гр. Къркларели, Република Турция, по отношение на Михаил Ц. би бил нарушен принципа “Non bis in idem” или правото на всеки да не бъде съден или наказван два пъти за едно и също престъпление, уреден в чл. 50 от Хартата на основните права на ЕС. Това е така, тъй като има влязло в сила постановление за прекратяване на наказателното производство от 2008 г., на Военно-окръжна прокуратура – Сливен, по което Михаил Ц. е бил привлечен като обвиняем за престъпление по чл. 123, ал. 4, вр. ал. 1 от НК. Определението на съда е окончателно. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2018.11.09", "title": " Съдът в Бургас прекрати делото за изслушване на четиримата граничари (Обзор)\t\t\t"}
{"url": "https://trud.bg/%d0%b4%d0%b5%d1%81%d0%b5%d1%82%d0%ba%d0%b8-%d0%b6%d0%b5%d1%80%d1%82%d0%b2%d0%b8-%d0%bf%d1%80%d0%b8-%d0%b0%d1%82%d0%b5%d0%bd%d1%82%d0%b0%d1%82-%d0%b2-%d1%81%d0%be%d0%bc%d0%b0%d0%bb%d0%b8%d0%b9%d1%81/", "text": "Най-малко 19 души са загинали при бомбено нападение в хотел в сомалийската столица Могадишу, съобщава Reuters. Взривени са две коли, заредени с експлозиви. Полицията в африканската страна поясни, че шестима от загиналите са предполагаеми нападатели. След силните експлозии са чути изстрели от автоматично оръжие. Съобщава се, че над града се носи гъсти колони от черен дим. Полицията подозира, че ислямистката терористична организация „Ал-Шабаб“ стои зад атаката.", "date": "2018.11.09", "title": " Десетки жертви при атентат в сомалийската столица Могадишу (СНИМКИ)"}
{"url": "https://trud.bg/%d0%b5%d0%b2%d1%80%d0%be%d0%ba%d0%be%d0%bc%d0%b8%d1%81%d0%b0%d1%80-%d0%bc%d0%b0%d1%80%d0%b8%d1%8f-%d0%b3%d0%b0%d0%b1%d1%80%d0%b8%d0%b5%d0%bb-%d0%b4%d0%b5%d0%b7%d0%b8%d0%bd%d1%84%d0%be%d1%80%d0%bc/", "text": "За никого от нас не е тайна, че разпространението на дезинформация онлайн вече заема застрашителни размери. Тя ерозира доверието на гражданите и поражда растящо недоверие в традиционните медии. Това заяви комисарят по цифровата икономика и общество по време на конференцията „Фалшиви новини от истински тролове“, в която представи актуалното състояние на политиката на ЕК за борба с дезинформацията онлайн и резултатите от предприетите до момента мерки, включително Кодекса за добри практики, изготвен наскоро от Форума относно дезинформацията онлайн. Днес сме свидетели на влиянието на социалните медии, при които често трудно можем да достигнем до източника на информация, да проверим достоверността на информацията, да си отговорим на въпроси като например кой стои зад разпространяваната дезинформация, вътрешен или чуждестранен фактор е, мотивиран ли е от икономическа или политическа изгода. Днес повече от всякога е важно да бъдем амбициозни да се справим с общи усилия с негативното въздействие на дезинформацията онлайн върху върху демокрацията, обществото, нашите ценности, каза европейският комисар. Мария Габриел подчерта ключовата роля на Кодекса за добри практики за борба с дезинформацията онлайн, който й беше представен на 26 септември. „Този кодекс е основа за саморегулиране на онлайн платформите и рекламната индустрия, както и съществена стъпка за осигуряване на прозрачна, справедлива и надеждна онлайн кампания преди изборите за Европейски парламент. Очакваме онлайн платформите и рекламната индустрия да постигнат съгласие с представители на медиите, академичните среди и експертите и да започнат да прилагат бързо и ефективно кодекса. Редица компании като Гугъл, Фейсбук, Мозила и Туитър вече се ангажираха да прилагат кодекса и представиха подробни индивидуални пътни карти как планират да разширят своите инструменти срещу дезинформацията в навечерието на европейските избори“, информира българския еврокомисар. Сред тези дейности, декларирани от платформите, са проучване на публикуването на реклами, прекратяване на плащането на печалби от реклама на акаунти и уебсайтове, които разпространяват дезинформация, политическата реклама трябва да стане по-прозрачна. Например, реклами във Фейсбук и Туитър, които се отнасят до избори или политически кандидат, ще включват бележка “Платено от..”, така че гражданите да могат ясно да разграничат политически промотираното съдържание от други типове съдържание. Не по-малко важен е декларирания ангажимент на платформите да предприемат действия спрямо фалшивите акаунти и нечестното използване на автоматизирани ботове. Оправомощаване на потребителите да могат да докладват за случаи на дезинформация е друго обещание, дадено от платформите и рекламната индустрия. „Това са ангажименти, които сега трябва да бъдат приложени на практика. Ще бъда бдителна относно тяхното изпълнение и се надявам като доброволни мерки да постигнат резултат. През декември ще оценим прогреса и ще преценим има ли значителни подобрения или е необходимо адаптиране на Кодекса. Ако резултатите са неудовлетворителни, си запазваме правото да обмислим допълнителни действия, включително от регулаторен характер. Никой няма делегирано право да бъде министерство на истината. Не става дума за цензура, а за осъзнаване, че рушенето на доверието на гражданите не води до нищо добро за никого. Нужно е да останем единни в тази кауза, за да запазим доверието помежду си“, отправи апел българският еврокомисар по цифровата икономика и общество Мария Габриел.    ", "date": "2018.11.09", "title": " Еврокомисар Мария Габриел: Дезинформацията в интернет руши доверието помежду ни"}
{"url": "https://trud.bg/%d0%be%d1%89%d0%b5-%d0%b4%d0%b2%d0%b0%d0%bc%d0%b0-%d0%bd%d0%b0%d1%80%d0%be%d0%b4%d0%bd%d0%b8-%d0%bf%d1%80%d0%b5%d0%b4%d1%81%d1%82%d0%b0%d0%b2%d0%b8%d1%82%d0%b5%d0%bb%d0%b8-%d1%81%d0%b5-%d0%be%d1%82/", "text": "Още двама народни представители са внесли официално заявление за отказ от имунитет. Това са проф. Георги Михайлов от БСП и Пламен Христов от групата на „Воля“, съобщи  . Така депутатите, които са дали съгласие за доброволно сваляне на специалната защита, с която се ползват, станаха четирима. По-рано днес стана ясно, че от имунитет се отказват Елена Йончева от БСП и Борис Кърчев от ГЕРБ. Вчера главният прокурор Сотир Цацаров   имунитетите на шестима депутати. Председателят на партия „Воля“ Веселин Марешки и зам.-председателката на неговата парламентарна група Кръстина Таскова все още не са взели решение.", "date": "2018.11.09", "title": " Още двама народни представители се отказаха от имунитета си"}
{"url": "https://trud.bg/%d0%ba%d0%be%d0%bb%d0%b0-%d1%81%d0%b5-%d0%bf%d1%80%d0%b5%d0%be%d0%b1%d1%8a%d1%80%d0%bd%d0%b0-%d0%b2-%d1%86%d0%b5%d0%bd%d1%82%d1%8a%d1%80%d0%b0-%d0%bd%d0%b0-%d1%80%d1%83%d1%81%d0%b5/", "text": "Зрелищна катастрофа без ранени и жертви в центъра на Русе. Инцидентът стана на току що ремонтираната улица „Славянска“. Според очевидци, за да не удари друг автомобил, колата рязко завила към тротоара, при което е съборила пътен знак, изкоренила дърво и се преобърнала странично, удряйки паркиран автомобил, съобщи  . В този момент в района не е имало пешеходци.", "date": "2018.11.09", "title": " Кола се преобърна в центъра на Русе"}
{"url": "https://trud.bg/%d0%ba%d1%80%d0%b0%d1%81%d0%b8%d0%bc%d0%b8%d1%80-%d0%b2%d1%8a%d0%bb%d1%87%d0%b5%d0%b2-%d1%80%d0%b0%d0%b1%d0%be%d1%82%d0%b8%d0%bc-%d0%bf%d0%be-%d0%b4%d1%80%d1%83%d0%b3-%d1%81%d0%bb%d1%83%d1%87%d0%b0/", "text": "Ще бъде назначен служебен ректор на мястото на   ректор на Варненския технически университет. Това заяви министърът на образованието и науката Красимир Вълчев по  . Той добави, че проблемът с плагиатството в научните сфери не е само български. Ще бъде назначен служебен ректор на мястото на уличения в плагиатство ректор на Варненския технически университет. Плагиатството е констатирано още миналата година, но едва тази Просветното министерство се е сдобило с правомощията да освободи ректора, обясни просветният министър. Професорът ще изгуби научната си титла „доктор на техническите науки“. Проблем с плагиатството има по всички страни, не само в България, заяви Красимир Вълчев. „Последната година беше заявено, че това е проблем, защото руши академичната етика и академичните ценности“, каза той. Не всички въпроси за плагиатство преминават през новосформираната Комисия по академична етика – някои се разглеждат на университетско ниво, обясни министърът. В момента се работи по подобен случай за плагиатство във Висшето военно училище във Велико Търново, като не става дума за ректора, но министърът отказа да даде предварителни подробности. Тази година увеличението на средствата за БАН са над 50%, като това това няма аналог с предишни години или други публични организации, обясни министърът. БАН се държи като частен собственик на НИМХ и са забравили, че изпълняват публична функция, заяви Красимир Вълчев. Работата на НИМХ ще се подсигури законово, така че институтът нито да прекъсне работата си, нито да има съкращения на персонала или загуба на собствеността, допълни той. Увеличението на учителските заплати не е за сметка на учените в БАН, заяви просветният министър. „Учените в БАН нямат тази обществена задача, която има учителят. Затова и финансирането на научните изследвания е в много по-малка степен базирано на твърда база, а в по-голяма степен е функция на тяхната активност“, посочи Красимир Вълчев. Връщането на децата в училище е екипна задача, с която сам учител не може да се справи, обясни Вълчев. По думите му, приоритетите на Просветното министерство включват връщането на децата в училище, модернизацията и инвестициите в учителите, инвестициите в дигиталните умения, връзката с пазара на труда, обновяване на учебните програми. Работата на Просветното министерство няма да се утежни, ако Агенцията за българите в чужбина бъде закрита, тъй като МОН има повече правомощия от нея, включително законови, обяви Вълчев.", "date": "2018.11.09", "title": " Красимир Вълчев: Работим по друг случай на плагиатство, във Велико Търново\t\t\t"}
{"url": "https://trud.bg/%d0%bf%d0%be-3017-%d0%bb%d0%b2-%d0%bd%d0%b0-%d1%87%d0%be%d0%b2%d0%b5%d0%ba-%d1%81%d0%b0-%d1%81%d0%bf%d0%b5%d1%81%d1%82%d0%b5%d0%bd%d0%b8-%d0%b7%d0%b0-%d0%b2%d1%82%d0%be%d1%80%d0%b0-%d0%bf%d0%b5%d0%bd/", "text": "Средно по 3017 лв. на човек са спестени за втора пенсия в универсалните пенсионни фондове, сочат данните на Комисията за финансов надзор към края на септември. Средствата, натрупани в индивидуалните партиди на всеки осигурен се движат в широки граници и зависят от осигурителния му доход и трудовия стаж. Хората, които сега излизат на трудовия пазар и започват първата си работа, имат по-малко натрупани средства за пенсия.  Младежите на възраст 15-19 години имат в универсален пенсионен фонд средно по 127,64 лв., сочат данните на КФН. Хората на възраст 55-59 години, които само след няколко години ще излязат в пенсия, имат натрупани по личните си сметки във фондовете по 3760,77 лв. Сумата е твърде малка за да осигури сериозни допълнителни средства към държавната пенсия. Затова много хора правят и доброволни вноски за старини. В доброволен пенсионен фонд се осигуряват над 625 хил. души като на месец внасят средно по 102 лв. за старини, сочат данните на КФН. От хората, които се осигуряват доброволно, най-голям е броят на тези на възраст над 64 години – 101 хил. души. Средната възраст на клиентите на доброволните фондове е 51,7 години, при положение че за осигурените в универсалните фондове е 40,4 години. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.09", "title": " По 3017 лв. на човек са спестени за втора пенсия\t\t\t"}
{"url": "https://trud.bg/%d1%81%d0%bf%d0%b5%d1%86%d0%b8%d0%b0%d0%bb%d0%bd%d0%b8%d1%8f-%d1%81%d1%8a%d0%b1%d0%be%d1%82%d0%bd%d0%be-%d0%bd%d0%b5%d0%b4%d0%b5%d0%bb%d0%b5%d0%bd-%d0%b1%d1%80%d0%be%d0%b9-%d1%82%d1%80%d1%83%d0%b4/", "text": "Тази събота и неделя: „Владетелите на света“ Четете новата поредица на „Труд” за осемте най-влиятелни фамилии. Този уикенд – Братята Лазард – Търговците на злато.          Кейт Мара: Обичам да правя пакости Младата звезда търси нови приключения АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.09", "title": " Труд Уикенд – един вестник за два дни"}
{"url": "https://trud.bg/%d0%bf%d0%b5%d1%80%d0%bd%d0%b8%d0%ba-%d0%b8-%d0%bf%d1%80%d0%be%d1%87%d1%83%d1%82%d0%b8%d1%8f%d1%82-%d0%ba%d1%80%d0%b0%d0%ba%d1%80%d0%b0/", "text": "Силната средновековна крепост е изградена най-вероятно при Омуртаг Тази година по време на традиционния празник на Перник – денят на св. Иван Рилски (19 октомври), градът бе домакин на международна научна конференция, организирана от Регионалния исторически музей в Перник и Историческия факултет на СУ „Св. Климент Охридски“. Благодарение на усилията на доц. Георги Николов, заместник-декан на факултета, и на Венцислава Крумова, директор на музея, се състоя интересен и стойностен научен форум. В него взеха участие учени от редица наши университети, музеи и научни институти, както и от Полша, Русия и Германия. Специална благодарност за отличната организация на това научно събитие заслужава кметът на община Перник д-р Вяра Церовска. Длъжни сме да отбележим, че ако в днешната „масова култура“ Перник е прицел на шеги, често грубовати и нелепи, истината е твърде различна – градът притежава богата история и сериозни приноси за националната ни култура. Тази първа по рода си конференция беше озаглавена „Перник през вековете“, а особен акцент бе поставен върху Кракра Пернишки. Естествено, активно беше участието на пернишките историци и археолози, които изнесоха интересна информация за миналото на града. Най-ранните данни са от епохата на неолита – преди осем хиляди години! В пернишкия музей се пазят праисторически артефакти, които отдавна са известни на специалистите у нас и в чужбина. Много са и археологическите паметници, свързани с древните траки. Още Тукидит споменава племето агриани, споменът за което е „запечатан“ в името на географския регион Граово. В експозициите на пернишкия музей античното културно наследство е представено с богати находки, сред които се открояват релефите и скулптурите на божествата на здравето Асклепий и Хигия. Впрочем, дори и името „Перник“, традиционно свързвано със славянския бог Перун, най-вероятно е „спомен“ за древните траки. Перник и неговият район влизат в пределите на Първото българско царство след превземането на Сердика/Средец (София) от кан Крум през 809 г. Силната средновековна крепост е изградена най-вероятно при Омуртаг. Тя и днес впечатлява със своите стени и кули, уви, ненужно загрозени в най-ново време с „възстановка“ от … пластмаса! При археологически разкопки са открити много монети и печати, сред които сребърен печат на цар Петър (927-969). За първи път името на града е споменато в т. нар. Народно житие на св. Иван Рилски. Прочутият отшелник пристига „…в Перник и се настани в место каменно близо до реката, наречена Струма, и тук си направи свое покоище…“ Разрушаването на крепостта е резултат от един грабителски поход на сръбския жупан Стефан Неман през 1190 г., когато Перник все още е в пределите на Византия. Без съмнение най-известната личност, свързана с Перник, е Кракра. Смелият военачалник изпъква сред най-видните български боляри, съвременници на цар Самуил и неговите наследници: кавханите Дометиан и Теодор, ичиргу-боила Богдан, Ивац, Елемаг, Николица, Драгшан, Охтум, Сермон и др. Както се вижда от името му, могъщият болярин е потомък на древен (пра)български род. Византийският хронист Йоан Скилица е обрисувал Кракра като „…човек, извънредно способен във военните дела…“ Макар да го наричаме традиционно „Пернишки“, както изглежда, Кракра е бил управител (комит) на обширната област (комитат) с главен център Средец/София. Под негова власт са били още 35 крепости, т.е. по-малки административни райони в състава на комитата. Защо срещаме Кракра в Перник, а не в Средец? Очевидно заради непристъпността на тази крепост в сравнение със Средец/София, която е в полето, и е била по-уязвима за ромейските удари. Знаем, че през ІХ-ХІ в. българските областни управители са имали поне две основни резиденции. Така например Домета, познат ни от житието на св. Климент Охридски, е пребивавал в Девол (в днешна Албания) и в Охрид. Видинският комит Охтум е имал втори властови център в Банат – крепостта Чанад. Така или иначе, Перник и Средец са разположени твърде близо, за да са центрове на два отделни комитата. Първият сериозен сблъсък на Василий II с Кракра е през 1002 г. След превземането на Скопие, столица на България през 978–997 г. (там е пребивавал цар Роман, синът на цар Петър), ромеите обсаждат Перник. Василий ІІ прекарва пред стените на града „…немалко време, като при обсада загубил немалко войска, но разбрал, че крепостта не се поддавала и че Кракра не отстъпвал нито на ласкателствата, нито на други обещания и предложения… „През 1015 г. Перник е атакуван от византийския военачалник Никифор Ксифий, но без успех. Кракра изявява своя военачалнически талант и през есента на 1016 г., когато самият император „…потеглил срещу Триадица (Средец/София) и обкръжил крепостта Перник, но тъй като онези вътре се сражавали храбро и упорито, много ромеи загинали. Императорът цели 88 дни държал обсадата, но като разбрал, че е невъзможно да я превземе, оттеглил се, без да постигне нищо…“ В разгара на несекващата война земите, управлявани от Кракра, губят връзка със столицата Охрид – ситуация, която е напълно обяснима, тъй като Скопие е във византийски ръце. През 1017 г. обаче, както съобщава Скилица, Кракра „… се бил съединил с Иван Владислав…“ Явно преди това българският воевода успява да освободи Скопие. Знае се, че през 1018 г. градът е под българска власт, а в него е базиран „първият отряд“ на царската гвардия. Малко по-късно през 1017 г. Василий Българоубиец е неприятно изненадан от вестта, изпратена му от византийския управител на Дръстър/Силистра, че Кракра е събрал „…твърде многобройна войска…“ Нещо повече, той установява връзки с печенезите, съюзници на България от времето на Симеон и Петър. Възниква план за печенежко нападение на юг от Дунав, което да улесни български действия на широк фронт. Явно, цар Иван Владислав (1015-1018) разширява правомощията на Кракра – както заради качествата му, така и поради съседството на неговата област със завладените от ромеите земи в Северна България. За съжаление, с помощта на богати дарове византийската дипломация проваля тази амбициозна военна акция – „…замисленият от Кракра и Иван поход срещу ромеите не бил осъществен, тъй като печенезите се отказали от съюза…“ Кракра присъства ярко на политическата сцена и през пролетта на следващата 1018 г., но този път с обратен знак. Неустрашимият болярин е сред онези, които първи капитулират пред Василий II! Когато получава вестта за гибелта на цар Иван Владислав пред стените на Драч (февруари 1018 г.), Василий II веднага потегля към България. В Одрин го пресрещат „…братът и синът на прочутия Кракра…“ и съобщават за предаването на „известната крепост Перник и другите 35 крепости…“ Императорът удостоява видния българин с високата титла „патриций“. В Сяр Василий II се среща лично с Кракра, там идва и Драгомъж, управителят на Струмица. Непосредствено след това пратениците на царица Мария, вдовицата на цар Иван Владислав, обявяват пълната капитулация на Българското царство. Кракра вероятно е един от представените осем българи в една миниатюра от т.нар. Венециански псалтир на Василий ІІ – явно това са били хората, които олицетворяват подчиняването на България. Въпросът „Кракра – герой или колаборационист?“ неведнъж беше задаван и на провелата се в Перник научна конференция. В крайна сметка, Кракра не прави изключение от преобладаващата част от българската аристокрация, уморена и обезверена от мрачните перспективи на по-нататъшната съпротива. Затова Кракра и неговите „колеги“ не подкрепят престолонаследника Пресиан II, за когото вече разказахме в тази поредица. Със сигурност българските първенци, сред които Кракра се откроява особено силно, са били загрижени не само за своето оцеляване… Вълнувала ги е и съдбата на собствения им народ, подложен на кървав терор, масови ослепявания, преселвания, избиване, и т.н. Целта им е била да запазят неговия човешки потенциал за по-добри времена. Днес не знаем какво е представлявал „договорът“, с който България попада под властта на Василий II. Факт е обаче, че е съхранена самостоятелната българска църква начело с архиепископ в Охрид, както и традиционната българска данъчна система, по-лека от византийската. За всичко това заслуга е имал и „прочутият Кракра“, едно от лицата на българската държава и общество преди цяло едно хилядолетие през далечната 1018 г.", "date": "2018.11.09", "title": " Перник и “прочутият Кракра”\t\t\t"}
{"url": "https://trud.bg/%d1%81%d1%82%d0%be%d0%bb%d0%b8%d1%87%d0%b0%d0%bd%d0%b8%d0%bd-%d0%b7%d0%b0%d1%81%d0%bd%d0%b5-%d0%ba%d1%80%d0%b0%d0%b4%d0%b5%d1%86-%d0%bf%d1%80%d0%b5%d0%b4-%d0%b6%d0%b8%d0%bb%d0%b8%d1%89%d0%b5%d1%82/", "text": "Столичанин извърши собствено разследване срещу потенциален крадец. Камерата пред дома му засне как съмнителен мъж проверява дали апартаментите в кооперацията са отключени. В столичния квартал „Лагера” малко след 3 ч. сутринта неизвестен мъж се опитва да влезе в един от апартаментите. Това, което не е знаел, е, че на звънеца има инсталирана камера, която записва всеки път, когато има движение. На тези кадри попада Любомир Коцев рано сутринта, проверявайки записите от камерата пред апартамента му. „Опитва да влезе в моя апартамент и в апартамента на моя съсед. Разчита вратите да са отключени. По съвсем деликатен начин натиска бравата, за да може да не се чуе шум”, разказа Любомир  по  . Той веднага публикува кадрите в интернет и прави свое разследване кой е мъжът, опитал се да влезе в апартамента му. Само за няколко часа с него се свързват и други потърпевши, които разпознават мъжа. Според Любомир само за седмица мъжът е опитал да ограби няколко апартамента. „В кв.„Младост” е опитал да влезе, успял е на 2 места, взел е пари и ценности”, разказва Любомир. Съсед на мъжа, заснет от камерата, коментира за bTV, че той редовно е арестуван за домови кражби. Не го показваме от съображение за сигурност. „Голяма част от живота си е прекарал в затвора, всички знаят с какво се занимава, но като цяло не се гордее с това. Даже обясняваше, че е станал нов човек. Имаше фирма към затвора, която му беше дала работа и му беше намалила присъдата”, посочи съседът. От СДВР коментираха, че извършителят все още е неизвестен. Само преди 2 седмици мъж хвана обирджии в дома си с мобилно приложение за следене на кучета.", "date": "2018.11.09", "title": " Столичанин засне крадец пред жилището си"}
{"url": "https://trud.bg/%d1%80%d1%83%d0%bc%d0%b5%d0%bd-%d1%80%d0%b0%d0%bb%d1%87%d0%b5%d0%b2-%d0%b2%d0%b5%d0%bb%d0%b8%d0%ba-%d0%bf%d1%80%d0%b8%d0%be%d1%80-%d0%bd%d0%b0-%d0%be%d1%80%d0%b4%d0%b5%d0%bd%d0%b0-%d0%bd%d0%b0-2/", "text": "Българският орден на тамплиерите тази година чества 10 години Велик приорат България. Годишнината съвпада с 900 години от създаването на Ордена на тамплиерите. А 27-мият Конвент на Велик приорат – България посреща днес тамплиери от три континента. За форума в София и предизвикателствата пред Ордена в 21 век разговаряме с Румен Ралчев, Велик приор на Велик приорат- България. -Тамплиери от три континента, Господин Ралчев, събира София, а поводът е 27-мият Конвент на Ордена на рицарите-тамплиери от Йерусалим, Велик приорат – България. Как успяхте да мобилизирате толкова много ваши братя да пристигнат в България за есенната ви национална среща? -В редиците на Велик приорат – България се очаква винаги поредния Конвент, тъй като това е един от начините рицарите и дамите да се срещнат със свои братя и сестри от цялата страна, а в повечето случаи и много чуждестранни гости. Тази година очакваме повече от 30 рицари и дами от общо 9 държави. Това е един прекрасен момент да обменим мисли и опит с братя и сестри от всички краища на света. Радвам се, че нашите гости проявяват голям интерес към работата на Велик приорат – България, който е най-големият Велик приорат в Европа. Една България е уникална по своята същност, защото за разлика от други приорати, средната възраст на нашите дами и рицари е около 40 години. Тази млада, крехка възраст способства в същото време за една голяма инициативност и желание за работа. Факт, който се оценява от представителите и на другите Велики приорати. – Какво представлява Конвентът на тамплиерите? -В годишния план на Велик приорат – България присъстват два Конвента – пролетен и есенен. Пролетният винаги се провежда в някой град извън София, в който ние имаме командерия. А целта е по този начин да се представим в различни части на страната и различни групи от обществото да бъдат запозвани с нашата дейност. От своя страна, есенният Конвент винаги се провежда в София, такава е традицията ни. На него обикновено обобщаваме цялата година. Един конвент винаги се предшества от заседание на Великия съвет, който взема решения, които се оповестяват на самия Конвент. Сам по себе си един Конвент представлява ритуал от около два часа и половина, на който пресъздаваме с алегория някои от елементите на средновековният ритуал, смесени със съвременни изисквания. Въвеждаме в рицарски сан – само по време на Конвент могат да бъдат приемани нови рицари, създаваме командерии, повдигаме в степени рицари и дами, които са заслужили през годината и извършваме награждаване на заслужилите. В края на всеки един наш Конвент се събира и благотворителна лепта, тази година със събраните средства подкрепяме Фонда за даровити деца, кауза, за която работим през последните пет години. – Прави впечатление, че повечето от инициативите ви са свързани с младите хора – защо? – Да, голяма част от каузите ни са свързани със запознаването и изучаването на християнските ценности от подрастващото поколение. Немалко от нашите благотворителни кампании имат за цел да подпомагат талантливи деца. Опитваме се в различни възрастови групи, доколкото това е възможно, да развиваме интерес и да провеждаме образователни инициативи, свързани с изучаването на историята на родния край, историята на нашата Родина, на добродетелите на християнството. Държа да подчертая, че като организация ние не изземваме ничии функции, напротив. Подпомагаме инициативи и развиваме такива, които целят да формират в младите хора, в обществото християнски ценности. Не на последно място, на всеки три месеца нашият Орден издава списание „Тамплиер“, отделните броеве на което са общодостъпни от нашия сайт и в него се публикуват статии за нашите срещи, за благотворителните кампании и конкурсите, които стимулират млади творци. В него може да откриете и много научни статии, писани от рицари и дами. Ние сме се отворили към обществото и не сме тайна организация, така че всеки, който има интерес, може да прочете, да се запознае с нашата мисия. През годините утвърдихме традиция и издаваме редки книги, които са преводни или много стари такива. Ще припомня за вашите читатели, че нашият Орден издаде „Царството на славяните“ на Мавро Орбини. Точно „Царството на славяните“, впрочем, служи за основа на написването от Паисий Хилендарски на „История Славянобългарска“. В рамките на близо 70 страници в тази книга е показана историята на България от средните векове. Куриозното е, че „Царството на славяните“ не беше преведена до сега на български език. Ние направихме превод от староиталиански и я отпечатахме, като разпространихме безплатно изданието в българските библиотеки, читалища, училища, научни и културни институти. Пак през годините успяхме да изградим традиция да провеждаме научни конференции, духовни събори. Не се ласкаем, че правим нещо голямо, но следваме и развиваме нашите просветителски инициативи. Ако всички граждански организации се включат в подобни кампании, смея да кажа, че нашето общество ще изглежда по малко по-различен начин. – Гледам, че тук, в офиса ви, мечовете са положени на стените. Щом сте оставили истинските мечове, кои са оръжията, кои са мечовете на съвременните тамплиери? – Обичта по християнски е мечът на съвременните тамплиери. Заменили сме меча с думите. Водещи при нас са думите разбирателство, взаимопомощ и любов. Орденът ни побеждава и днес с това, че действително по християнски обичаме хората. И онова, което правим, го правим с любов. – Кои са основните акценти от форума ви тази събота в София? С какво 27-мият конвент на Ордена ви е по-различен? – По-особен ще е 27-мият Конвент на Велик приорат – България. Радостни сме, че ще създадем първата Командерия в Македония, в Скопие. В Македония посветихме първите 12 рицари и сега ще приемем нови 4. Ще бъде връчен ритуалният меч на новия командер, който ще бъде произведен на специална церемония, ще им бъде връчено тяхното знаме и ще им се даде възможност да започнат едно интензивно развитие на тамплиерството в нашата западна съседка. Надявам се, че през следващите години ще станем свидетели и на създаването на Велик приорат – Македония. Но разбира се, това ще зависи от работата и желанието на рицарите и дамите от Скопие. На Великия ни съвет ще бъде утвърдена и първата награда, която Велик приорат – България създаде на името на нашия Велик церемониалмайстор – покойният вече Андрей Баташов. Той остави изключителна следа не само в актьорското попприще в България и смятаме, че името му е достойно да се носи отличието. Наградата е патентована, а пластиката е дело на нашия склуптор-рицар Спас Киричев. Отличието ще се връчва ежегодно на млади артисти до 33-годишна възраст, които имат не само впечатляващи творчески постижения на сцената и екрана, но и благородна дейност в полза на хората. За да се поддържа жива паметта за незабравимия актьор, отишъл си от този свят без време едва на 45, лауреатите, освен ярък талант и потенциал за принос в развитието на изкуството, трябва да притежават и редица християнски добродетели и морални качества – хуманност, щедрост, състрадание, безкористност, достойнство, сила на духа: качества, които и самият Андрей Баташов притежаваше. А за пръв път наградата се присъжда на младия актьор Владимир Зомбори. Неговото име бе отличено от петчленна комисия от известни режисьори, актьори, които дебатираха няколко месеца. Самата комисия ние държахме да не е от представители на Ордена ни и в нея участва само един наш рицар. Само мога да припомня, че Зомбори е събирал книги за деца за различни библиотеки, водил е безплатно курсове за зрелостници по актьорско майсторство, една част от неговите актьорски превъплащения, особено самостоятелните му роли, са с благотворителна цел. Това е и замисълът на наградата „Андрей Баташов“ – да отива при хора, които в ежедневието си правят добри дела. – През цялата 2018-та година събитията на Велик приорат – България бяха белязани от двете годишнини – 10 години от дейността на Ордена у нас и 900 години тамплиерство. Успяхте ли да проведете всичките си планирани кампании? – В началото на всяка календарна година изготвям план за работа на Великия приорат. Обикновено това са около 15 теми, които включват различни видове мероприятия, в които една голяма част от рицарите и дамите участват. Така всеки един от нас припознава дейности, които чувства близко до себе си. Дали ще са семинари или конференции на историческа тема, или спортни състезания, работа по двата Конвента, които провеждаме – всичко това дава възможност на нашите членове да планират своето време през годината и да присъстват на една голяма част от нашите мероприятия. Така с годините нашите братя и сестри натрупаха опит в ритуалите, в организационната ни работа и вече Велик приорат-България има стабилен гръбнак, чрез който развиваме инициативите си. Съвместната работа по кампаниите ни дава възможност на хората да развиват и да поддържат приятелства. Дори имаме и три сватби – на наши братя и сестри, които са се запознали в Ордена. Това общество, което през годините работа създаде Ордена у нас, донякъде замества сухотата на обществените отношения, в които сме потопени ежедневно. Имаме ясни и точни правила – никой няма право да говори зад гърба на своя брат, ако има някакви забележки, те се казват в очите, но добронамерено, а не за уязвяване на личността. Като че ли с работата в Ордена правим живота си по-смислен, по-съдържателен. А това е и една от целите на Ордена – да се чувстваш в приятелска, добронамерена среда. Участието в Ордена не носи паричен дивидент, точно обратното – плащаш членски внос, даваш от времето си за подпомагането на благотворителни инициативи, влагаш мечти, доверие към ближния…И ако бъдеш излъган, или ако не попаднеш на мястото, което ти си представял, то естествено е да останеш разочарован. Имаме подготвителна степен, в която се приемат постуланти, в която се престоява година или две. Така хората виждат дали им е интересно, дали очакванията им се оправдават, а съответно и очакванията на рицарите и дамите към тях. Това е eдно изпитание – да се харесат и двете страни. Радостното е, че все по-малко от тези хора, които влизат в Ордена, се отказват. Нямаме желание да нарастваме по численост на всяка цена. Важно е всеки от нас да намира в Ордена нещо което да му харесва ида го стимулира. Винаги, когато приемаме нови рицари и дами казвам, че тамплиерството е за хора, които гледат напред, за хора, които помнят миналото и го изследват, но работата им днес ще оформи бъдещето утре. Често повтарям, че тамплиерството е за щедри хора с големи сърца:„Ако теб те боли сърцето, когато даряваш или усещаш вътрешна спънка – недей да идваш при нас, защото членството при нас ще е една голяма мъка“. Ако като даваш, мислиш колко или може ли да дадеш по-малко, то в един момент ще останеш разочарован от Ордена, но и ще оставиш разочарование сред останалите рицари. Нашият гост  О.р. ген. Румен Ралчев е роден на 30 януари 1952 година в София. Завършил е право в СУ “Св. Климент Охридски”, полицейската школа, УНСС, доктор по философия в Peninsula university, САЩ, с професорско звание. Академик. Служил е в УБО и НСО. През 2017 година е преизбран за Велик приор на рицарите – тамплиери у нас.         ", "date": "2018.11.09", "title": " Румен Ралчев, Велик приор на Ордена на рицарите-тамплиери в България, пред „Труд“: Обичта по християнски е мечът на съвременните тамплиери\t\t\t"}
{"url": "https://trud.bg/%d0%bf%d1%80%d0%be%d1%84%d0%b5%d1%81%d0%be%d1%80-%d0%b5%d0%b4%d0%bd%d0%be%d0%b2%d1%80%d0%b5%d0%bc%d0%b5%d0%bd%d0%bd%d0%be-%d0%b5-%d0%b7%d0%b0%d0%bc-%d0%bc%d0%b8%d0%bd%d0%b8%d1%81%d1%82%d1%8a%d1%80/", "text": "От ВТУ казват, че Николай Проданов е уволнен дисциплинарно, защото не е водил лекции, а получавал заплата. Той отрича това и подготвя съдебна процедура Зам.-министърът на правосъдието проф. Николай Проданов, за когото преди дни гръмна новината, че е уволнен дисциплинарно от ВТУ „Св. Св. Кирил и Методий“ като преподавател, е отстранен за нарушаване на трудовата дисциплина. Това обясниха пред репортер на „Труд“ юристи на великотърновския ВУЗ. Той категорично отрича това да е вярно и обжалва процедурата в съда. Според документите от обемната преписка по случая, става ясно, че проф. Проданов се е числил като преподавател в катедра „Публично-правни науки“ и е бил назначен на трудов договор с 8-часов работен ден. По този повод през април тази година ръководството на висшето училище направило официално запитване до Инспекцията по труда дали са съвместими двете длъжности-като преподавател и като зам.-министър на пълен работен ден. Два месеца по-късно трудовите инспектори отговорили, че не може при двама и повече работодатели, работното време на един служител да надвишава 48 часа седмично. От инспекцията са подчертали още, че фактически не е възможно да се изпълняват задълженията с оглед на това, че едната месторабота е в София, а другата е във Велико Търново. Ректорското ръководство на ВТУ направило официално запитване по казуса и до премиера Бойко Борисов като работодател на зам.-министъра, като била приложена и кореспонденцията с Инспекцията по труда. От кабинета на министър-председателя отговорили пространно, че като зам.-министър проф. Проданов може да съвместява пряката си работа с преподавателска дейност, стига да не е на трудов договор. Междувременно обаче започнали да постъпват сигнали до ръководството на ВТУ, че проф. Проданов не се явява в университета и не чете лекции. Зам.-ректорът по учебната част проф. Стоян Буров депозирал докладна до ректора проф. Христо Бонджолов за въпросните твърдения. Ректорът издал заповед, с която разпоредил да бъдат сформирани комисии от университетски служители, които да извършат проверка и да установят дали проф. Николай Проданов влиза в часовете си по изготвения график. „Проверката продължи четири седмици като 3-членните комисии в различен състав посещаваха кабинета и изчакваха през целия учебен час. В констативни протоколи за всяка дата те са отразили, че не е имало присъствие на преподавател, в някои от дните са се появявали студенти, но после и те спрели да идват и учебни занятия не са провеждани“, обясниха от великотърновския ВУЗ. С официални писма от ВТУ проф. Проданов бил приканен да даде писмен отговор защо не е взел нито едни от всичките 420 часа. „При кореспонденцията преподавателят заявява, че ще съдейства за изясняване на случая. Казва, че не е отчел взетите от него часове в информационната система заради негов неволен пропуск. Впечатление прави обаче, че за два от дните, в които е правена проверката, той е представил служебна бележка, че е бил кръводарител, а за другия – болничен за здравословно неразположение за един ден“, уточняват извършилите вътрешните проверки и показват въпросните документи. Преди да издадат заповедта за дисциплинарно уволнение от ВТУ, отново било поискано обяснение от проф. Николай Проданов, на което той отговорил като декларирал пълно съдействие, но и поставил 5 въпроса на работодателя си. От университета са категорични, че ще настояват професорът да върне парите, които е получил като заплата. В същото време той е трябвало да изпълнява трудовите си задължения и като зам.-министър в правосъдното ведомство в София. Междувременно пък се оказало, че освен във ВТУ, проф. Николай Проданов е преподавател също в университетите в Русе и Шумен като в русенския ВУЗ е на 8-часов договор, а в шуменския-на 4-часов. Репортер на „Труд“ потърси проф. Николай Проданов за коментар по казуса. „Дисциплинарното уволнение се осъществява по определена процедура, описана в Кодекса на труда. Категорично мога да кажа, че уволнението ми е неоснователно, а процедурата, по която е направено-порочна! Не е редно журналист да е видял документи, с което аз не съм запознат и които не са ми представени. Водил съм си лекциите и стриктно съм изпълнявал задълженията си в университета, без това да пречи на работата ми в Министерството на правосъдието. Коствало ми е обаче много сили и лични затруднения, а насреща получих некоректно отношение. Това неминуемо ще доведе до съдебен спор и истината ще бъде доказана“, заяви проф. Проданов. На въпрос как съчетава 8-часови работни дни в министерството и в два университета и 4-часов в още един ВУЗ, проф. Проданов заяви: „Трудно!“. Той обясни още, че преподава дисциплината „История на българската държава и право“, която е задължителна за студентите от специалност „Право“. „Тази дисциплина се преподава само от хабилитирани преподаватели, а такива в цялата държава на непенсионна възраст сме само трима. Огромна част от часовете ми са със задочници и затова занятията си ги водя по време на отпуски по 2-3 седмици непрекъснато, както и в съботите и неделите“, заяви проф. Николай Проданов.          ", "date": "2018.11.09", "title": " Професор едновременно е зам.-министър на правосъдието и преподавател в три университета\t\t\t"}
{"url": "https://trud.bg/%d0%bd%d0%b5-%d0%be%d1%82%d0%bd%d0%b5%d1%85%d0%b0-%d0%bc%d0%b0%d0%bd%d0%b4%d0%b0%d1%82%d0%b0-%d0%bd%d0%b0-%d0%bd%d0%b8%d0%ba%d0%be%d0%bb%d0%b0-%d0%b3%d1%80%d1%83%d0%b5%d0%b2%d1%81%d0%ba%d0%b8/", "text": "Собранието на Република Македония не отне мандата на депутата от ВМРО-ДПМНЕ Никола Груевски,тъй като на гласуването днес нямаше необходимото мнозинство от две трети. „За“ отнемане на мандата на Груевски гласуваха 58 депутати, против бяха 29, съобщиха македонските медии. На пленарното заседание нямаше дебати и депутатите по кратката процедура не приеха решението на съответната парламентарна комисия за отнемане на мандата на Груевски поради двегодишната му присъда затвор по делото „Танк“. През май Груевски бе осъден на две години затвор заради това, че противозаконно е повлиял на служители на министерството на вътрешните работи за покупката на луксозен Мерцедес на стойност 600 000 евро. Груевски сега чака решението на Наказателния съвет на Основния съд в Скопие по жалбата му за отлагане на присъдата, която трябваше да започне да изтърпява от 8 ноември. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.09", "title": " Не отнеха мандата на Никола Груевски"}
{"url": "https://trud.bg/%d0%b5%d0%bb%d0%b5%d0%bd%d0%b0-%d0%b9%d0%be%d0%bd%d1%87%d0%b5%d0%b2%d0%b0-%d0%bd%d1%8f%d0%bc%d0%b0-%d0%bd%d0%b8%d1%82%d0%be-%d0%b5%d0%b4%d0%b8%d0%bd-%d1%84%d0%b0%d0%ba%d1%82-%d0%ba%d0%be%d0%b9%d1%82/", "text": "В искането на Главния прокурор за образуване на дело срещу мен пише, че то е по сигнал на Делян Добрев, Тома Биков и Антон Тодоров. Това заявява народният представител и говорител на ПГ „БСП за България“ Елена Йончева в позиция по повод поисканото от прокуратурата снемане на депутатския й имунитет. Няма нито един факт, който да сочи, че от мен са били извършвани незаконни действия. Нито един факт за извършени престъпления, пише Йончева, определяйки искането като „потресаващщо“ и съдържащо „клевети“. Припомняме, че вчера главният прокурор Сотир Цацаров поиска имунитетите на общо шестима народни представители: Борис Кърчев от ГЕРБ, Елена Йончева и проф. Георги Михайлов от БСП, Веселин Марешки, Кръстина Таскова и Пламен Христов от „Воля“. В позицията си, публикувана на сайта на БСП, Йончева припомня подадените от нея сигнали за корупция при строителството на оградата по границата с турция, както и разкритията й по т.нар. аферата “кумгейт” в Хасково. Пълният текст гласи: „Запознах се подробно с искането на Главния прокурор да образува дело срещу мен.  В това искане пише, че делото е по сигнал на Делян Добрев, Тома Биков и Антон Тодоров. Всички предприети действия на прокуратурата се базират единствено на твърденията на тези три лица.  Няма нито един факт, който да сочи, че от мен са били извършвани незаконни действия. Нито един факт за извършени престъпления.  Надявам се делото, възможно най-бързо, да влезе в съда. Това е мястото, където истината ще стане ясна. Отправеното искане е потресаващо. Клевети, които отдавна се лансират от депутати на ГЕРБ. Няколко пъти призовах съответните отговорни институции да направят проверка – призовах, както от трибуната на Народното събрание, така и пред представители на медиите. Запозната съм с методите на  репресии на ГЕРБ. Това е класическа схема. Твърденията за “вероятно пране на пари” идват само два дни, след като аз и мои колеги настояхме за независима техническа експертиза на качеството на строителството на българските магистрали – вземане на вертикални ядки и анализ в лицензирани европейски лаборатории. През последната година внесох в ДАНС и прокуратурата документи, свързани с вероятни корупционни практики  при строителството на преградното съоръжение на българо-турската граница. Бях обвинена от вицепремиера Валери Симеонов в национално предателство. По този повод той внесе срещу мен и сигнал в прокуратурата. В ДАНС и прокуратурата съм внесла и документи за създадената от Делян Добрев схема в община Хасково  – схема за усвояване на огромни финансови ресурси от приятелско-роднински кръг – аферата “кумгейт”. Клевета срещу мен е отправяна и от Бойко Борисов, за което беше осъден. Работата ми като журналист винаги е била публична, видима. Прословутият договор, за който депутати от ГЕРБ  са поискали от прокуратурата да насочи своето внимание, е за закупуване на телевизионна техника /камери, сателитни телефони, техника за директни включвания, монтажна апаратура/. Тази техника е налична, както и цялата документация. В своята дейност по заснемането на документални филми в Сирия, Турция, Украйна, Ирак, Афганистан, Чечня…. съм се срещала и с бандити, с престъпници. По нашия екип е стреляно, били сме отвличани и бити… Опитът за сплашване няма да мине.“      ", "date": "2018.11.09", "title": " Елена Йончева: Няма нито един факт, който да сочи, че съм извършила престъпление"}
{"url": "https://trud.bg/%d0%b1%d1%8a%d0%bb%d0%b3%d0%b0%d1%80%d1%81%d0%ba%d0%b8%d1%8f%d1%82-%d1%84%d1%83%d1%82%d0%b1%d0%be%d0%bb%d0%b5%d0%bd-%d1%81%d1%8a%d1%8e%d0%b7-%d1%81-%d0%b1%d0%bb%d0%b0%d0%b3%d0%be%d1%80%d0%be%d0%b4/", "text": "В тон с обявената си Визия за бъдешето, Българският футболен съюз продължава активната си работа, фокусирана върху засилване на интереса на подрастващите към най-популярния спорт и спорта като цяло. На емоционална среща днес, 9 ноември, членът на ИК и отговорник за детско-юношеския футбол към БФС Емил Костадинов, председателят на Комисията по етика и феърплей ген. Васил Василев и главният юрисконсулт на централата Янита Димитрова връчиха на учениците от столичното 38 ОУ „Васил Априлов“ специално произведени тетрадки с послание за стойността на футбола като инструмент за интеграция на всички хора, независимо от индивидуалните им характеристики, и като средство за възпитаване на отборен дух и екипна работа. „Ние в Българския футболен съюз работим за това децата да бъдат възпитани в дух на мир, достойнство, свобода, равенство и солидарност. Вярваме в институцията Училище и в българските учители, които споделят важността на тези ценности и работят всеотдайно за интелектуалното и нравствено израстване на децата.“ Заяви Янита Димитрова. След встъпителните речи на представителите на БФС и на председателя на агенцията за закрила на детето Елеонора Лилова, малчоганите имаха възможност да се запознаят от близо и да вземат автограф от Емил Костадинов в навечерието на четвъртвековния юбилей от историческия мач на „Парк де Пренс“. Социалните и образователни програми на Българския футболен съюз, съвместно с държавните институции като ДАЗД и училищата, са насочени към законодателни, административни, социални и образователни мерки за закрила на децата от всички форми на физическо или умствено насилие, посегателство или злоупотреба, липса на грижи или небрежно отношение. Българският футболен съюз признава правото на всяко дете на спорт и отдих, като активно организира различни турнири и дейности и насърчава участието в тях чрез предоставяне на подходящи и равни възможности.", "date": "2018.11.09", "title": " Българският футболен съюз с благородна инициатива в помощ на учениците"}
{"url": "https://trud.bg/%d0%bc%d1%80%d1%80%d0%b1-%d0%b8%d0%b7%d0%b2%d1%8a%d1%80%d1%88%d0%b2%d0%b0-%d0%bf%d1%80%d0%be%d0%b2%d0%b5%d1%80%d0%ba%d0%b0-%d0%bd%d0%b0-%d1%80%d0%b5%d0%bc%d0%be%d0%bd%d1%82%d0%b0-%d0%bd%d0%b0-%d1%83/", "text": "Управляващият орган на Оперативна програма „Региони в растеж“ 2014-2020 г. в Министерството на регионалното развитие и благоустройството извършва проверка на ремонта на столичната улица „Граф Игнатиев“. Той е част от финансирания с над 41 млн. лв. от програмата проект на Столична община „Изграждане, възстановяване и обновяване на публични пространства в Централна градска част на гр. София“. Общата му стойност е 46 078 473 лв., като близо 5 млн. лв. са собствени средства на общината. В момента експертите на министерството извършват документална проверка на една от дейностите по проекта, като ще бъде направен преглед и на строителните книжа. След това ще бъде извършена и на място, съобщават от МРРБ. Проверката се прави във връзка с подаден сигнал от гражданската организация „Спаси София“ относно материала на поставена подложка на трамвайните линии. Управляващият орган на програмата ще се произнесе дали са спазени изискванията за изпълнение на проекта, ако тази дейност е финансирана с безвъзмездните европейски средства. Хода на проверката беше обсъден днес между заместник-министъра на регионалното развитие и благоустройството и ръководител на управляващия орган на ОПРР Деница Николова, представители на „Спаси София“ и заместник-кмета на Столична община Евгени Крусев. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.09", "title": " МРРБ извършва проверка на ремонта на ул. „Граф Игнатиев“ в София"}
{"url": "https://trud.bg/%d0%b3%d1%8a%d1%80%d1%86%d0%b8%d1%8f-%d1%81%d1%8a%d0%be%d0%b1%d1%89%d0%b8-%d0%b7%d0%b0-%d1%80%d1%8f%d0%b7%d1%8a%d0%ba-%d1%80%d1%8a%d1%81%d1%82-%d0%b2-%d0%bc%d0%b8%d0%b3%d1%80%d0%b0%d0%bd%d1%82%d1%81/", "text": "Властите в Гърция съобщиха за рязко увеличение на незаконните пресичания от мигранти на сухопътната граница на страната с Турция, както и увеличаване на арестите на заподозрени в организираното им превеждане, съобщава Kathimerini. Броят на регистрираните и арестувани след преминаване на границата мигранти e 3,543 през октомври, което е с 82% повече спрямо същия месец на предходната година, сочат данни на полицията от граничния регион Тракия и северния град Солун. Броят на арестуваните заподозрени в контрабанда също се е удвоил, от 66 през октомври 2017 г. на 110 през същия месец тази година. Нарастването на броя на мигрантите усложнява продължаващите правителствени усилия за намаляване на пренаселеността в мигрантските лагери на Лесбос и други гръцки острови.    ", "date": "2018.11.09", "title": " Гърция съобщи за рязък ръст в мигрантския поток от Турция"}
{"url": "https://trud.bg/%d1%82%d0%be%d0%bc%d0%b8%d1%81%d0%bb%d0%b0%d0%b2-%d0%b4%d0%be%d0%bd%d1%87%d0%b5%d0%b2-%d0%b7%d0%b0-%d1%88%d0%b5%d0%bd%d0%b3%d0%b5%d0%bd-%d0%b1%d1%8a%d0%bb%d0%b3%d0%b0%d1%80%d0%b8%d1%8f-%d0%b5-%d0%b2/", "text": "България все още не е в Шенген заради политическите страсти на някои държави членки, които блокират присъединяването. Това каза вицепремиерът Томислав Дончев по  . „Понякога Европа има нужда от удобния лош. Признавам си, че ние даваме поводи за това – по-малка, по-нова държава членка, не толкова опитна в годините преди това. България исторически неведнъж се е оказвала в подобна роля”, коментира Дончев. По думите му политическият репертоар на ЕНП за изборите догодина трябва да бъде осъвременен, с оглед на новите предизвикателства в Европа, сред които са мигрантският натиск и популизма. „Предвид факта, че заплатите в администрацията по принцип са ниски, това е един от инструментите, ако някой служител си е вършил добре работата, той да бъде допълнително материално стимулиран и да вижда смисъл да работи качествено, отдадено и вярно на дадената администрация”, посочи Дончев във връзка със   в Агенцията по вписванията. Вчера стана ясно, че служителите на агенцията са получили бонуси – между 700 и малко над 3000 лева – за периода, в който Търговският регистър беше блокиран. Според Дончев допълнителните възнаграждения са начин да бъде пресечена корупцията и стимул на служителите в администрацията да си вършат работата добре, предвид това, че в някои местни администрации размерът на възнагражденията е малко над минималния за страната. „В същото време не е нормално, разбира се, някой на държавна служба, която се финансира от данъците на всички, да взима прекомерно висока заплата”, добави вицепремиерът. Управляващите няма да възпрепятстват   на качеството на пътищата, за която настояха от БСП. По думите на Дончев обаче някои народни представители са объркали ролята си с тази на контролен орган – такива наблюдения имал вицепремиерът в последните месеци. „Всяко построено нещо, особено ако е голямо нещо, особено пък ако е с европейски пари, се проверява много пъти”, посочи той. Проект на постановелние на Министерския съвет предвижда създаването на нова агенция по пътната безопасност. Новината породи съмнения, че с новото звено държавната администрация ще бъде „раздута” още повече. Дончев опроверга съмненията, като заяви: „Това ще бъдат бройки, служители, експерти, които ще се вземат от други ведомства – от МВР, от Агенция „Пътна инфраструктура”, от Министерството на транспорта, откъдето е необходимо”, посочи той. „Една от причините пътната безопасност да не е на такова ниво, каквото искаме да бъде е, че за нея отговарят прекалено много ведомства”, каза още вицепремиерът и добави, че целта на новата агенция е да бъде събирана информация за всички фактори на пътя – състояние на автомобила, подготовката на водача, знаковото стопанство, маркировката и т.н., и въз основа на това да се дават предписания. „Ако се фокусираме само върху едно, ние няма как да отбележим прогрес и най-важното – няма как да намалим жертвите на пътя”, добави Дончев. Той подкрепи и предложението за въвеждане на системата „бонус-малус” към застраховката „Гражданска отговорност”. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2018.11.09", "title": " Томислав Дончев за Шенген: България е в ролята на удобния лош\t\t\t"}
{"url": "https://trud.bg/%d0%bf%d0%be%d0%b6%d0%b0%d1%80-%d0%b2-%d1%82%d1%83%d1%80%d1%81%d0%ba%d0%b8-%d0%bc%d0%be%d0%bb-%d0%b8%d0%bc%d0%b0-%d0%bf%d0%be%d1%81%d1%82%d1%80%d0%b0%d0%b4%d0%b0%d0%bb%d0%b8-%d0%b2%d0%b8%d0%b4%d0%b5/", "text": "Пожар e избухнал в мол в турския град Люлебургаз, окръг Къркларели, който е близо до българската граница, съобщава DHA. Огънят е тръгнал от детски кът на партерния етаж и е предизвикал паника сред посетителите. На място са пристигнали екипи на пожарната, полицията и Спешна помощ. Спасителни екипи са извели 18 души, блокирани на последния етаж на горящата сграда. Пет човека, пострадали при инцидента, са приети в болница.  ", "date": "2018.11.09", "title": " Пожар в турски мол, има пострадали (ВИДЕО)"}
{"url": "https://trud.bg/%d0%b1%d1%8a%d0%bb%d0%b3%d0%b0%d1%80%d1%81%d0%ba%d0%b8%d1%82%d0%b5-%d0%b3%d1%80%d0%b0%d0%bd%d0%b8%d1%87%d0%b0%d1%80%d0%b8-%d0%be%d0%b1%d0%b2%d0%b8%d0%bd%d0%b5%d0%bd%d0%b8-%d0%b7%d0%b0-%d1%81%d0%bc/", "text": "Българските гранични полицаи Михаил Цонков, Николай Костов, Николай Петков и Живко Петков, които са обвинени от Тежкия наказателен съд в Къркларели за убийството на турски гражданин – бракониер-нарушител на държавата ни граница, трябва да застанат пред съда в южната ни съседка. Вече има дата за делото в Турция- 12- ти март. В ход е и процедурата да се упълномощи турски адвокат, който да ги защитава в Къркларели, където ще бъде процесът. Той е български изселник, който добре владее нашия език. Според Росен Кожухаров, адвокат на граничарите, това е много важно, защото комуникацията ще е много по- лесна. В петък граничарите дойдоха на изслушване в Бургаския съд. Те категорично заявиха, че няма да отидат на процес в Турция.          ", "date": "2018.11.09", "title": " Българските граничари, обвинени за смъртта на турски рибар: Няма да отидем на процес в Турция\t\t\t"}
{"url": "https://trud.bg/%d0%b4%d0%b8%d0%bc-%d0%bf%d1%80%d0%b8-%d1%80%d0%b5%d0%bc%d0%be%d0%bd%d1%82-%d0%bd%d0%b0-%d0%bf%d0%be%d0%ba%d1%80%d0%b8%d0%b2-%d0%bd%d0%b0-%d0%b1%d0%be%d0%bb%d0%bd%d0%b8%d1%87%d0%bd%d0%b0-%d0%b1%d0%b0/", "text": "Трети инцидент с подпалване на обект в ремонт втрещи търговищенци, след като в петък към 13 часа запушил покривът на една от бараките на психиатричното отделение на местната болница. На място веднага са пристигнали две пожарни коли. Причина за пожара, който е бил ограничен, излизал дим, но не се виждал огън, е ремонт и полагане на хидроизолация. При работа с горелки се били подпалили изпадали листа, сочи първоначалната информация. Работниците, както и пожарната, реагирали бързо, казаха очевидци. При гасенето обаче  водата е проникнала в помещенията, където е администрацията на центъра за психично здраве. Спрян е токът към помещенията. Няма засегнати пациенти и работещи в бараките. Това е трети инцидент с пожар при ремонти в Търговище. През миналия ноември беше подпален новоизграденият покрив на училище „Хр.Ботев”. В средата на октомври сега пламнаха помещения и в тренировъчния комплекс, който също е в ремонт. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.09", "title": " Дим при ремонт на покрив на болнична барака вдигна по тревога огнеборците в Търговище\t\t\t"}
{"url": "https://trud.bg/%d1%86%d0%b5%d1%86%d0%ba%d0%b0-%d1%86%d0%b0%d1%87%d0%b5%d0%b2%d0%b0-%d1%80%d0%b0%d0%b7%d0%bf%d0%be%d1%80%d0%b5%d0%b4%d0%b8%d1%85-%d0%bf%d1%80%d0%be%d0%b2%d0%b5%d1%80%d0%ba%d0%b0-%d0%b7%d0%b0-%d0%b1/", "text": "Разпоредих проверка за   в Агенцията по вписванията и при нарушение ще бъда безкомпромисна. Това каза министърът на правосъдието Цецка Цачева в изявление във връзка с изплатени бонуси на служители в Агенцията по вписванията, раздавани в периода, през който Търговския регистър не е работил. „Наредбата за заплатите за служителите в държавната администрация е в сила от 2012 г. Съгласно тази наредба всеки един ръководител на административна структура определя нарочни вътрешни правила. Като в тях се дава възможност за изплащане на така наречените бонуси, които са резултат от няколко неща. Преди всичко става въпрос за икономии в определения бюджет на всяка една административна структура, които в масовия случай се натрупват от болнични листове на служители, които през съответния период са били в платен отпуск по болест, както и целта на тези средства е да стимулира съответните представители на администрацията за полагане на максимални усилия в изпълнение на служебните си задължения“, заяви още Цачева. Тя поясни, че като всеки един министър е задължена да даде оценка на изпълнителния директор, без да утвърждава конкретните суми, получени от съответните служители на администрацията. Цачева допълни, че е провела разговори с изпълнителния директор на Агенцията по вписванията, която я е уверила, че разпоредбите на наредбата и вътрешните правила са стриктно спазени. „Разпоредих извършване на проверка, която да ми отговори дали са спазени изискванията на наредбата и вътрешни правила“, каза още Цачева. Тя посочи, че вярва, че няма такива нарушения, но по думите ѝ, ако проверката установи такива в доклада, ще бъде безкомпромисна. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2018.11.09", "title": " Цецка Цачева: Разпоредих проверка за бонусите в Агенцията по вписванията и при нарушение ще бъда безкомпромисна"}
{"url": "https://trud.bg/%d0%bc%d0%b8%d0%bd%d0%b8%d1%81%d1%82%d1%8a%d1%80-%d0%b0%d0%bd%d0%b3%d0%b5%d0%bb%d0%ba%d0%be%d0%b2%d0%b0-%d1%89%d0%b5-%d0%bf%d1%80%d0%b5%d0%bf%d0%be%d1%80%d1%8a%d1%87%d0%b0%d0%bc%d0%b5-%d0%bd%d0%b5/", "text": "Със сигурност ще препоръчаме Несебър да бъде една от дестинациите, които National Geographic да включи в специално проучване за културно-историческото наследство на България. На току-що приключилото Международното туристическо изложение WTM в Лондон световно известната телевизия изрази интерес да направи такова проучване. Това съобщи в черноморския град министърът на туризма Николина Ангелкова при откриването на реставрираната православна църква „Св. Йоан Алитургетос“ в Стария Несебър – обект на ЮНЕСКО. Министърът бе поканена за церемонията от Н.Пр. Ерик Рубин, посланик на САЩ в България. Строеният през 13-и в. храм е възстановен чрез Посланическия фонд за опазване на културното наследство от САЩ. Министър Ангелкова подчерта, че туристическата администрация разчита на културно-историческото наследство, за да популяризира все повече богатствата на страната. Неслучайно със създаването на министерството обособихме и културно-историческите дестинации, а Несебър попада в една от тях – „Морските крепости на България“. Тя благодаря на посланик Рубин за усилията, които се полагат в подкрепа на нашите паметници и храмове, както и на всички, участвали в прекрасната инициатива. Несебър, освен едно от най-посещаваните места по българското Черноморие – за първите 9 месеца на годината тук са реализирани близо 9 млн. туристически нощувки, е и от градчетата, които притежава едни от най-красивите архитектурни паметници в България, привличащи хиляди посетители. Мога да ви уверя, че ние ще продължим да подпомагаме такива инициативи, заяви министър Ангелкова и пожела реновираната сграда да стане притегателен център за нови и нови посетители. Тя прогнозира успешен зимен сезон 2018/19 на база ранните записвания. Очакваме ръст от 5%, което е обяснимо заради устойчивото развитие на сектора, каза министърът. През последните три години имаме над 31 на сто ръст и сме една от най-добрите устойчиви дестинации. Запазва се интересът от водещите пазари за зимен туризъм като Гърция, Румъния, Сърбия, Македония, Турция. Очакваме ръст от британските туристи с 10 на сто за момента. За зимата насърчаваме интереса и от други дестинации като Израел, от конкурентите Австрия, Италия, Германия и др. Приятно ме изненада, че заспиванията за следващото лято на английския пазар вървят с 29 на сто увеличение, допълни министър Ангелкова. Тя изрази надежда също, че още повече българи ще предпочетат страната си за почивка и пътувания – за деветте месеца на годината те са реализирали над 4 млн. нощувки у нас. В отговор на журналистически въпрос министърът уточни, че с промените в Закона за туризма (ЗТ) отдавна е разпоредила от дефиницията за турист да се премахне опцията гостуване при близки и роднини. В подготовката на ЗИД на ЗТ работните групи са се постарали да транспонират максимално точно директиви и международни документи, в случая определения на Световната организация по туризъм. Категорично турист е всеки, реализирал минимум една нощувка в категоризирано място за настаняване, коментира министър Ангелкова и анонсира, че лично ще участва в мониторинг за работата на работната група, за да не се тълкуват понятията двояко.", "date": "2018.11.09", "title": " Министър Ангелкова: Ще препоръчаме Несебър да е сред обектите в проучването на NG за българското културно наследство\t\t\t"}
{"url": "https://trud.bg/%d0%b4%d0%b8%d0%b4%d0%b8%d0%b5-%d0%b4%d1%80%d0%be%d0%b3%d0%b1%d0%b0-%d0%bf%d1%80%d0%b8%d0%ba%d0%bb%d1%8e%d1%87%d0%b8-%d1%81-%d1%84%d1%83%d1%82%d0%b1%d0%be%d0%bb%d0%b0/", "text": "Един от най-големите голмайстори в европейските клубни турнири Дидие Дрогба приключи с футбола. Бившият нападател на „Челси“ и Кот д`Ивоар игра финален плейоф във втора дивизия на САЩ, в който неговият „Финикс Райзинг“ загуби от „Луисвил Сити“ с 0:1. След него се оттегли. Котдивоарецът има четири титли на Англия. С фланелката на „Челси“ спечели също Шампионската лига, четири пъти вдигна Купата на Футболната асоциация, в три случая триумфира за Купата на Лигата и два в Къмюнити Шийлд. Има дубъл като Футболист №1 на Африка. В кариерата си изигра общо 679 мача, в които реализира 297 гола. На 13-то място е във вечната ранглиста на Шампионската лига с 44 попадения.", "date": "2018.11.09", "title": " Дидие Дрогба приключи с футбола"}
{"url": "https://trud.bg/%d0%bc%d0%b8%d1%82%d0%bd%d0%b8%d1%87%d0%b0%d1%80%d0%b8-%d1%85%d0%b2%d0%b0%d0%bd%d0%b0%d1%85%d0%b0-%d0%b4%d0%b2%d0%b0-%d1%82%d0%b8%d1%80%d0%b0-%d1%81-%d0%bd%d0%b0%d0%b4-22-%d0%bc%d0%b8%d0%bb%d0%b8/", "text": "Голямо количество цигари без български акцизен бандерол задържаха митнически служители при проверка на столичен паркинг. Вечерта на 6 ноември служители на отдел „Митническо разузнаване и разследване“ извършват проверка на четири товарни автомобила, спрели на паркинг в покрайните на София, поради съмнения, че превозват нелегални акцизни стоки. В товарното помещение на единия от камионите са открити 93 мастербокса цигари от марката „GR White“, съобщиха Агенция „Митници“ и прокуратурата. В другият автомобил са открити още 131 мастербокса от същата марка, както и един мастербокс цигари марка „Marlboro“. Общото количество на задържаните цигари е 112 480 кутии или 2 249 600 къса цигари без български акцизен бандерол. В другите два проверени товарни автомобила са открити тайници, които към момента на проверката са били празни. Образувано е досъдебно производство по описа на Митница Столична под надзора на Софийска районна прокуратура. Работата по случая продължава. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2018.11.09", "title": " Митничари хванаха два тира с над 2,2 милиона контрабандни цигари"}
{"url": "https://trud.bg/%d1%82%d1%80%d0%b8-%d0%b3%d0%be%d0%bb%d0%b5%d0%bc%d0%b8-%d0%b0%d1%81%d1%82%d0%b5%d1%80%d0%be%d0%b8%d0%b4%d0%b0-%d0%bf%d1%80%d0%b5%d0%bb%d0%b8%d1%82%d0%b0%d1%82-%d0%b1%d0%bb%d0%b8%d0%b7%d0%be-%d0%b4/", "text": "Три големи астероида ще прелетят близо до Земята на 10 ноември, съобщи в. „Мирър“, позовавайки се на НАСА. Най-големият от тях е с диаметър 30 м. Първият астероид – 2018 VS1 ще се доближи максимално до Земята в 14,03 ч. по Гринуич (16,03 ч. български време). Той е дълъг от 13 до 28 м, като траекторията му ще е на 1 386 772 км от нас. Само 16 минути по-късно край Земята ще прелети астероид с диаметър 30 м – 2018 VR1. Той обаче ще е по-отдалечен – на 5 милиона км. Вечерта – в 18,21 ч. по Гринуич (20, 21 ч. българско време) край Земята ще прелети астероидът 2018 VX1, който е широк 17 м. Той ще се доближи най-много до нас – на 381 474 км. Макар и тези разстояния да изглеждат големи, НАСА ги класифицира като „близко преминаване“. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.09", "title": " Три големи астероида прелитат близо до Земята през уикенда"}
{"url": "https://trud.bg/%d1%86%d1%81%d0%ba%d0%b0-%d0%bf%d0%be%d0%b4%d0%ba%d1%80%d0%b5%d0%bf%d0%b8-%d0%b5%d0%bb-%d0%bc%d0%b0%d0%b5%d1%81%d1%82%d1%80%d0%be/", "text": "Треньорска смяна в ЦСКА няма да има. Това обяви лично собственикът на тима Гриша Ганчев. Въпреки че „армейците“ са само на 3 точки от върха, критиките към наставника Нестор Ел Маестро не липсват. Под негово ръководство тимът записа 10 победи в първенството, като допусна 2 загуби, а в други две възлови срещи тимът завърши наравно. Негодуванието към младия специалист бе породено именно от въпросните 4 мача, които се оказаха препъни камък за отбора. Карето дербита бе срещу „Лудогорец“, „Левски“, „Берое“ и „Ботев“ (Пловдив), като в тях тимът освен, че успя да спечели едва 2 точки, отбеляза и само един гол. „Не може всяка седмица да се занимаваме с рокади – каза Гриша Ганчев пред „Топспорт“. – ЦСКА си има треньор до лятото. Не сте ли чули? Аз го казах преди дни в „Код спорт“. Това не е магазин за плодове и зеленчуци!“ Нестор Ел Маестро не веднъж заяви, че му трябва време да наложи своите идеи. Преди късния мач снощи с „Витоша“, отборът бе с най-добрата защита в първенство – едва 5 допуснати гола. За сравнение „Лудогорец“ е пуснал 11, а „Левски“ – 9. За разлика от „сините“, тимът на ЦСКА стигна до 1/4-финал в турнира за Купата на България. В европейските турнири „червените“ също стигнаха по-далеч от вечния съперник. Тимът от „Борисовата градина“ игра в третия квалификационен кръг на Лига Европа, докато „Левски“ отпадна още на старта. Снимка БУЛФОТО", "date": "2018.11.09", "title": " ЦСКА подкрепи Ел Маестро"}
{"url": "https://trud.bg/%d1%81%d1%8a%d0%b4%d1%8f%d1%82-%d0%b8%d0%b7%d0%b2%d0%b5%d1%80%d0%b3-%d0%b8%d0%b7%d0%bd%d0%b0%d1%81%d0%b8%d0%bb%d0%b8%d0%bb-%d0%bc%d0%b0%d0%bb%d0%be%d0%bb%d0%b5%d1%82%d0%bd%d0%b0-%d0%b8-%d0%b7%d0%b0/", "text": "Районна прокуратура – Благоевград е внесла обвинителен акт срещу Я.Т. (на 46 години) за извършени от него престъпления – изнасилване, блудствени действия и създаване на порнографски материал с участие на непълнолетно момиче. Обвиняемият Я.Т. и пострадалото петнадесетгодишно момиче – В., се познавали от около девет години, покрай приятелските отношения между семействата им, съобщават от пресцентъра на държавното обвинение. Освен това тя била в дружески отношения с по-голямата му дъщеря, с която се познавали от малки. Майките им също били в приятелски отношения, като момичетата оставали да преспиват в къщата на едната или на другата. От 20 март обвиняемият позвънил няколко пъти по телефона на малолетното момиче, като искал от нея да се срещнат, под предлог да поговорят и да получи информация за поведението на дъщеря си и жена си. Момичето му отказвало. Обажданията му станали все по-чести и настоятелни, като девойката решила да се отбие до адреса, на който живеело приятелското семейство, както и да вземе свои дрехи, които по-рано била оставила у тях. След три дни тя отишла в жилището, където се намирал само обвиняемият Я.Т., който пиел ракия. Първоначално мъжът я разпитвал за жена си и дъщеря си. Впоследствие обаче той се приближил и започнал да я прегръща, опипва и целува. Момичето се отдръпнало и направило опит да се съпротивлява и да го отблъсне. Обвиняемият я бутнал към едно от леглата, свалил дънките й и я ударил по лицето, след което осъществил насилствен полов акт и блудствени действия с петнадесетгодишно момиче. Освен това Я.Т. заснел на мобилен телефон три видеоклипа, съдържащи реални блудствени действия и съвкупление с участието на пострадалата. Мъжът я заплашил, че ако разкаже за случилото се на майка си или на жена му, щял да ги публикува в социална мрежа „Фейсбук“. По време на извършваните от Т. престъпни деяния, продължили около два часа, той нанесъл множество удари по различни части на тялото и лицето на детето, дърпал го за косата, заплашвал го с нож и словесно. Същият ден, след като се прибрала вкъщи разплакана, В. споделила на майка си за случилото и бил подаден сигнал в Районното управление в гр. Благоевград. От м. март 2018 г. обвиняемият Я.Т. е с мярка за неотклонение „Задържане под стража“. Предстои насрочване на разпоредително заседание по делото. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com    ", "date": "2018.11.09", "title": " Съдят изверг, изнасилил малолетна и заснел блудството с телефон\t\t\t"}
{"url": "https://trud.bg/%d0%bd%d0%b8%d0%bd%d0%be%d0%b2%d0%b0-%d0%b7%d0%b0%d1%80%d1%8a%d1%87%d0%b0-%d0%bd%d0%b0-%d0%ba%d0%bc%d0%b5%d1%82%d0%be%d0%b2%d0%b5%d1%82%d0%b5-%d0%b4%d0%b0-%d0%bd%d0%b5-%d0%b2%d0%b4%d0%b8%d0%b3%d0%b0/", "text": "„Колкото и да ви е трудно, търсете резерви, но не вдигайте данъците на старите коли.” Към това апелира лидерът на БСП Корнелия Нинова по време на широка дискусия по Алтернативния бюджет пред местната власт. На срещата присъстваха народни представители от левицата, кметове, избрани и подкрепени от БСП, председатели на общински съвети, общински съветници, експерти – представители на неправителствени организации в сферата на регионалната политика. На събитието присъства и ръководството на Национално сдружение на кметствата в България. Нинова обясни, че независимо коя политическа сила управлява, трябва да уважава местната власт и бюджетирането да бъде по закон, без да се прави разлика между жителите на общините. „Стимулирайки едни кметове за разлика от други, се наказват български граждани. Аз не съм Бойко Борисов. Не мога да ви нареждам, но ви моля, с оглед на това, което се задава през 2019 г., намерете резерви и начини, но не увеличавайте драстично местните данъци и такси. Не би било правилно, заради сбърканата правителствена политика, да наказваме хората“, каза Нинова пред кметовете. Тя добави, че градоначалниците, избрани и подкрепени от БСП, винаги са били социално чувствителни и са прилагали множество социални мерки, насочени към хората, като безплатни детски градини и социални кухни. Тя припомни, че по-високият данък за старите коли ще засегне над 2 милиона българи от следващата година. Нинова обърна внимание, че „Визия за България“ е стратегически документ с предложения за промяна на модела на регионалната политика и местната власт. „Различните партии предлагат размествания на различни суми и пера, капиталови разходи и др., но това е в рамките на един модел на отношение централна – местна власт. Време е да поговорим за промяна на този модел за отношенията централна и местна власт“, категорична бе Корнелия Нинова. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2018.11.09", "title": " Нинова заръча на кметовете да не вдигат данъците на старите коли \t\t\t"}
{"url": "https://trud.bg/%d1%88%d0%be%d1%84%d1%8c%d0%be%d1%80-%d0%b7%d0%b0%d0%b3%d0%b8%d0%bd%d0%b0-%d0%bf%d1%80%d0%b8-%d1%83%d0%b4%d0%b0%d1%80-%d0%b2-%d0%b4%d1%8a%d1%80%d0%b2%d0%be/", "text": "Шофьор се блъсна с автомобила си в дърво между шуменските села Кочово и Надарево и загина на място в петък следобед. Инцидентът е станал малко преди 15 часа, научи „Труд“. По първоначални данни водачът загубил контрол над колата и се ударил фатално. На място е оперативно-следствена група. Загиналият е на 54 г от град Велики Преслав. Бил зад волана на Хонда с шуменска регистрация. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.09", "title": " Шофьор загина при удар в дърво"}
{"url": "https://trud.bg/%d0%bd%d0%b0%d0%b9-%d1%81%d0%bb%d0%b0%d0%b1%d0%b8%d1%8f%d1%82-%d0%bb%d1%83%d0%b4%d0%be%d0%b3%d0%be%d1%80%d0%b5%d1%86-%d0%b2-%d0%b5%d0%b2%d1%80%d0%be%d0%bf%d0%b0/", "text": "Българският шампион “Лудогорец“ отпадна от Лига Европа след ритуално сепуко срещу кипърския аутсайдер в групата АЕК (Ларнака) насред Разград. „Орлите“ стигнаха до 0:0 и по този начин записаха най-срамното си представяне в турнира. Нещо повече – за първи път в своята история „Лудогорец“ може да няма победа в груповата фаза на втората по сила клубна надпревара на Стария континент. „Орлите“ са аут от голямата игра два кръга по-рано. В актива на отбора са само две точки, които са спечелени от ремита с кипърския състав. „Лудогорец“ падна от „Байер“ след обрат от 2:0 в Разград (2:3) и от „Цюрих“ с 0:1. На водения от Антони Здравков тим предстоят два мача без значение именно срещу тези отбори, които вече се класираха за елиминационната фаза на надпреварата. По този начин „Лудогорец“ за първи път не успя да прескочи групите на Лига Европа. В предишните си две участия „орлите“ успяха. Завършиха първи през сезон 2013/14 в конкуренцията на ПСВ, „Динамо“ (Загреб) и „Черноморец“ (Одеса) и то без допусната загуба. Преди само година „Лудогорец“ остана втори в групата, спечелена от „Брага“. Българският отбор обаче финишира пред немския „Хофенхайм“ и турския „Истанбул ББ“. „Това е най-лошият момент за „Лудогорец“ в Европа – призна и Марселиньо. – Винаги правим нещо в Шампионската лига или в този турнир. Играем силни мачове. Сега положението не е добро, защото нямаме победа. Трябва да мислим за българското първенство.“ Капитанът на тима Светослав Дяков каза, че той и съотборниците му се раздали на терена, въпреки ремито. „В последните два мача ще търсим добра игра и победи – каза халфът. – Може като имена да не са гръмки, но съперниците са силни отбори. Ние ще излезем да преследваме трите точки, защото това трябва да се случи.“ Антони Здравков също бе разочарован от отпадането на „Лудогорец“. „Тимът на „Ларнака“ се опита да ни затрудни и допринесе за по-бавната игра – каза Сухия. – Футболистите ни са се доказали като добри. Липсата на резултати в Лига Европа не значи, че липсват такива и в първенството. Нивото е съвсем различно. Нормално е в следващите два двубоя от групата да търсим и получим своето. Ние създадохме повечето положения и можем да съжаляваме, че не взехме победата.“ Отпадането на „Лудогорец“ в тази фаза на надпреварата ще намали значително финансовите постъпления към клуба от УЕФА. Само преди два сезона тимът завърши трети в групите на Шампионска лига и отпадна на 1/16-финалите в Лига Европа от „Копенхаген“. Тогава в касата влязоха близо 20 млн. евро. Преди година отборът заработи 4 пъти по-малко, като отпадна на същата фаза на надпреварата, но от „Милан“. Тогава „Лудогорец“ мина през групите на Лига Европа и заради това постъпленията бяха едва 5 млн. евро. Сега обаче се очаква приходите да са почти двойно занижени. Именно заради това няма да е изненада, ако клубът се раздели с някои от играчите си. За никого не е тайна, че в Разград заплатите са далеч-далеч над родния стандарт. Това поставя ръководството на кръстопът – дали да облекчи бюджета или да подмени състава изцяло. Зачестилите треньорски рокади не доведоха до желаната промяна и надграждане. Именно заради това не е изключено този път корекциите да са свързани с играчите. Провалът на „Лудогорец“ струва милиони в евро на собствениците на клуба. Снимка СПОРТАЛ", "date": "2018.11.09", "title": " Най-слабият „Лудогорец“ в Европа"}
{"url": "https://trud.bg/%d1%88%d0%b8%d0%b2%d0%b0%d1%88%d0%ba%d0%be-%d0%bf%d1%80%d0%b5%d0%b4%d0%bf%d1%80%d0%b8%d1%8f%d1%82%d0%b8%d0%b5-%d1%87%d0%b8%d0%b8%d1%82%d0%be-%d1%80%d0%b0%d0%b1%d0%be%d1%82%d0%bd%d0%b8%d1%86%d0%b8/", "text": "С решение на Окръжен съд Пловдив е открито производство по несъстоятелност на „Тренд фешън Текстил“ ЕООД, което през април 2018 г. прекрати производствената си дейност, а негови работници и служители останаха без заплати. Назначен е и временен синдик. Исковата молба е подадена от работодателя. Решението открива възможността на работниците да се обърнат към Фонда за гарантирани вземания при несъстоятелност на работодателя, за да получат обезщетения за дължимите им суми, съобщават от инспекцията по труда. Предвид факта, че все още има работници и служители, чиито договори с дружеството не са прекратени, Инспекцията по труда има готовност да ги консултира и информира за трудовите им права. При необходимост и да окаже съдействие, в рамките на своите правомощия, за прекратяване на трудовите правоотношения Благодарение на Дирекция „Инспекция по труда“ Пловдив основната част от работещите успяха да прекратят трудовите си правоотношения през пролетта, след като предприятието спря да работи. Тогава инспекторите по труда консултираха и информираха работниците как да прекратят договорите си, за да не загубят осигурителни права. Осъществиха комуникацията с представител на фирмата, помогнаха всички подадени заявления за прекратяване да бъдат предоставени на работодателя и съдействаха да им бъдат оформени заповедите за прекратяване.", "date": "2018.11.09", "title": " Шивашко предприятие, чиито работници прекратиха договорите си с помощ от ГИТ, е обявено в неплатежоспособност"}
{"url": "https://trud.bg/%d0%b3%d0%be%d0%b4%d0%b8%d0%bd%d0%b0-%d0%b8-7-%d0%bc%d0%b5%d1%81%d0%b5%d1%86%d0%b0-%d0%b7%d0%b0%d1%82%d0%b2%d0%be%d1%80-%d0%b7%d0%b0-%d1%80%d0%b5%d1%86%d0%b8%d0%b4%d0%b8%d0%b2%d0%b8%d1%81%d1%82-%d1%81/", "text": "След внесен в съда обвинителен акт от Районна прокуратура – Велико Търново и постигнато в съдебна фаза споразумение, рецидивист, извършил поредна кражба е осъден на една година и седем месеца затвор. Г. А. се призна за виновен за това, че в периода 19-25 април тази година във Велико Търново, задигнал 8800 лева, чайник, две скари, две сок машини и две тенджери под налягане. Вещите са на обща стойност 9135 лв. Обвиняемият е осъждан с двадесет и осем влезли в сила присъди. През април решил да извърши кражба от дома на възрастен мъж за който знаел, че е спестовен и има пари. Успял да проникне в имота и да вземе различни вещи и скътаноите от пострадалия 8 800 лв. Споразумението има последици на влязла в сила присъда.", "date": "2018.11.09", "title": " Година и 7 месеца затвор за рецидивист с 28 присъди след поредна кражба\t\t\t"}
{"url": "https://trud.bg/%d0%ba%d0%be%d0%bb%d0%b0-%d1%83%d0%b4%d0%b0%d1%80%d0%b8-%d0%ba%d0%be%d0%bd%d0%b2%d0%be%d1%8f-%d0%bd%d0%b0-%d0%bf%d1%80%d0%b5%d0%bc%d0%b8%d0%b5%d1%80%d0%b8%d1%82%d0%b5-%d1%82%d0%b5%d1%80%d0%b5%d0%b7/", "text": "Два полицейски мотоциклета в конвоя с премиерите на Великобритания и Белгия в Брюксел бяха повалени днес от ударила ги кола, като очевидно става дума за инцидент, предаде В болница са откарани двамата мотоциклетисти, ескортиращи Тереза Мей и Шарл Мишел след церемонията по полагане на венци на гробове на британски войници от Първата световна война, съобщи „Либр Белжик“. „Де Стандаард“ цитира говорител на белгийския премиер, който описал станалото като „злощастен инцидент“. Тереза Мей е в Белгия за отбелязването на 100-годишнината от края на Първата световна война (1914-1918) в неделя, като след това ще пътува за подобна церемония в Париж. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.09", "title": " Кола удари конвоя на премиерите Тереза Мей и Шарл Мишел в Брюксел"}
{"url": "https://trud.bg/%d1%81%d0%b8%d0%bb%d0%b5%d0%bd-%d0%b4%d0%b5%d0%bd-%d0%b7%d0%b0-%d0%b1%d1%8a%d0%bb%d0%b3%d0%b0%d1%80%d0%b8%d1%82%d0%b5-%d0%b2-%d0%bb%d0%b8%d0%b3%d0%b0-%d0%b5%d0%b2%d1%80%d0%be%d0%bf%d0%b0/", "text": "Българските футболисти, подвизаващите се в груповата фаза на Лига Европа, имаха много поводи за радост в четвъртък вечер. Общо четирима родни легионери взеха дейно участие за своите клубове и бяха в основата на позитивните резултати. Националът Георги Миланов донесе успеха на МОЛ „Види“ над ПАОК с 1:0 в Унгария. Полузащитникът се разписа след красив удар с глава в 50-ата минута, а малко след това бе заменен. За Миланов голът бе първи в евротурнирите. Победата на унгарския шампион може да се окаже безцененна. Два кръга преди края на груповата фаза палачът на „Лудогорец“ мечтае за място на 1/16-финалите. Тимът на Миланов има 6 точки след 2 успеха над гърците и при определени обстоятелства може да се класира за следващата фаза дори и само при равенство с БАТЕ (Борисов). В другия мач от групата „Челси“ спечели с минималното 1:0 в Беларус след гол на Оливие Жиру. А в същото време Ивелин Попов изигра първият си двубой като титуляр за „Спартак“ (Москва) в групите през настоящата кампания. Капитанът на „лъвовете“ се отблагодари подобаващо на наставника Раул Рианчо за доверието със силни изяви при успеха с 4:3 над „Рейнджърс“. Попето асистира фамозно за първия гол и участва в атаките при други два. Руският гранд стигна до успеха, въпреки че на 3 пъти изоставаше в резултата.  „Важно е сега да си вземем мача с „Рапид“ (Виена), а след това да търсим поне точка срещу „Виляреал“, коментира Попов след победата в Москва. С голов пас се отличи и Едисон Йорданов, бранителят на „Дюделанж“. Неговият тим обаче загуби тежко с 1:5 от „Олимпиакос“ като гост. А Симеон Славчев и „Карабах“ взеха първи успех в турнира след изненадващо 1:0 над „Ворскла“ в Украйна. Халфът игра пълни 90 минути в мача.", "date": "2018.11.09", "title": " Силен ден за българите в Лига Европа"}
{"url": "https://trud.bg/%d0%b1%d1%83%d1%80%d0%b3%d0%b0%d1%81%d0%ba%d0%b8%d1%8f%d1%82-%d1%81%d1%8a%d0%b4-%d0%be%d1%82%d0%ba%d0%b0%d0%b7%d0%b0-%d0%b4%d0%b0-%d0%b8%d0%b7%d0%bf%d1%8a%d0%bb%d0%bd%d0%b8-%d1%81%d1%8a%d0%b4%d0%b5/", "text": "Бургаският съд отказа да изпълни   за правна помощ на Турция и прекрати делото за изслушване на българските гранични полицаи Михаил Цонков, Николай Костов, Николай Петков и Живко Петков. С това се даде ясен знак – че независимата съдебна власт смята четиримата бургазлии за невинни. В 14 часа те пристигнаха в съда водени от адвоката си Росен Кожухаров. Съдът прие документите носени от защитника и в късния следобед, след почивка се произнесе. Българските гранични полицаи Михаил Цонков, Николай Костов, Николай Петков и Живко Петков, които са обвинени от Тежкия наказателен съд в Къркларели за убийството на турски гражданин – бракониер-нарушител на държавата ни граница. Там съдът е насрочил дело за 12-ти март, но преди това до нашия съд бе изпратена съдебната поръчка за изслушване. Граничарите категорично заявиха, че няма да отидат на процес в Турция.      ", "date": "2018.11.09", "title": " Бургаският съд отказа да изпълни съдебната поръчка на Турция за четиримата граничари"}
{"url": "https://trud.bg/%d0%ba%d0%b0%d0%bc%d0%b0%d1%80%d0%b0%d1%82%d0%b0-%d0%bd%d0%b0-%d1%81%d1%82%d1%80%d0%be%d0%b8%d1%82%d0%b5%d0%bb%d0%b8%d1%82%d0%b5-%d0%b2-%d0%b1%d1%8a%d0%bb%d0%b3%d0%b0%d1%80%d0%b8%d1%8f-%d0%bd%d0%b0-2/", "text": "Вносителите на искането в АПИ за „независима експертиза на първостепенни български пътища“ е поредната доза политическо говорене и внушение, че от българските магистрали се краде. Настояваме депутатите Елена Йончева, Христо Проданов, Крум Зарков и Георги Свиленски, да подадат оставки. Това заявяват в декларация от Камарата на строителите в България. Ако не бъдат взети мерки до 18 ноември относно публичното поведение и отправяните обидни към бранша твърдения, КСБ и нейните фирми членове ще предприемат стъпки към граждански протести. Пълният текст на декларацията: Йончева, която настоява за „независима експертиза на първостепенни български пътища“, без да уточнява от кого да е независима експертизата и зависими ли са били всички до момента, твърди, че „в обществото съществува убеждението, че голям процент от сумите по обществени поръчки се връщат към властта“, с което върху българските строителни компании се хвърля поредното обвинение, че участват в някакви корупционни схеми. На поредица от срещи, проведени между ръководствата на КСБ и на  парламентарно представените политически сили, Камарата на строителите постави въпроса да спре използването на строителния бранш за политически цели. „Искаме да се спре с безразборното, некомпетентно и неточно говорене, на което сме свидетели, и да осигурим спокойна работа на бранша“, заявиха представителите на организацията и призоваха политиците да бъдат по-мъдри, особено по отношение на посланията, които отправят към Европа. За съжаление, случващото се в последните дни показва, че апелът на Камарата е останал нечут. Браншът е подложен на поредната популистка атака. Без наличието на каквато и да е аргументация, депутатът Елена Йончева, която афишира, че в професионалния си път е била разследващ журналист, а сега се изявява като политик, търсейки политически дивиденти, отново отправя обвинения срещу строителния бранш. Йончева, която настоява за „независима експертиза на първостепенни български пътища“, без да уточнява от кого да е независима експертизата и зависими ли са били всички до момента, твърди, че „в обществото съществува убеждението, че голям процент от сумите по обществени поръчки се връщат към властта“, с което върху българските строителни компании се хвърля поредното обвинение, че участват в някакви корупционни схеми. Ние, българските строители, заявяваме категорично, че не сме корумпирани! За нас това е набеждаване, което уврежда авторитета и доброто име на целия строителен бранш. Вносителите на искането за експертиза в АПИ не са го подкрепили с никакви доказателства, освен с поредната доза политическо говорене. Ние настояваме депутатите Елена Йончева, Христо Проданов, Крум Зарков и Георги Свиленски, които стоят зад искането за експертиза с внушението, че от българските магистрали се краде, да подадат оставки. Обръщаме се с въпрос и към Елена Йончева, в качеството й на журналист – провеждала ли е журналистически разследвания за изпълнението на магистрали и пътища по времето на правителството с премиер Сергей Станишев, ако да – моля да ни предостави тези разследвания! Уважаеми дами и господа политици, скрити удобно зад депутатския си статут и влияние, търпението на българския Строител е голямо, но все пак не е безгранично. Ако не бъдат взети мерки до 18.11. относно публичното поведение и отправяните обидни към бранша твърдения, КСБ и нейните фирми членове ще предприемат стъпки към граждански протести, чрез което няма да позволим на депутати, уронващи престижа на бранша, да влязат в сградата на Народното събрание. КСБ заявява, че ще използва всички допустими от закона средства, за да защити достойното име на българския Строител! АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2018.11.09", "title": " Камарата на строителите в България настоява за оставки на депутати от БСП\t\t\t"}
{"url": "https://trud.bg/%d0%ba%d0%be%d1%88%d0%bc%d0%b0%d1%80-%d1%81-%d0%ba%d0%be%d0%bd%d1%82%d1%83%d0%b7%d0%b8%d0%b8-%d0%b7%d0%b0-%d0%bc%d0%b8%d0%bb%d0%b0%d0%bd-%d0%b8-%d0%b0%d1%80%d1%81%d0%b5/", "text": "Проблемите за „Милан“ преди голямото дерби с „Ювентус“ в Серия А се увеличиха още повече след мача с „Бетис“ (1:1) в Лига Европа. Наставникът Дженаро Гатузо е опрян до стената и до последно няма да знае на кого ще може да разчита за сблъсъка на „Сан Сиро“ в неделя. С оплаквания след гостуването в Севиля са Андреа Мусакио, Хакан Чалханоглу и Патрик Кутроне. Бранителят ще мине тест преди да стане ясно какво е състоянието му. След срещата нападателят Патрик Кутроне също бе прегледан от лекарския щаб заради болки в левия глезен. А със сходен проблем е и турският ас.  Към тях трябва да се прибавят и трайно контузените Лукас Билия и Матиа Калдара. А равенството в четвъртък пропусна и Гонсало Игуаин заради здравословни проблеми. Очакванията обаче са нападателят да е на линия за мача с „Юве“, откъдето дойде през лятото в Милано.  Подобни тревоги има и Унай Емери, мениджър на „Арсенал“. Неговият тим записа трето поредно равенство във всички турнири след 0:0 със „Спортинг“. Резултатът обаче остава на заден план, след като Дани Уелбек е със счупен глезен след лошо приземяване при опит да вземе първа топка.  „Тази ситуация повлия психически на футболистите – обясни Емери след мача на „Емирейтс“. – След последния съдийски сигнал никой не говореше за резултата, а всички питаха за състоянието на Уелбек.“  Английският национал получи десетки съобщения от свои колеги и съотборници в социалните мрежи с пожелания за бързо връщане на терена.", "date": "2018.11.09", "title": " Кошмар с контузии за „Милан“ и „Арсенал“"}
{"url": "https://trud.bg/%d1%81%d0%bf%d0%b5%d1%86%d1%81%d1%8a%d0%b4%d1%8a%d1%82-%d0%bf%d1%80%d0%b8%d0%b7%d0%bd%d0%b0-%d0%b0%d0%bb%d0%b5%d0%ba%d1%81%d0%b5%d0%b9-%d0%bf%d0%b5%d1%82%d1%80%d0%be%d0%b2-%d0%b7%d0%b0-%d0%bd%d0%b5/", "text": "Спецсиализираният наказателен съд оправда бившият съветник в ДАНС Алексей Петров по всички обвинения в станалото популярно под името „Октопод“ дело. Петров бе обвинен за участие в организирана престъпна група за рекет и изнудване, заедно с още няколко души, а също и за разгласяване на държавна тайна. През 2010 година бившият съветник в ДАНС беше показно задържан в дома си. През ноември 2015 г. пък, в един и същи ден, починаха двама от основните свидетели по делото – Георги Цветанов при катастрофа, а Пламен Устинов заради саморазправа. Делото започна през 2011 година в Софийски градски съд, а през 2015 започна отначало в Спецсъда.  ", "date": "2018.11.09", "title": " Спецсъдът призна Алексей Петров за невинен по всички обвинения"}
{"url": "https://trud.bg/18-%d0%b3-%d0%b7%d0%b0%d1%82%d0%b2%d0%be%d1%80-%d0%b7%d0%b0-%d0%b3%d1%80%d0%b0%d0%b1%d0%b8%d1%82%d0%b5%d0%bb%d1%8f-%d1%81%d1%82%d0%b8%d0%b2%d1%8a%d0%bd-%d0%be%d0%bf%d0%b8%d1%82%d0%b0%d0%bb-%d0%b4/", "text": "19-годишен младеж от добруджанското с. Росица бе осъден от Добричкия окръжен съд на 18 г. затвор за грабеж, придружен с опит за убийство. На 12 август миналата година през нощта Стивън С. нахлул в дома на 79-годишен свой съселянин и го пребил, за да го ограби. Не успял да открие пари и затова прибрал от масата само две кутии цигари и избягал, оставяйки безпомощният старец облян в кръв на земята. Плячката на Стивън е на обща стойност 7,35 лв., тъй като една от кутиите цигари била разпечатана, стана ясно на делото. Пребитият пенсионер бил намерен в безсъзнание на другата сутрин от негов роднина. Откарали го в добричката болница с опасност за живота, но медиците успели да го спасят. Месец по-късно пострадалият бил изписан и настанен в хоспис, но преди досъдебното производство да приключи, починал от внезапна сърдечна смърт. Съдът уважи предявените от двамата му наследници граждански искове в размер на 2400 лв. и 3799 лв. Присъдата подлежи на обжалване и протест в 15-дневен срок пред Апелативния съд във Варна.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.09", "title": " 18 г. затвор за грабителя Стивън, опитал да убие жертвата си"}
{"url": "https://trud.bg/%d0%bb%d0%b5%d0%b3%d0%b5%d0%bd%d0%b4%d0%b0%d1%80%d0%b5%d0%bd-%d0%b1%d0%be%d0%ba%d1%81%d1%8c%d0%be%d1%80-%d0%b8%d0%b7%d0%bd%d0%b0%d1%81%d0%b8%d0%bb%d0%b8%d0%bb-%d0%b4%d0%b5%d1%82%d0%b5/", "text": "Легендарният кубински боксьор Феликс Савон е арестуван в родината си по обвинение в изнасилване на 12-годишно момче, твърдят медиите в Мексико. Според публикацията 51-годишният Савон, който е трикратен олимпийски шампион в тежката категория, вече близо месец е зад решетките, но кубинските медии не огласяват случая, за да не накърнят имиджа му.  Мексиканското списание „Гатопадро“ припомня, че това не е първо подобно обвинение към легендата. Савон минава за най-големия спортен герой на Куба и многократно е отказвал оферти да започне професионална кариера в САЩ.", "date": "2018.11.09", "title": " Легендарен боксьор изнасилил дете"}
{"url": "https://trud.bg/%d0%b2%d0%b5%d0%b7%d0%b5%d0%bd%d0%ba%d0%be%d0%b2-%d1%81%d0%b5-%d0%bd%d0%b0%d0%b4%d1%8f%d0%b2%d0%b0-%d0%b4%d0%b0-%d0%b8%d0%b3%d1%80%d0%b0%d0%b5-%d1%81%d1%80%d0%b5%d1%89%d1%83-%d1%84%d1%80%d0%b0%d0%bd/", "text": "Александър Везенков ще се опита да се измъкне от клубния си отбор „Олимпиакос“, за да играе за националния отбор на България при гостуването на Франция от световните квалификации на 3 декември. Крилото няма да може да участва в срещата с Босна и Херцеговина на 30 ноември в Ботевград, тъй като същия ден гръцкият тим има ангажимент в Евролигата.  „За първия двубой няма как да бъда на линия, тогава играем в Пирея с „Будучност“ – призна Везенков. – За втория мач във Франция ще чакаме решение. Не е само „Олимпиакос“, за първите мачове нито един състезател от Евролигата няма да може да играе. Искам да помогна на националния отбор, стига да ми се отдаде възможност.“  Иначе българинът е доволен от началото на престоя в новия тим, в който играе от лятото. В предишния си тим „Барселона“ той прекарваше повече време на резервната скамейка.  „Чувствам се добре със съотборниците, треньорите, вече сме един колектив, който се бори за всяка победа – разказа Везенков. – Имаме още мачове, всички отбори са много добри, аз се старая да помогна на отбора и да направя това, което иска треньорът.“  Късно снощи бе голямото дерби на Гърция от редовния сезон на Евролигата, в което „Олимпиакос“ гостува на „Панатинайкос“.", "date": "2018.11.09", "title": " Везенков се надява да играе срещу Франция"}
{"url": "https://trud.bg/%d1%85%d0%b0%d0%bc%d0%b8%d0%bb%d1%82%d1%8a%d0%bd-%d0%bd%d1%8f%d0%bc%d0%b0-%d0%b4%d0%b0-%d0%bf%d0%be%d0%bc%d0%b0%d0%b3%d0%b0-%d0%bd%d0%b0-%d0%b1%d0%be%d1%82%d0%b0%d1%81/", "text": "Люис Хамилтън няма да остави съотборника си в „Мерцедес“ Валтери Ботас да спечели победи в оставащите две състезания от Формула 1 до края на сезона. Този уикенд кралските гонки са в Бразилия, а след две седмици е финалното състезание в Абу Даби. Британецът вече си осигури титлата при пилотите, но „сребърните стрели“ все още не са спечелили шампионата при конструкторите.  „Отборът няма да ме кара да пускам Валтери, той ще трябва да спечели сам“ заяви Хамилтън, вече петкратен световен шампион. Една от победите му по пътя към титлата (в Русия) беше спечелена, след като от бокса заповядаха на Ботас да го пусне пред себе си. „Но аз не бих искал да печеля по същия начин“, отговори финландецът.  Люис пък разкритикува плановете на шефовете на Формула 1 да увеличат календара на 23-24 състезания годишно.  „И сега са прекалено много, според мен трябва да мислим за намаляването им – смята Хамилтън. – Ако сезонът стане още по-дълъг, вероятно ще напусна.“  Пилотите на „Ред Бул“ Даниел Рикардо и Макс Верстапен пък пооправиха отношенията си, които се бяха влошили сериозно в края на сезона. След пристигането на тима в Сао Пауло двамата поиграха футзал с бразилски звезди, като Лудия Макс показа завидни умения и на няколко пъти успя да прокара топката между краката на австралиеца. Вместо да се разсърди, Рикардо показа обичайната си широка усмивка.  Холандецът продължи със силните си изяви и на пистата. Той даде първо време в първата свободна тренировка на пистата „Интерлагос“ – 1:09,011 минути, а на по-малко от 5 стотни след него остана Себастиан Фетел („Ферари“). Люис Хамилтън, който вече си осигури световната титла, даде трети резултат, а Рикардо остана четвърти.", "date": "2018.11.09", "title": " Хамилтън няма да помага на Ботас"}
{"url": "https://trud.bg/%d0%bc%d0%b8%d0%bd%d0%b8%d1%81%d1%82%d1%8a%d1%80-%d0%b0%d0%bd%d0%b3%d0%b5%d0%bb%d0%ba%d0%be%d0%b2%d0%b0-%d1%80%d0%b0%d0%b7%d1%87%d0%b8%d1%82%d0%b0%d0%bc%d0%b5-%d0%bd%d0%b0-%d0%ba%d0%b0%d0%b4%d1%80/", "text": "Поздравявам ви за избора на професия и ви уверявам, че разчитаме на кадрите от професионалните гимназии по туризъм максимално да използват своя потенциал и да създават висококачествен продукт. Това заяви министърът на туризма Николина Ангелкова при посещението си в Професионалната гимназия по туризъм „Ив. Вазов“ в Слънчев бряг. Тя бе заедно с посланика на САЩ в България Ерик Рубин. Двамата разговаряха с преподавателския екип и възпитаници на училището, което тази година навършва половин век. Основната ни задача е да направим България разпознаваема и търсена целогодишна дестинация, подчерта министър Ангелкова. Имаме прекрасна природа, над 1200 минерални извора, богато културно-историческо наследство. За качествата на невероятната ни кухня заслуга имате и вие, и вашите колеги, за да бъде една от най- предпочитаните, каза още тя. Министърът изтъкна, че важна цел на институцията е да убеди всички, които работят в тази сфера, че усилията си заслужава да бъдат инвестирани във всеки един елемент, за да може секторът да разгърне възможностите си. Всички ние сме изправени пред предизвикателството „да впрегнем“ даденото от природата и историята в IT технологиите и дигитализацията. Днес не е достатъчно просто да се подготвяш за професията хотелиер, ресторантьор, готвач, барман, а трябва непрекъснато да надграждаш знанията и уменията си, стана ясно от думите на министъра. Туризмът е хоризонтална структура и без приноса на другите ресори е трудно да се формира завършен продукт, акцентира министър Ангелкова и благодари на премира Борисов за вниманието към отрасъла, който със създаването на самостоятелното министерство се превърна в икономически приоритет. Тя припомни сериозния напредък на туристическата индустрия в България, която за последните три години отчита 31 ръст на чуждестранните туристи. Вие формирате 99 процента от услугата и сте най-важните, за да може България да се представя с качествен продукт. Но е много важно също да залагаме конкретни цели в промотирането на туризма. Имате шанса да учите и практикувате в най-големия ни морски курорт. В Слънчев бряг са създадени прекрасни условия да се прилагат дуалното обучение и други форми за съчетаване на теорията с практиката. През периода юни-август 2018 г. реализираните нощувки тук са били общо над 4,2 млн., а приходите от тях – повече от 244 млн. лв., което е близо 6 на сто ръст, информира министър Ангелкова. Тя посочи, че летният ни туризъм е ключов продукт и ние продължаваме да инвестираме в него в инфраструктура и подготовка на кадри. От приближаващия зимен сезон също очакваме да надгради постигнатите рекордни ръстове след приемането ни в ЕС. С формираните различни тематични дестинации – културно-исторически, винено-кулинарни, балнео- и СПА, искаме да разширим крилата на сезоните, допълни тя. Министър Ангелкова обърна внимание върху значението на дигиталния маркетинг и модерната реклама за постигането на тези цели. Интернет платформата iLoveBulgaria, която създадохме, вече има присъствие във Viber и предлага много възможности на потребителите да получат информация за българския туризъм чрез чат бота. В него се споделят полезни данни за промоции, съобщения за туристически обекти, новини, видео. Ние сме първото министерство, което направи подобно улеснение, съобщи министърът. Тя обърна внимание, че САЩ е огромен туристически пазар, към който също насочваме вниманието си. През миналата година за първи път проведохме рекламна кампания там, която постигна отлични резултати. За първите девет месеца на 2018 г. например близо 82 хил. туристи от Щатите са посетили България, което е над 12 на сто ръст спрямо същия период на 2017-а. Н.Пр. посланик Рубин призна, че много харесва страната ни и високо оценява приноса на министерството за развитието на този важен сектор. В края на посещението министър Ангелкова поднесе специален плакет от министерството на ръководството на гимназията по случай 50-ата годишнина от основаването й и пожела нови високи постижения на преподавателите и учениците.  ", "date": "2018.11.09", "title": " Министър Ангелкова: Разчитаме на кадрите от професионалните гимназии да създават качествен туризъм"}
{"url": "https://trud.bg/%d0%bc%d0%be%d0%bd%d0%b8%d0%ba%d0%b0-%d0%b1%d0%b5%d0%bb%d1%83%d1%87%d0%b8-%d0%bd%d0%b0%d1%81%d0%bb%d0%b0%d0%b6%d0%b4%d0%b0%d0%b2%d0%b0%d0%bc-%d1%81%d0%b5-%d0%bd%d0%b0-%d0%bd%d0%be%d0%b2%d0%be%d0%be/", "text": "Една от съвременните икони на европейското кино Моника Белучи застава пред обектива на Paris Match за секси фотосесия и откровено интервю. В сериала „Десет процента“ Белучи играе своя собствена роля на жена, която търси мъж, за да се отърве от самотата. Белучи споделя, че за нея е много забавно да създава образ, чието вдъхновение е самата тя, но все пак е фикция. Белучи разкрива, че е намерила нормалния за нея мъж, заедно са от известно време и всичко между тях върви добре. Но и за нея е трудно да формулира какво значи „нормален“. Тя споделя, че тя не може да си осигури регулиран, структуриран и обичаен живот. И винаги е било така, като изключим отношението ѝ към децата ѝ. За Белучи е ясно, че няма как да изисква от друг това, което самата тя не може да предложи. Тя разкрива, че мъжът до нея не ѝ колега актьор, какъвто беше случаят с бившия ѝ съпруг Венсан Касел, но той също пътувал много и я разбирал много добре. 54-годишната актриса споделя и принципното ѝ отношение към мъжете. Според нея не бива мъжете и жените да водят война, Жената е тази, която олицетворява универсалната любов, заради способността ѝ да я раздава, без да иска нищо в замяна. За разлика от бабите и майките ни, казва Белучи, когато не сме щастливи, ние просто казваме, че не сме щастливи, тръгваме си и се развеждаме. Моника казва, че на 54 години тя усеща прекрасно моментът на своето съществуване като новооткрита свобода. Цялата статия и всички снимки вижте в  АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.09", "title": " Моника Белучи: Наслаждавам се на новооткритата свобода"}
{"url": "https://trud.bg/%d0%b1%d1%83%d0%bb%d0%b3%d0%b0%d1%80%d0%b3%d0%b0%d0%b7-%d0%b8%d1%81%d0%ba%d0%b0-%d0%b1%d0%bb%d0%b8%d0%b7%d0%be-5-%d1%83%d0%b2%d0%b5%d0%bb%d0%b8%d1%87%d0%b5%d0%bd%d0%b8%d0%b5-%d0%bd%d0%b0-%d1%86/", "text": "Близо 5% увеличение на цената на природния газ за І-во тримесечие на 2019г. предлага „Булгаргаз“. Окончателното предложение за утвърждаване цената на природния газ от 1 януари дружеството ще внесе в КЕВР на 11 декември, съобщиха от там. „Булгаргаз“ ЕАД уведомява своите клиенти, че прогнозната цена на природния газ за І-во трим. на 2019г. е 45.44 лв./MWh (без цени за достъп, пренос, акциз и ДДС)“, гласи съобщението, публикувано на сайта на дружеството. В сравнение с утвърдената за четвъртото тримесечие на 2018 г. цена, прогнозната цена за първото тримесечие на 2019г. е по-висока с 2.15 лв./MWh или с 4.98%. Увеличението се дължи на по-високите доставни цени на природния газ от внос, както и на по-високия курс на щатския долар спрямо лева, посочват от „Булгаргаз“, уточнявайки, че прогнозната цена не е окончателна.  ", "date": "2018.11.09", "title": " „Булгаргаз“ иска близо 5% увеличение на цената на газа от 1 януари"}
{"url": "https://trud.bg/9-%d0%ba%d0%b0%d0%bd%d0%b4%d0%b8%d0%b4%d0%b0%d1%82%d0%b8-%d0%b7%d0%b0-%d0%bf%d0%be%d0%b4%d0%b4%d1%80%d1%8a%d0%b6%d0%ba%d0%b0-%d0%bd%d0%b0-%d0%bc%d0%b0%d0%b3%d0%b8%d1%81%d1%82%d1%80%d0%b0%d0%bb%d0%b8/", "text": "Отворени са офертите на участниците в обществената поръчка за избор на изпълнители за поддържане (превантивно, текущо, зимно и ремонтно-възстановителни работи при аварийни ситуации) на автомагистралите „Хемус“, „Тракия“ и „Марица“ за следващите 5 години, съобщиха от Агенция „Пътна инфраструктура“. Общата индикативната стойност е 131,2 млн. лв. без ДДС. Обществената поръчка е в пет обособени позиции. За обособена позиция №1 – АМ „Хемус“ на територията на ОПУ-София и ОПУ-Ловеч са отворени офертите на: • „АВТОМАГИСТРАЛИ“ ЕАД;  • „ИНФРА ЕКСПЕРТ“ АД; За обособена позиция №2 – АМ „Хемус“ на територията на ОПУ-Варна и ОПУ-Шумен са отворени офертите на:  • ДЗЗД „ХЕМУС ВАРНА“, в което са: „ПЪТИЩА И МОСТОВЕ“ ЕООД, „КОМАНС 2000“ АД, „ПЪТНО СТРОИТЕЛСТВО“ АД;  • „Автомагистрали – Черно море“ АД;  • КОНСОРЦИУМ „ХЕМУС – ТРС“, с участници: „ПЪТИНЖЕНЕРИНГСТРОЙ – Т“ ЕАД, „ПЪТПЕРФЕКТ – Т“ ЕАД и „ПЪТИНЖЕНЕРИНГ“ АД;  • ДЗЗД „ПП Варна 2018“, с участници: „ИНЖСТРОЙИНЖЕНЕРИНГ“ ЕООД, „АВТОМАГИСТРАЛИ СОФИЯ“ ЕООД, „ХИДРОСТРОЙ“ АД и „ИНФРА ЕКСПЕРТ“ АД. За обособена позиция №3 – АМ „Тракия“ на територията на ОПУ-София, ОПУ-Пазарджик, ОПУ-Пловдив и ОПУ-Стара Загора, е отворена офертата на:  • „АВТОМАГИСТРАЛИ“ ЕАД; За обособена позиция №4 – АМ „Тракия“ на територията на ОПУ-Стара Загора, ОПУ-Сливен, ОПУ-Ямбол и ОПУ-Бургас, е отворена офертата на:  • „АВТОМАГИСТРАЛИ“ ЕАД; За обособена позиция №5 – АМ „Марица“ на територията на ОПУ-Хасково е отворена офертата на:  • „АБ“ АД", "date": "2018.11.09", "title": " 9 кандидати за поддръжка на магистралите през следващите 5 години"}
{"url": "https://trud.bg/%d0%bd%d0%be%d0%b2%d0%b0-%d1%81%d0%b8%d0%bd%d1%82%d0%b5%d1%82%d0%b8%d1%87%d0%bd%d0%b0-%d0%b4%d1%80%d0%be%d0%b3%d0%b0-%d0%be%d1%82%d0%ba%d0%bb%d1%8e%d1%87%d0%b2%d0%b0-%d1%82%d0%b5%d0%b6%d0%ba%d0%b0/", "text": "Нов вид синтетична дрога, наречена „Канибал“, навлиза на нелегалния пазар с наркотици у нас. Тя води до тежки агресивни състояния. Все повече пада и възрастовата граница на децата, пробвали наркотици. Като „Канибал“ това вещество е известно само в България, обясни Александър Панайотов, директор на Дирекция „Национален фокусен център за наркотици и наркомании“, по  . „Наричат го „Ванила скай“, „Синьо кадифе“, „Облак 9“ и т.н. Трудно е да се определи защо е наречено „Канибал“. Проверихме в Европейската мрежа, няма съобщения за канибализъм. Реално е поставено под контрол още през 2011 година. Този вид наркотик е със стимулиращ ефект, предизвиква еуфория и активност, нежелание за хранене и пиене на вода, при по-силни дози може да доведе до насилие и дори до самоубийство. Води до 10 пъти по-силна зависимост, отколкото при метамфетамините“, каза Панайотов. „Нашите изследвания показват, че най-често употребата на наркотици започва между 13 и 15 години. През последните години има леко повишение като цяло сред общото население“, каза още Панайотов. Експертът подчерта, че ако имат добър диалог с децата, родителите ще могат да забележат тревожни промени в поведението и навреме да се обърнат за консултация към специалист.  ", "date": "2018.11.09", "title": " Нова синтетична дрога отключва тежка агресия\t\t\t"}
{"url": "https://trud.bg/%d0%bf%d1%80%d0%b8%d0%ba%d0%bb%d1%8e%d1%87%d0%b8-%d1%80%d0%b5%d1%81%d1%82%d0%b0%d0%b2%d1%80%d0%b0%d1%86%d0%b8%d1%8f%d1%82%d0%b0-%d0%bd%d0%b0-%d1%85%d1%80%d0%b0%d0%bc%d0%b0-%d0%b9%d0%be%d0%b0%d0%bd/", "text": "Министърът на туризма Николина Ангелкова и Негово превъзходителство г-н Ерик Рубин, посланик на САЩ в България присъстваха на тържествена церемония в Несебър. Дипломатът и кметът на Несебър- Николай Димитров, прерязаха лентата на реставрирания средновековен храм „Йоан Алитургетос“ в старата част на града. На събитието, освен министър Ангелкона, присъства и заместник -министърът на културата Амелия Гешева.  Тържественият акт постави финал на тригодишно тясно сътрудничество между американското посолство и общината, посветено на опазването на една от знаковите забележителности на града, паметник от национално значение със статут на световна ценност. Реставрацията на храма „Йоан Алитургетос“ е финансирана със средства осигурени от Посланическия фонд за опазване на културното наследство и посолството на САЩ в България, и същинската работа продължава в периода 2015-2018г. При прерязването на лентата кметът Николай Димитров благодари за съпричастността и спомоществователството, което Посланическият фонд и посолството на САЩ предоставиха за възстановяването на един от най-ценните средновековни монументи на Несебър. Храмът „Йоан Алитургетос“ е построен през XIV век и е оцелял повече от седемстотин години. Според местни предания той е останал неосветен, но писмените извори свидетелстват, че в него са били извършвани богослужебни ритуали. Църквата е забележителна с разкошната си фасадна орнаментика, прецизно изработена от тухли и камък. По време на унищожително земетресение през 1913г. църквата е сериозно пострадала в горната си част и в следствие придобива вида, в който я познаваме днес. През последната четвърт на миналия век, отчитайки тежките свлачищни процеси засегнали крайбрежието на полуострова, държавата и общината предприемат мащабни брегоукрепителни действия и районът на храма се социализира.  Към началото на 90г. на миналия век специалисти на общината забелязват появата на пукнатини по северната фасада на храма. След предприети от всички отговорни институции мерки е изработен реставрационен проект. Сътрудничество между Община Несебър и американското посолство осъществени за опазването на храма „Йоан Алитургетос“ е още едно доказателство за високата културно-историческа и художествена стойност на църквата, която е един от символите на Несебър. Общината продължава с плановите реставрационни дейности на други обекти със статут на културна ценност по маршрута “Духовен път“. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.09", "title": " Приключи реставрацията на храма „Йоан Алитургетос“"}
{"url": "https://trud.bg/%d1%81%d0%be%d1%86%d0%b8%d0%b0%d0%bb%d0%bd%d0%b8-%d0%bf%d1%80%d0%b5%d0%b4%d0%bf%d1%80%d0%b8%d1%8f%d1%82%d0%b8%d1%8f-%d0%b8%d1%81%d0%ba%d0%b0%d1%82-%d0%bf%d0%be%d0%b2%d0%b5%d1%87%d0%b5-%d0%bf%d0%be/", "text": "Предприятията, в които работят хора от уязвими групи, настояват за регулярни поръчки от общините. Това обяви във Варна председателят на Националния съюз на Трудово-производителните кооперации /ТПК/ Стилиян Баласопулов. „В момента у нас има 123 такива фирми, които дават заетост на близо 2000 души. За да се развиват и да работят ефективно, е нужно тясно сътрудничество с държавната, местната власт и бизнеса. МТСП работи за това, но това не е достатъчно. Реално тези предприятия подпомагат местните икономики, а заради липсата на поръчки от общините оцеляват предимно чрез договори на ишлеме. Голяма част от продукцията им отива за износ, което е белег за високото й качество. Търсят я навън, но не и у нас“, посочи Баласопулов. Според него една от причините е, че вратички в Закона за обществените поръчки дават възможност на възложители да избягват специализираните предприятия. За да популяризира продукцията им и да насърчи общините да работят с тях, НС на ТПК и МТСП организират регионални форуми за социално предприемачество и изложения на стоки. Първият бе открит във Фестивалния и конгресен център във Варна от зам.-министъра на труда и социалната политика Султанка Петрова. „В приетия на 18 октомври Закон за предприятията на социалната и солидарна икономика за първи път са формулирани точни и ясни параметри, на които трябва да отговарят съществуващите сега над 4700 социални предприятия“, заяви тя. Те ще влязат в регистър, разделени на малки и големи. Първите трябва да имат поне трима работници от уязвими групи – инвалиди, хора над 55 г., бивши затворници и др. или да инвестират поне 7500 лв. от печалбата си за социални и екологични цели. Големите социални предприятия трябва да заделят за това минимум 75 000 лв. от печалбата си и 30% от персонала им да е от уязвими групи хора. „Дали сме възможност социалните предприемачи да ползват подпомагане от общините – чрез предоставяне на земя за строеж и помещения под наем с решение на общинските съвети. А данъчните преференции, ползвани досега от ТПК, ще важат за всички вписани в регистъра“, подчерта Петрова. Според нея предстои да бъде изработен правилник за приложение на закона, в който ще се включат и допълнителни мерки за насърчаване на сектора. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.09", "title": " Социални предприятия искат повече поръчки от общините\t\t\t"}
{"url": "https://trud.bg/%d0%bf%d0%be%d1%80%d0%b5%d0%b4%d0%bd%d0%b0-%d0%b6%d0%b5%d1%80%d1%82%d0%b2%d0%b0-%d0%bd%d0%b0-%d1%82%d0%b5%d0%bb%d0%b5%d1%84%d0%be%d0%bd%d0%bd%d0%b8-%d0%b8%d0%b7%d0%bc%d0%b0%d0%bc%d0%bd%d0%b8%d1%86/", "text": "Златни накити, с общо тегло около 200 грама, както и 3 250 лв. предала на телефонни измамници 65-годишна жена от Попово. Поредната жертва на престъпния бизнес дори се усъмнила, че я вкарват в капан. Настойчиво питала дали не я мамят, но накрая решила и тя да „помогне на полицията” да си проведе операцията по задържане на измамниците, на които всъщност дали парите и златото си. Жената е попаднала в схемата в четвъртък между 11 и 15 часа, когато била сама у дома. При прибирането на близките й станало ясно, че явно няма никаква операция на МВР, а телефонните измамници отново са в акция. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.09", "title": " Поредна жертва на телефонни измамници дала 200 грама злато и пари"}
{"url": "https://trud.bg/%d1%81%d0%b5%d0%bb%d0%be-%d0%bc%d1%8a%d0%b4%d1%80%d0%b5%d0%b2%d0%be-%d0%b8-%d0%be%d0%ba%d0%be%d0%bb%d0%b8%d1%8f%d1%82%d0%b0-%d0%bf%d0%be%d1%81%d1%80%d0%b5%d1%89%d0%bd%d0%b0%d1%85%d0%b0-%d0%bd%d0%b0/", "text": "Цяло село Мъдрево, жители на околните и на общинския град Кубрат, се събраха на площада, за да посрещнат световната шампионка по борба Тайбе Юсеин в родния й дом. При стъпването й в Мъдрево над околията прозвуча националният ни химн, който Тайбе чу и пя на шампионата в Будапеща. Областният управител Гюнай Хюсмен поднесе букет от рози на младата шампионка и й връчи плакета на областния управител за заслугите й. Губернаторът подари на Тайбе и таблет, с който да заснема успехите си. „Поздравявам родителите ти за това, че са те възпитали умна, мила и скромна и ти пожелавам от сърце славата да не те заслепи. Да си все така упорита, трудолюбива и ученолюбива, защото в това се крие успехът“, обърна се Хюсмен към гордостта на Лудогорието, съобщават от пресцентъра на администрацията. Шампионката пък заяви, че е горда с постигнатия успех за страната ни и допълни: „Горда съм още, че постигнах успех и за Мъдрево. Сега цяла България знае къде се намира Мъдрево и кой е световният шампион от Мъдрево. Благодаря ви, че сте тук заради мен“. Цветя и подаръци от цялата околия получи спортната звезда на празника, който организираха за нея от родното й село и общината в Кубрат.  ", "date": "2018.11.09", "title": " Село Мъдрево и околията посрещнаха на площада шампионката Тайбе Юсеин (СНИМКИ)"}
{"url": "https://trud.bg/%d0%b0%d0%bd%d0%b3%d0%b5%d0%bb%d0%b0-%d0%bc%d0%b5%d1%80%d0%ba%d0%b5%d0%bb-%d0%b2-%d0%b3%d0%b5%d1%80%d0%bc%d0%b0%d0%bd%d0%b8%d1%8f-%d1%81%d0%b5-%d0%b7%d0%b0%d1%81%d0%b8%d0%bb%d0%b2%d0%b0-%d0%b0%d0%bd/", "text": "Германският канцлер Ангела Меркел предупреди, че в Германия се засилва антисемитизмът и отново заяви, че трябва да се предприемат решителни действия срещу расизма, ксенофобията и социалното изключване. Това стана на церемония, организира днес по повод 80-годишнината от Кристалната нощ, предаде ДПА. „В Германия отново има процъфтяващ еврейски живот“, каза Меркел на церемонията в най-голямата синагога в Берлин. „Но същевременно сме свидетели на тревожен антисемитизъм, който заплашва еврейския живот в нашата страна и други места по света, които се смятаха за сигурни“, заяви тя. „За жалост, почти свикнахме с факта, че всяка еврейска институция . . . трябва да бъде охранявана или специално пазена от полицията“, каза Меркел. „Но ние изпитваме страх от нападенията срещу хора с еврейски шапчици и сме шокирани от нападението през август срещу еврейския ресторант в Кемниц, извършено с десни подбуди“, заяви тя. Подобни криминални деяния на антисемитска основа навяват „лоши спомени за началото на преследванията срещу евреите през 30-те години“, каза канцлерът, цитирана от БТА.  „Държавата трябва да действа решително и последователно срещу езика на омразата, социалното изключване, антисемитизма, расизма и десния екстремизъм“, каза Меркел. „По същия начин държавата трябва да действа последователно, когато омразата срещу евреите и Израел, било то вербална или невербална, се проявява от живеещи в нашата страна хора с различен религиозен и културен произход“, заяви тя. Председателят на Централния съвет на евреите в Германия Йозеф Шустер каза, че през 1938 г. сградата на синагогата е била подпалена и пожарът е бил потушен сравнително бързо само за да не засегне околните домове, предаде Асошиейтед прес. Шустер заяви, че макар и отговорни за погрома да са били нацистките организации СА и СС, това вече е означавало, че хиляди германци са участвали, а реакцията на населението е дала на нацистите „ценната информация“, че почти никой не е протестирал. Макар съвременните нападения срещу евреи, мигранти и мюсюлмани да не може да се приравнят с престъпленията от нацистката ера, срамно е, че „подобни неща се случват в Германия през 2018 г.“, каза той. Шустер упрекна крайнодясната партия „Алтернатива за Германия“, затова че „не изпитва уважение към нищо“. Партията, която миналата година влезе в германския парламент, не бе поканена на днешната церемония. В синагогата присъстваше и германският президент Франк-Валтер Щайнмайер. По-рано в реч в Бундестага той каза, че катастрофите през двете световни войни и Холокоста, са неделима част от германската идентичност. Но в същото време корените на демокрацията и на борбата за свобода трябва да се помнят такива, каквито са били в зората на демокрацията през 1918 г., каза той. На 9 ноември освен от Кристалната нощ се навършва и годишнина от провъзгласяването на тази дата през 1918 г. на края на монархията в Германия и началото на Ваймарска република. „Можем да се гордеем с традициите си за свобода и демокрация, без да губим от поглед пропастта на Шоа“, каза Щайнмайер, използвайки названието на иврит на Холокоста. Днес се отбелязва и падането на Берлинската стена през 1989 г. Щайнмайер определи това събитие като „най-щастливия 9 ноември в историята (на Германия)“. Но остава „най-тежкият и най-болезненият въпрос в германската история“ – как само за няколко години след демократизацията през 1918 г., през 1933 г. нейните врагове, нацистите, успяват да спечелят изборите и германският народ залива съседите си в Европа с война и изтребление, заяви той. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2018.11.09", "title": " Ангела Меркел: В Германия се засилва антисемитизмът\t\t\t"}
{"url": "https://trud.bg/%d0%b5va%d0%bd%d0%b3%d0%b5%d0%bb%d0%b8%d0%b5%d1%82%d0%be-%d0%bd%d0%b0-%d0%b6%d0%b5%d0%bd%d0%b0%d1%82%d0%b0-%d1%81%d1%82%d0%b0%d0%bd%d0%b0-%d0%bd%d0%b0-20-%d1%81%d0%bd%d0%b8%d0%bc%d0%ba%d0%b8/", "text": "Галерия „Oborishte 5” събра 75 публикувани и непубликувани фотографии, които се продават с благотворителна цел, представени под формата на плакати Равносметката е 240 броя, 50 000 страници и десетки хиляди фотографии 20 години номер 1 в България. 240 броя, 50 000 страници, десетки хиляди фотографии. Така накратко звучи историята на женското списание ЕVA, което отпразнува своята годишнина на бляскаво парти в столицата на 6 ноември. Клубът Once Upon a Time Библиотека събра много звездни гости, приятели и партньори на екипа. Там хостесите посрещаха хората с впечатляващи хартиени рокли, дело на учениците от гимназията за приложни изкуства „Свети Лука“. Създадени от тях бяха и хартиените цветя, които украсиха атмосферата на партито, организирано с подкрепата на Pandora, Estee Lauder, Audi и Seewines. За доброто настроение на гостите допринесоха виртуозните изпълнения на дамския струнен квартет „Дестини” и талантливата певица Елена Сиракова. „За мен най-ценното постижение за тези 20 години е приятелството с екипа. Всъщност екипът е този, който успя да направи списанието номер 1 в България и да задържи това ниво през всичките години”, каза пред „Труд” главният редактор на EVA Милена Попова. По думите й рецептата за успеха на списанието е човек да събере маниаци и да ги мотивира. „Правенето на едно такова издание трябва да бъде и забавление, и удоволствие, иначе не се получават нещата – нито с екселски таблици, нито ако се стремим да правим това само за пари”, добавя Попова. Тя сподели любопитния факт, че всичките подвързани броеве, излизали за тези 20 години, се събират в една стая с площ 40 квадрата. Част от този архив, пребогат с история, емоции, и уловени специални моменти „оживя” преди началото на партито в новооткритата галерия Oborishte 5 Gallery and Hall на ул. „Оборище”, а по-късно гостите преминаха по пътека, осветена в розово, водеща до Once Upon a Time Библиотека. Новият дом на съвременното изкуство „Oborishte 5” събра една малка част от най-интересните кадри от EVA – 75 публикувани и непубликувани фотографии, които се продават с благотворителна цел, представени под формата на плакати с различни размери. Събраните средства отиват за Фондация „Една от осем” на Нана Гладуиш, която помага на жени с рак на гърдата. Това е кауза, която списанието подкрепя вече три години. Събраните от тях средства до момента са около 50 000 лева, с които бяха купени мобилни ехографски апарати и беше осигурена работата на Розовия кемпер на фондацията, с който профилактичните прегледи стигат и до малките градчета на България. Кампанията ще продължи и онлайн с подкрепата на платформата Plakat Kombinat, представяща съвременните български плакатисти. Всеки, които иска, може да купи плакат от изложбата и след края й на plakatkombinat.com и да подкрепи благотворителната кампания в полза на „Една от осем”. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.09", "title": " ЕVAнгелието на жената стана на 20 (СНИМКИ)\t\t\t"}
{"url": "https://trud.bg/%d1%85%d0%b5%d0%bf%d0%b0%d1%82%d0%b8%d1%82-%d0%bf%d0%bb%d1%8a%d0%b7%d0%bd%d0%b0-%d0%b2-%d1%81%d0%be%d1%84%d0%b8%d0%b9%d1%81%d0%ba%d0%b8%d1%82%d0%b5-%d1%83%d1%87%d0%b8%d0%bb%d0%b8%d1%89%d0%b0/", "text": "В РЗИ са получени 500 дози ваксини В над 20 столични училища и детски градини са регистрирани 144 деца с хепатит А, има и девет възрастни, които също са заразени. Резултатите са от проверка в периода 5 юли – 5 ноември. Регионалната здравна инспекция в София е получила 500 дози ваксини на 6 ноември, които са предназначени за личните лекари с цел обхващане на контактните лица по местоживеене. Всички засегнати от хепатит А деца са на възраст от 2 до 16 години. Училищата, в които е регистрирана заразата в район “Красна поляна” са: 75 СУ, 28 СУ, 57 СУ, 123 СУ, 135 СУ, 92 СУ, Софийска гимназия по хлебни и сладкарски технологии, както и в 126 Детска градина – филиал “Феникс”, Демо център “Мир” и центровете за деца увреждания “Баба Тонка” и “Райна Княгиня”. В район “Подуяне” болни от Хепатит А е имало в 24 СУ и в 94 ОУ.; в район “Слатина” засегнати от болестта е имало в Детска градина номер 62. В район “Люлин” Хепатит А е бил регистриран в 37 СУ, 103 ОУ, 96 СУ. В район “Сердика” заболели от Хепатит А е имало в 48 ОУ, а в район “Младост” – в 81 ОУ; в район “Възраждане” – в 67 СУ, 136 СУ и в Професионална гимназия по текстил и кожни изделия. В район “Овча Купел” заразени е имало в 66 СУ и 149 СУ. В район “Илинден” заболяването е било открито в 113 СУ и в Детска градина номер 51. Епидемичен взрив е бил регистриран в циганския квартал “Факултета”. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.09", "title": " Хепатит плъзна в софийските училища\t\t\t"}
{"url": "https://trud.bg/%d0%bf%d1%80%d0%b5%d0%b7%d0%b8%d0%b4%d0%b5%d0%bd%d1%82%d1%8a%d1%82-29-%d0%b3%d0%be%d0%b4%d0%b8%d0%bd%d0%b8-%d1%81%d0%bb%d0%b5%d0%b4-%d0%bd%d0%b0%d1%87%d0%b0%d0%bb%d0%be%d1%82%d0%be-%d0%bd%d0%b0/", "text": "29 години след началото на Прехода основите на българската демокрация са критично застрашени. Това заявява държавният глава Румен Радев в обръщение към народа, публикувано на сайта на Президентството. „Демографският срив и емиграцията са комплексна оценка за моралната и социалната криза в обществото. Тя не може да бъде скрита зад скромните проценти на растежа“, посочва Радев. „Възродиха се познатите механизми на партията-държава. Демократичните институции атрофират. Решенията се вземат на тъмно, често еднолично“, предупреждава държавният глава. Публикуваме пълния текст на изявлението в навечерието на 10 ноември: „Скъпи сънародници, Утре е 10-ти ноември. Преди 29 години от тази дата започна преходът. Разни хора влагаха в него различни надежди, но всички очакваха повече свобода и справедливост. Свобода на мисълта и свобода на словото. Многопартийна система и честни избори.  Демократична конституция, разделение на властите, върховенство на закона. Тези принципи, макар и трудно, намериха място в българското законодателство. Европейският път спомогна за тяхното налагане. 29 години по-късно основите на българската демокрация са критично застрашени. Свободата на словото е спомен от миналото. Четвъртата власт абдикира от ролята си на коректив. Рухнаха професионалните стандарти в медиите, а с тях и доверието на гражданите в поднасяната информация. Пропагандата задушава плурализма. Свободомислието се наказва. Възродиха се познатите механизми на партията-държава. Демократичните институции атрофират. Решенията се вземат на тъмно, често еднолично. Лобизмът и корупцията пронизват цялата система на държавно управление и го правят арогантно, без страх от санкция. Законите се пишат все по-често в интерес на бизнес кръгове и лобита, а не на гражданите. Това пролича и с гласуването на новия данък върху старите автомобили, който засяга огромното мнозинство от хората. Уважаеми депутати, българите притежават стари автомобили, не защото са безотговорни към природата, а защото не могат да си позволят нови. Бедността на българите не е грях, за да я облагате с данък. Демографският срив и емиграцията са комплексна оценка за моралната и социалната криза в обществото. Тя не може да бъде скрита зад скромните проценти на растежа. Кризата налага радикално преосмисляне, възвръщане към демократичните принципи и закона и политика, ориентирана към човека. Преди 29 години демократичните промени започнаха със смяна на върха. Днес демократичните свободи се нуждаят от широка, гражданска подкрепа. Това изисква характер и усилие. Всеки ден, от всеки човек. Загубата на демократичните завоевания връща историческия часовник на България назад. Убеден съм, че заедно, няма да го допуснем. Българският народ съзнава, че може да сбъдне своя огромен потенциал само в свободна и демократична държава. Корупцията и беззаконието траят толкова, колкото трае общественото търпение и безучастност. Но всяка порочна система е исторически обречена. Вярвам, че заедно ще защитим своите граждански и социални права, ще изведем България на пътя на закона и благоденствието“.  ", "date": "2018.11.09", "title": " Президентът: 29 години след началото на Прехода механизмите на партията-държава се възродиха"}
{"url": "https://trud.bg/%d0%bc%d0%b2%d0%bd%d1%80-%d0%bd%d1%8f%d0%bc%d0%b0-%d0%b4%d0%b0%d0%bd%d0%bd%d0%b8-%d0%b7%d0%b0-%d0%bf%d0%be%d1%81%d1%82%d1%80%d0%b0%d0%b4%d0%b0%d0%bb%d0%b8-%d0%b1%d1%8a%d0%bb%d0%b3%d0%b0%d1%80%d0%b8-15/", "text": " в Северна Калифорния, който засегна повече от 10 000 акра земя, все още не може да бъде овладян. Евакуирани са 27 000 души от най-засегнатия град Парадайз, където са унищожени около 1000 постройки. До момента няма данни за пострадали български граждани, съобщщиха от Ситуационния център при Министерство на външните работи. МВнР препоръчва на българските граждани да изпълняват всички указания на местните власти за задължителна или препоръчителна евакуация.", "date": "2018.11.09", "title": " МВнР: Няма данни за пострадали българи при пожарите в Калифорния"}
{"url": "https://trud.bg/%d0%b1%d0%be%d0%bd%d1%83%d1%81-%d0%bf%d0%be-%d0%b3%d1%80%d0%b0%d0%b6%d0%b4%d0%b0%d0%bd%d1%81%d0%ba%d0%b0-%d0%bf%d1%80%d0%b5%d0%b7-%d1%8f%d0%bd%d1%83%d0%b0%d1%80%d0%b8-2019-%d0%b3/", "text": "30% по-скъпа полица за превишена скорост в София с 10 км./ч. Хората, които ще трябва да подновят застраховката „Гражданска отговорност” през първите седмици на 2019 г. реално ще получат бонус от цената на полицата. Наредбата на Комисията за финансов надзор за въвеждане на системата „бонус-малус”, която е приета на първо четене, предвижда при влизането й в сила всички шофьори да бъдат оценени с базовия клас за риск. През първата година след това цената на полицата ще зависи от направените нарушения на пътя от момента на влизане в сила на наредбата до сключване на полицата. Ако наредбата влезе в сила на 1 януари и човек трябва да поднови полицата си на 1 февруари, в цената й ще се отразят нарушенията на пътя през първия месец на годината. Така човек ще трябва да кара внимателно само месец за да получи бонус за „Гражданска отговорност” и на 1 февруари да плати 90% от базовата й цена. Ако през юни същият шофьор бъде сниман извън населено място с превишена скорост от 10 км.\\ч., ще получи една наказателна точка, ще се върне в базовото ниво на риск и при подновяване на полицата ще плати базовата й цена. Ако друг шофьор направи същото нарушение в същия ден през лятото на 2019 г., но полицата му изтича през септември, ще получи утежнение в цената в размер на 10%. След това през годините дори двамата шофьори да имат едно и също поведение на пътя и да правят еднакви нарушения в един и същи ден, винаги вторият шофьор ще плаща по-скъпа „Гражданска”. За превишена скорост в населено място с 10-30 км.\\ч. ще се дават три наказателни точки и рисковият клас на шофьора и на автомобила ще се вдига с три нива. Така, ако човек е в базовия 8 клас, за едно снимане с камера за превишена скорост ще отива в 11 клас и ще плаща с 30% по скъпа „Гражданска”, предвижда наредбата на КФН. А след това три години поред не трябва да няма нито едно нарушение за да изчисти наказателните си точки и да плаща базовата цена на полицата.   Полицата не може да е на водача Във връзка с обществено обсъждане на наредбата за въвеждане на системата „бонус-малус” от КФН отговориха на част от спорните въпроси: – Защо системата „бонус-малус” не се сключва на името на водачите и по този начин да отчита тяхната персонална отговорност и поведение? – Защото в България застраховката Гражданска отговорност на автомобилистите се сключва във връзка с моторно превозно средство. Правният режим позволява дадено МПС да бъде прехвърляно само чрез нотариално заверен договор, като това не се отразява в регистрите на МВР. Автомобилът може да бъде управляван от всекиго само с устно разрешение. Така има възможност много шофьори да предизвикат катастрофа с едно МПС. Има страни, където в талона на колата се вписват всички водачи, които имат право да го управляват, и законът не позволява водачи на дадено МПС да са лица, които не са вписани в талона. Такава система позволява при сключването на застраховката да се отчитат характеристиките на действителните водачи на автомобила. Система със сключване на застраховка само на водача няма никъде в ЕС. Европейското законодателство изисква Гражданската отговорност да покрива отговорността на лице, което управлява кола, дори и без да е собственик. Трябва да се покрива отговорността на лица, които управляват МПС без разрешение (например при кражба) или без шофьорска книжка. Това налага застраховката да бъде свързана с определен автомобил. Система на персонална застраховка гражданска отговорност (както при нотариуси и адвокати), ще създаде други утежнения. Например семейство, което има един автомобил, който се управлява от съпруг, съпруга и от някой друг член от домакинството. Тогава за управлението на автомобила ще трябва да се плащат повече от една застраховка. – Защо се наказват добросъвестни купувачи на автомобили, с които са извършени множество пътно транспортни произшествия или административни нарушения? – Ако „бонус-малус” класът на автомобилите не се запазва, системата лесно ще бъде заобикаляна с формално прехвърляне на други лица без нарушения, различни от шофьора с много нарушения. Например баща може да прехвърли колата си на своето малолетно дете или на друг роднина, който няма нарушения.  При покупка на автомобил купувачът лесно ще може да получи информация от Гаранционния фонд за статуса на автомобила, който го интересува, и да прецени дали да го купи или да иска отстъпка от цената, която да покрие разходите му за по-скъпата застраховка. Това ще бъде допълнително утежнение за собственика на автомобил, който допуска много нарушения, защото ще бъде затруднен да продаде автомобила си.   1,376 млрд. лв. са приходите на застрахователите Изплатиха 188,7 млн. лв. по „Каско” Приходите на общозастрахователните компании за първите осем месеца на годината са 1,376 млрд. лв., сочат данните на КФН. 74% от тези приходи се дължат на застраховките, свързани с автомобили – „Каско” и „Гражданска отговорност”. Събраните от компаниите премии по полиците „Каско” са в размер на 415,93 млн. лв. Приходите от застраховката „Гражданска отговорност” са значително повече – 603 млн. лв. Причината за това е, че тази полица е задължителна за шофьорите, докато „Каско” се сключва по желание. Затова много шофьори си купуват само задължителната полица и спестяват парите за „Каско” като се надяват, че автомобилът им няма да бъде откраднат и нищо няма да му се случи на път. Платените от застрахователите обезщетения от януари до август са 622,7 млн. лв. От тях по „Каско” са изплатени 188,7 млн. лв., а по „Гражданска отговорност” – 332,4 млн. лв. Изплатените средства са около половината от събраните премии. Но компаниите заделят и значителни резерви за бъдещи плащания по застраховки, защото делата при пострадал на пътя често се бавят с години. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2018.11.09", "title": " Бонус по „Гражданска“ през януари 2019 г.\t\t\t"}
{"url": "https://trud.bg/%d0%bf%d1%81%d0%b8%d1%85%d0%b8%d1%87%d0%bd%d0%be-%d0%b1%d0%be%d0%bb%d0%b5%d0%bd-%d0%b8%d0%b7%d0%b4%d1%8a%d1%85%d0%bd%d0%b0%d0%bb-%d0%bf%d1%80%d0%b5%d0%b4-%d0%b1%d0%be%d0%bb%d0%bd%d0%b8%d1%86%d0%b0/", "text": "54-годишен психично болен мъж, който е трябвало да бъде откаран за лечение в специализирана болница, е колабирал и починал в момента, в който полицаи опитали да му сложат белезници, за да спрат буйствата му. Трагедията е станала към 12,30 часа в петък пред болницата в Разград. За нея съобщиха от Апелативна прокуратура във Варна, след като със случая са се заели от Окръжната в Разград и са възложили изясняването на обстоятелствата на Окръжния следствен отдел. От прокуратурата в Разград уточниха за „Труд”, че пациентът е бил закаран в болницата от близките му, за да бъде прегледан, тъй като състоянието му било обострено. Лекарят преценил, че трябва да бъде настанен в болницата в Бяла. Болният бил отключил криза  се нуждаел от съответното лечение. Човекът обаче почнал да буйства и била повикана полиция. Пристигнал автопатрул. За да овладеят положението и болният да не се нарани, като междувременно успеят да го настанят в автомобил за транспортиране, полицаите опитали да му сложат белезници. Докато закопчавали едната му ръка, той колабирал. Посинял и издъхнал. Веднага е бил откаран в спешното отделение, където опитали да го реанимират, но опитите били напразни. Трупът ще бъде откаран за аутопсия и уточняване на причината за смъртта в търговищката болница, допълниха от прокуратурата. Цялата история е станала пред свидетели и към момента нямало никакви данни за упражнено насилие, но разследването трябва да установи обстоятелствата и причините, довели до смъртта. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.09", "title": " Психично болен издъхнал пред болница при опит да му сложат белезници\t\t\t"}
{"url": "https://trud.bg/%d0%ba%d1%80%d0%b0%d0%b4%d1%86%d0%b8-%d0%be%d0%b1%d1%80%d0%b0%d1%85%d0%b0-%d0%bc%d0%b0%d0%b3%d0%b0%d0%b7%d0%b8%d0%bd-%d0%b7%d0%b0-47-%d1%81%d0%b5%d0%ba%d1%83%d0%bd%d0%b4%d0%b8/", "text": "Хранителен магазин в плевенския квартал „Дружба“ бе разбит и ограбен за 47 секунди. Това показват видеозаписите от охранителните камери, на който се вижда как двама маскирани прескачат щанда и задигат цигари. Преди това те разбили метална ролетна щора и входната врата. Кражбата е станала на 26 октомври вечерта, но за нея се разчу днес, след като собствениците на магазина пуснаха записите в социалните мрежи, съобщи  . Полицията обяви, че е задържала пет лица, като на две от тях се проверява съпричастността им в този обир. „Отгоре пищи аларма, чува се, съседи виждат, то е светло. Тук-там има още хора навън, 10:30 ч. е, но те явно не се притесняват, опитни са, и друг път са го правили”, коментира собственикът на магазина Калоян Петков.", "date": "2018.11.09", "title": " Крадци обраха магазин за 47 секунди"}
{"url": "https://trud.bg/%d0%b3%d1%80%d1%83%d0%b5%d0%b2%d1%81%d0%ba%d0%b8-%d0%be%d1%82%d0%b8%d0%b2%d0%b0-%d0%b2-%d0%b7%d0%b0%d1%82%d0%b2%d0%be%d1%80%d0%b0/", "text": "Бившият македонски премиер и дългогодишен лидер на ВМРО-ДПМНЕ Никола Груевски до дни ще трябва да започне да изтърпява двегодишната си присъда в затвора, предаде  . Днес Наказателният съд в Скопие отхвърли и последната жалба на Груевски. Това означава, че след като бившият македонски премиер получи това решение на съда, ще трябва незабавно да отиде в затвора. Груевски получи две години ефективна присъда по делото „Танк“ за закупуването на служебния му „Мерцедес“ за над 650 000 евро, докато беше премиер. По делото „Танк“ бившият министър на вътрешните работи Гордана Янкулоска беше осъдена на шест години затвор. Груевски бе министър-председател в продължение на десет години – от 2006 до януари 2016 г. Той бе свален власт след разкритията за тежки корупционни схеми, натиск върху съдебната система, медиите и бизнеса.", "date": "2018.11.09", "title": " Груевски отива в затвора\t\t\t"}
{"url": "https://trud.bg/%d1%80%d1%83%d1%81%d0%ba%d0%be%d1%82%d0%be-%d0%bc%d0%b2%d0%bd%d1%80-%d0%b2%d1%80%d1%8a%d1%87%d0%b8-%d0%bf%d1%80%d0%be%d1%82%d0%b5%d1%81%d1%82%d0%bd%d0%b0-%d0%bd%d0%be%d1%82%d0%b0-%d0%bd%d0%b0-%d0%b0/", "text": "Министерството на външните работи на Руската федерация връчи протестна нота на австрийския посланик в страната Йоханес Айгнер във връзка с твърденията на Виена за разкриване на държавни тайни от офицер от Бундесхера в полза на Москва. Това се казва в съобщение, публикувано на официалната интернет страница на руското външнополитическо ведомство, предава TACC. В МВнР на Русия са изразили недоумение по повод решението на австрийските власти да не обсъждат с Москва подозренията по „установените канали на диалог“, а вместо тояа са прибегнали към „сензационното разпространяване на информация в медиите и публично изискване за обяснение от нас“. Ведомството отбелязва със съжаление, че в последно време този метод е станал обичаен за множество западни страни. Подчертава се обаче, че Москва няма да използва подобен подход. Внимание е обърнато и на изявлението на министъра на външните работи на Австрия Карин Кнайсл, съгласно което двустранните отношения между Виена и Москва ще бъдат сериозно засегнати, в случай че подозренията за шпионаж бъдат потвърдени. На свой ред руснаците отбелязват, че предприетите от Виена стъпки, основани единствено на подозрения, а не на доказателства, вече са довели до усложняване на отношенията, които са се отличавали с позитивна динамика.", "date": "2018.11.09", "title": " Руското МВнР връчи протестна нота на австрийския посланик"}
{"url": "https://trud.bg/%d0%bd%d0%b8%d0%ba%d0%be%d0%bb%d0%b0%d0%b9-%d0%bd%d0%b8%d0%ba%d0%be%d0%bb%d0%be%d0%b2-%d0%b3%d0%b5%d1%80%d0%b1-%d1%89%d0%b5-%d0%be%d1%81%d1%82%d0%b0%d0%bd%d0%b5-%d0%b2-%d0%b8%d1%81%d1%82%d0%be%d1%80/", "text": "ГЕРБ ще остане в историята с „видим резултат“ закрито училище в София. Това коментира общинският съветник от БСП Николай Николов по повод гласувания доклад на сесията на СОС в четвъртък за закриването на 155 ОУ „Кирил и Методий“ в село Кривина. „За три години сме гласували много доклади, имало е много изказвания, спорове, решения… Никога обаче не съм си представял, че ще имаме точка в дневния ред, която ще закрие училище в София със 142-годишна история, каза Николай Николов, съобщават от пресцентъра на БСП-София. „Докладът се състои от 8 изречения, а докладната записка на директора на училището Надя Николова е с изречение по-дълга и завършва така: „Нито жителите на с. Кривина, нито 155 ОУ със своята вековна история заслужават такава съдба, но реалността е такава“. Искам да знам как на базата на този доклад СОС взима толкова важно решение?!“, посчи общинският съветник. Николай Николов зададе и серия от въпроси във връзка със закриването на училището. „Защо детската градина в двора на училището е била закрита? Направено ли е всичко възможно от страна на кмета и на директора да направят училището възможно най-привлекателно и достъпно за учениците? Ако отговорът е „да“, защо си въобразяваме, че евентуалното ползване на сградата от частно училище би било по-приемливо за децата и техните родители? Ако липсват паралелки за 6 и 7 клас, вместо закриване на училището, не може ли то да бъде преобразувано в начално училище? Каква е причината 71 СОУ „Пейо Яворов“, което е на едва 3 километра от 155 ОУ „Кирил и Методий“, да бъде по-предпочитано и целият отлив да отива натам? Вярно ли е, че намалелият брой деца в паралелките на 155-о училище, е защото родителите не са ги записали поради преобладаващото ромско присъствие? Ако просто няма деца, означава ли, че демографската криза вече е ударила София и бавно и постепенно ще почнат да изчезват села и райони в Столицата, пита общинският съветник от БСП. Неотдавна ми попадна информация за интересен случай в Япония. В продължение на 3 години японското правителство и тамошните железопътни компании са отказвали да закрият една гара на остров Хокайдо. Причината – на тази гара е имало само един пътник – едно момиче, което е трябвало да пътува с влака всеки ден, за да стигне до училището си. Гарата е функционирала, докато момичето е завършило образованието си. Защо в Япония това е възможно, а в България – не е? Тъй като не получих отговори на този и на останалите ми въпроси, нямаше как да подкрепя подобен доклад. Затова гласувах против. Не желая да бъда запомнен като общинския съветник, който е гласувал за закриването на едно училище, каквото и да е то, което и да е то. Нямаме никакъв шанс да оцелеем като народ, ако сме глупави. Тръгнем ли да закриваме училища, на практика се примиряваме със злощастната си съдба. Аз не мога да приема това“.", "date": "2018.11.09", "title": " Николай Николов: ГЕРБ ще остане в историята с „видим резултат“ закрито 142-годишно училище в София"}
{"url": "https://trud.bg/%d0%bc%d0%b0%d0%b9%d0%ba%d0%b0-%d0%be%d1%82%d0%b8%d0%b2%d0%b0-%d0%bd%d0%b0-%d1%81%d1%8a%d0%b4-%d0%b8%d0%b7%d0%b2%d0%b5%d0%bb%d0%b0-%d0%b1%d0%b5%d0%b7-%d1%80%d0%b0%d0%b7%d1%80%d0%b5%d1%88%d0%b5%d0%bd/", "text": "35-годишна варненка отива на съд, след като извела непълнолетното си дете в чужбина без задължителното разрешение от бащата, съобщиха от Районната прокуратура. Теодора К. престъпила закона на 5 септември 2016 г. Тъй като нямала нужните документи, прибегнала до измама. Купила два комплекта билети за себе си и сина си – от Варна до София и от Варна до Истанбул. Представила билетите за вътрешния полет, за които не се изисква разрешение от другия родител. След проверка на документите от Гранична полиция обаче се качила с момченцето си на самолета за Истанбул. За деянието законът предвижда лишаване от свобода от 1 до 10 г., глоба от 10 000 до 30 000 лв. и конфискация на имущество. На подсъдимата е наложена забрана да напуска страната до старта на делото във Варненския районен съд, уточниха от прокуратурата.", "date": "2018.11.09", "title": " Майка отива на съд – извела без разрешение непълнолетното си дете от страната"}
{"url": "https://trud.bg/%d0%b4%d0%b2%d0%b0%d0%bc%d0%b0-%d0%bf%d1%80%d0%b5%d0%b7%d0%b8%d0%b4%d0%b5%d0%bd%d1%82%d0%b8-%d1%83%d0%b2%d0%b0%d0%b6%d0%b8%d1%85%d0%b0-%d0%b4%d0%b8%d0%bc%d0%b8%d1%82%d1%8a%d1%80-%d0%b7%d0%bb%d0%b0/", "text": "Президентите Петър Стоянов и Георги Първанов уважиха представянето на автобиографията на волейболната легенда Димитър Златанов в Музея на спотра. Книгата „Да докоснеш върха“ разказва за трудностите и победите по пътя към световно признание на единствен българин в световната Зала на славата на волейбола. Представянето съвпадна със 70-годишния юбилей на най-големия български волейболист на ХХ век и бе уважено от куп знаменити играчи от близкото и далечното минало.  „Чувствам се страхотно и благодаря на всички, които ме уважиха – обяви Златанов. – Много е приятно да виждаш толкова много хора, с които си играл на волейболното поле, някои, които са били преди нас, някои с нас, а други след нас. Има и много млади хора тук, което значи, че все още има волейбол в България.“", "date": "2018.11.09", "title": " Двама президенти уважиха Димитър Златанов"}
{"url": "https://trud.bg/%d1%81%d1%82%d0%b0%d1%80%d1%82%d0%b8%d1%80%d0%b0-%d0%be%d0%b1%d1%89%d0%b5%d1%81%d1%82%d0%b2%d0%b5%d0%bd%d0%b0-%d0%bf%d0%be%d1%80%d1%8a%d1%87%d0%ba%d0%b0-%d0%b7%d0%b0-20-%d0%bc%d0%bb%d0%bd-%d0%bb/", "text": "Агенция „Пътна инфраструктура“ стартира обществена поръчка за избор на изпълнители при рехабилитацията на 126 км второкласни и третокласни пътища. Ще бъдат основно ремонтирани близо 47 км от път II-23 Русе – Кубрат, около 27 км от път II-53 Поликраище – Елена – Сливен, над 23 км от път III-559 Полски градец – Тополовград – с. Устрем, близо 10 км от път III-2077 Каблешково – Межден и около 19 км от път III-9004 Варна – Житница. Общата индикативна стойност на поръчката е близо 84 млн. лв. без ДДС. Обособена позиция 1 – Лот 31 Път II-53 Поликраище – Елена – Сливен от км 34+400 до км 46+290 и от км 72+200 до км 87+301, е с обща дължина 26,991 км, области Сливен и Велико Търново. Индикативната стойност е 20 143 077 лв. без ДДС; Проектите ще кандидатстват за финансиране от ОП „Региони в растеж“ 2014-2020 г., при спестен финансов ресурс по програмата. Срокът за изпълнение на строителните дейности е 10 месеца.  Кандидатите могат да подават офертите си до 17.30 ч. на 20 декември 2018 г. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.09", "title": " Стартира обществена поръчка за 20 млн. лева за трасето Поликраище – Елена – Сливен"}
{"url": "https://trud.bg/%d0%be%d1%80%d0%b1%d0%b0%d0%bd-%d0%b4%d0%b0-%d0%b1%d1%8a%d0%b4%d0%b5%d0%bc-%d0%bf%d1%80%d0%b5%d0%b4%d0%bf%d0%b0%d0%b7%d0%bb%d0%b8%d0%b2%d0%b8-%d1%81-%d0%b5%d0%b2%d1%80%d0%be%d1%82%d0%be/", "text": "Будапеща предупреди за засилване на различията в ЕС Унгария трябва да бъде предпазлива с приемането на еврото за национална валута, тъй като трябва да остане отворена и към други части от света, заяви премиерът Виктор Орбан на конференция на шефове на централни банки от Китай и Централна и Източна Европа, предаде Ройтерс. “Принадлежим към по-предпазливия лагер”, каза Орбан, имайки предвид, че страната му е сред неприелите единната валита. От Вишеградската четворка (Полша, Словакия, Унгария, Чехия) единствено Словакия е в еврозоната. Изказването на унгарския премиер идва на фона на конфликт между Будапеща и Брюксел, след като евродепутатите одобриха през септември резолюция, която може да доведе до отнемането на право на глас на Будапеща в Европейския съвет. “Тази процедура срещу Унгария за предполагаемо нарушаване на ценностите на ЕС засилва различията между новите и по-старите членки на блока”, предупреди Гергей Гуяш, шеф на кабинета на Орбан. И припомни, че Будапеща оспорва вота в ЕП в Европейския съд.    ", "date": "2018.11.09", "title": " Орбан: Да бъдем предпазливи с еврото\t\t\t"}
{"url": "https://trud.bg/%d0%ba%d0%b0%d0%bc%d0%b8%d0%be%d0%bd-%d0%bf%d0%be%d0%bc%d0%b5%d1%82%d0%b5-6-%d0%bf%d0%b0%d1%80%d0%ba%d0%b8%d1%80%d0%b0%d0%bd%d0%b8-%d0%ba%d0%be%d0%bb%d0%b8-%d0%bd%d0%b0-%d0%b2%d1%85%d0%be%d0%b4%d0%b0/", "text": "Катастрофа на входа на Велико Търново като по чудо завърши без пострадали и жертви, предаде БТВ. След отнето предимство камион ударил 6 паркирани автомобила и спрял на метри от търговски обект. Произшествието е станало в ранния следобед на влизане в града от София. Лек автомобил, излизащ от бензиностанция на главния път, не се съобразил с приближаващ камион. Изскочил на платното и буквално предницата му била пометена от товарния автомобил. В резултат на удара камионът станал неконтролируем и се понесъл със 70 км в час в канавката. С набраната инерция изминал около 10 метра, прескочил дига, ударил се в 6 паркирани автомобила на паркинг пред търговски обект и се килнал обратно в канавката. Пострадали няма.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2018.11.09", "title": " Камион помете 6 паркирани коли на входа на Търново след отнето предимство"}
