{"url": "https://trud.bg/%d0%b5%d0%ba-%d1%80%d0%b0%d0%b7%d0%bf%d1%80%d0%be%d1%81%d1%82%d1%80%d0%b0%d0%bd%d0%b5%d0%bd%d0%b8%d0%b5%d1%82%d0%be-%d0%bd%d0%b0-%d0%b0%d1%84%d1%80%d0%b8%d0%ba%d0%b0%d0%bd%d1%81%d0%ba%d0%b0-%d1%87/", "text": "Разпространението на африканска чума по свинете в България, което заплашва свиневъдството в страната, буди тревога. Това каза днес говорителката на Европейската комисия Ана-Кайса Итконен, цитирана от Ройтерс. България обяви повече 30 огнища на болестта, която е нелечима при прасетата, но не е опасна за хората, в промишлени или лични стопанства. Около 130 000 прасета са умъртвени досега. Заместник-министърът на селското стопанство каза вчера, че България ще загуби цялото си свиневъдство или общо 600 000 свине, отбеляза Ройтерс. Ситуацията е много тревожна, каза Итконен на брифинг днес, като призова да бъдат взети действия срещу „гибелното заболяване при животните“. Представители на сектора в България се опасяват, че болестта може да нанесе щети на стойност до 2 милиарда лева (1,15 милиарда долара). По-рано тази седмица европейският комисар по здравеопазване и безопасност на храните Витянис Андриукайтис предложи подкрепата на ЕС за България при среща с българския министър на земеделието, храните и горите Десислава Танева в Брюксел. България ще получи 2,9 милиона евро (3,5 милиона долара) финансова помощ от ЕС за борба с болестта, съобщи Танева след разговорите с Андриукайтис. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.08.08", "title": " ЕК: Разпространението на африканска чума по свинете в България е „тревожно“"}
{"url": "https://trud.bg/%d0%b8%d0%bd%d1%82%d0%b5%d1%80-%d1%81%d0%bf%d0%b0%d1%81%d0%b8-%d1%8e%d0%bd%d0%b0%d0%b9%d1%82%d0%b5%d0%b4-%d0%be%d1%82-%d0%bb%d1%83%d0%ba%d0%b0%d0%ba%d1%83/", "text": "Италианският „Интер“ спаси „Манчестър Юнайтед“ от Ромелу Лукаку. „Нерадзурите“ извадиха 76,5 млн. паунда за тарана. Белгиецът ще получава и солидна заплата – 300 хиляди паунда на седмица. Нападателят пристигна в сряда сутринта в Милано за медицински прегледи. Десетки фенове на „Интер“ го посрещнаха на летището, а след това го чакаха и за тестовете. Лукаку ги хвърли в екстаз след като им помаха през прозореца на сградата, в която бе на изследвания. На белгиеца обаче не му бе до шеги и закачки в последните си дни като играч на „Юнайтед“. В сряда Лукаку бе глобен с 400 хил. паунда затова, че не се яви на тренировъчната база на клуба преди дни. Вместо тренировки с „червените дяволи“, играчът се подготвяше с „Андерлехт“. До затварянето на трансферния прозорец „Юнайтед“ търсеше заместник на Лукаку, а в същото време преговаряше и с „Евертън“ за преотстъпването на бранителя Маркос Рохо. По обяд пък пропадна сделката за Марио Манджукич от „Ювентус“. От „Олд Трафорд“ се отказаха да го привличат, тъй като „черно-белите“ поискали по-голяма сума за своя нападател, а самият играч настоявал и за една от най-големите заплати в клуба. До последно на Острова се твърдеше, че „Юнайтед“ може да подпише с Фернандо Йоренте, който по-рано бе освободен от „Тотнъм“.  „Шпорите“ също удариха на камък в привличането на играч от „Ювентус“. Става въпрос за сделката за Пауло Дибала. Причината за това е, че в последния момент италианците решили, че няма да продават аржентинеца. Двата клуба принципно се бяха разбрали за сделката, а „шпорите“ започнаха преговори за личните условия на самия играч. В последния момент обаче италианският клуб е променил становището си. „Старата госпожа“ реши, че няма да продава своя играч, тъй като липсвала негова качествена алтернатива – написа английското издание „Дейли Мейл“. – В „Ювентус“ предпочитат да имат качествена дълга скамейка, с която да атакуват титлата в Шампионската лига. Самият Дибала е доволен от това решение на клуба, тъй като все още е на мнение, че има бъдеще в отбора“.", "date": "2019.08.08", "title": " „Интер“ спаси „Юнайтед“ от Лукаку"}
{"url": "https://trud.bg/%d0%bf%d1%8a%d1%82%d1%8f%d1%82-%d0%b7%d0%b0-%d1%82%d0%be%d0%ba%d0%b8%d0%be-%d0%bc%d0%b8%d0%bd%d0%b0%d0%b2%d0%b0-%d0%bf%d1%80%d0%b5%d0%b7-%d0%b2%d0%b0%d1%80%d0%bd%d0%b0-%d0%be%d0%b1%d1%8f%d0%b2%d0%b8/", "text": "Пътят за олимпийските игри в Токио през 2020-а минава през Варна и три тежки мача – обяви Силвано Пранди, селекционер на националите по волейбол. – Ако не успеем да спечелим, ще трябва да минем по заобиколения път – на поправителен.  Италианецът, както и селекционерите на останалите три отбора, дадоха съвместна пресконференция. И преди квалификационния турнир докоснаха за късмет традиционната японска кукла Дарума, която ще отиде при победителя. В петък „лъвовете“ играят с Египет, в събота – срещу Пуерто Рико, а в неделя срещат олимпийския шампион Бразилия в Двореца на културата и спорта. „Успяхме да създадем отбор, който играе на по-високо ниво – продължи Професора. – Момчетата са в добро физическо състояние и можем да разчитаме на тях. А за това колко силно ще играят, зависи изцяло от тях. Първата ни цел – е победа над Египет.“  И благодари на Спортното министерство, федерацията и на общината за избора на събитието да е именно във Варна.  „Очаквам битка с България – да има война на терена“, каза Ренан дал Зато, наставникът на Бразилия.  Според специалиста, „трикольорите“ са един от най-силните отбори в света. „В такъв формат от три мача – за нас олимпийските игри са започнали още от Варна – продължи Зато. – А успехите ни в миналото не са гаранция за бъдещето.“ Гидо Вермюлен, треньор на Египет, призна че не помни загубата на своя тим от „лъвовете“ през 2012-а. По това време той е бил в Холандия, а от онзи състав е останал само един играч. „Но всеки от четирите отбора има своите олимпийски мечти“, каза Вермюлен. А Освалд Антонети, наставник на Пуерто Рико, смята че Бразилия е фаворит. Но не е за подценяване и тимът на домакините, как ще се справи на свой терен. „Целта ни е да се развиваме и да създадем истинска волейболна култура в нашата страна“, каза още Антонети. Традиционната японска кукла Дарума пристигна във Варна и очаква победителя в олимпийската квалификация по волейбол за мъже. Статуетката е наградата за отборите, които спечелят шестте групи от квалификациите и ще си осигурят участие на игрите за Токио 2020. Дарума е изработена през V век по модел на легендарния будистки монах Бодхидхарма. Японците вярват, че куклата носи късмет. Дарума е символ на постоянство, късмет и служи за насърчаване и постигане на целите . Заради кръглата си форма Дарума може да се върне в изправено положение, когато и да падне. Това е препратка към японската поговорка „Падни 7 пъти, изправи се 8 пъти“. Нивото ни се вдигна много, играем по-различно, по-комплектовано, с по-малко грешки – обяви и диагоналът Цветан Соколов. – Със системата, която треньорът наложи, нещата се получават. До момента не бяхме играли така и виждаме напредък, има положително настроение в целия отбор. Знам, че това са олимпийски квалификации и няма мач за подценяване. Трябва да се раздадем на максимум и да излезем за победа, защото всеки отбор е дошъл да побеждава. На излизане от хотела се видяхме с бившия ми съотборник в „Кучине Лубе“ Йоанди Леал, поздравихме се. Ще бъде много трудно срещу бразилците, но най-малкото се надявам да стане красив мач и да зарадваме публиката, която ще бъде нашият седми играч. „Селесао“ са в топ 3 на света, ние също във Варна сме побеждавали много трудни съперници. Вярвам в момчетата! Смятам че наистина може да победим всеки един отбор. Но след като бъде даден първият съдийски сигнал, нещата вече се променят…“ Сервисът е един от ключовите ни елементи в играта и по принцип е важен за всеки отбор – заяви посрещачът Николай Пенчев. – Надявам се нашият да сработи и да създаде проблем на противници, но всичко зависи от самите нас. Започваме с Египет – корав съперник, не е за подценяване. После играем с Пуерто Рико. Ще караме стъпка по стъпка, за да хвърлим всички сили срещу олимпийския шампион Бразилия. В техния отбор се върнаха Леал, както и Лукарели, който пропусна последния сезон заради травма. Със сигурност ще бъдат по-силен отбор отколкото в Лигата на нациите. Ние също ще сме различни с Цветан Соколов. А публиката винаги е била фактор за всеки един от нас. Действа ни изключително мотивиращо, вдига адреналина, удоволствие е да играем пред препълнени трибуни.  ", "date": "2019.08.08", "title": " Пътят за Токио минава през Варна, обяви Пранди"}
{"url": "https://trud.bg/%d0%bf%d0%be%d0%bb%d0%b8%d1%82%d0%b8%d1%86%d0%b8-%d0%b7%d0%b0%d1%80%d0%b5%d0%b6%d0%b4%d0%b0%d1%82-%d0%b0%d0%ba%d1%83%d0%bc%d1%83%d0%bb%d0%b0%d1%82%d0%be%d1%80%d0%b8-%d0%ba%d0%be%d1%80%d0%bd%d0%b5/", "text": "Председателят на НС с внучка на море Славчо Атанасов отдъхвал само 3 дни  Политици зареждат акумулатори преди местните избори, установи проверка на “Труд”. Повечето депутати са избрали родното Черноморие или българските планини. Председателят на Народното събрание Цвета Караянчева е завела на море внучката си, която е на четири годинки. Казва, че е прекрасно занимание да гледаш малко дете, което се интересува от всичко. Председателят на БСП Корнелия Нинова прекарва ваканцията на “Позитано” 20. Засега не й се очертавала почивка. Трябвало да осигури средства за местните избори след орязването на субсидията на 1 лв. Зам. председателят на НС от БСП Кристиян Вигенин каза, че също почива в България със семейството си. В момента правели преходи в планината. Преди това отскочили за няколко дни до Черноморието. Вигенин не пожела да каже къде конкретно са били. И Йордан Цонев от ДПС увери, че не е имал колебание да избере почивка в родината, но било въпрос на запазване на личното пространство да не каже къде точно отдъхва. Нона Йотова от групата на БСП е в Банско, където в момента тече джаз фестивала. Славчо Атанасов от Обединени патриоти успял да отскочи само за три дни до родното море и побързал да се върне в Пловдив, за да се подготвя за кметската надпревара. Атанасов ще е основния опонент на кандидата от ГЕРБ, както бе и на предишните местни избори, когато загуби с 1000 гласа от Иван Тотев. Съпредседателят на групата Обединени патриоти Искрен Веселинов каза, че в момента е в селската си къща в Червена вода. Събирал сини сливи за ракия, но до дни щял да заведе за пръв път децата си в Охрид и Битоля. Димитър Главчев от ГЕРБ покорява върхове. В профила си във фейсбук той съобщи, че е изкачил Елбрус. “Първият ден достигнахме приют “11” – 4130 м. Вторият ден “ Скалите на Пастухов” – 4700 м. Третият ден – почивка и на четвъртия – атакувахме Върха, от 3750м. до 5642м. и обратно. Имахме си и компания”, написа Главчев.   Трима министри в Евксиноград Трима министри от кабинета почиват в Евксиноград тази седмица. В елитната база на властта край морето разпускат вицепремиерът Томислав Дончев, финансовият министър Владислав Горанов и правосъдният министър Данаил Кирилов, научи “Труд”. Те не бяха на последното заседание на МС в сряда, а и точките в дневният ред не се отнасяха до ресорите им, освен последната, с която натовариха вицепремиера да отговаря за предстоящите местни избори. 58 народни избраници от различни партии също са избрали плажовете край Варна за своя годишен отдих, като част от тях ще събират слънчев тен на брега на Евксиноград, а други в курортите “Златни пясъци” и “Св. Св. Константин и Елена”.  Цените в правителствената резиденция “Евксиноград” не са променяни от години. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.08.08", "title": " Политици зареждат акумулатори, Корнелия още работи\t"}
{"url": "https://trud.bg/%d1%81%d0%b8%d1%80%d0%b8%d1%8f-%d0%be%d0%b1%d0%b2%d0%b8%d0%bd%d0%b8-%d1%82%d1%83%d1%80%d1%86%d0%b8%d1%8f-%d0%b2-%d0%b5%d0%ba%d1%81%d0%bf%d0%b0%d0%bd%d0%b7%d0%b8%d0%be%d0%bd%d0%b8%d1%81%d1%82%d0%b8/", "text": "Сирия обвини днес Турция в „експанзионистични амбиции“, като посочи, че споразумението на Анкара с Вашингтон за създаване на зона за сигурност в Североизточна Сирия нарушава суверенитета на Сирия, предаде Асошиейтед прес. Изявлението на сирийското министерство на външните работи бе направено ден след като САЩ и Турция обявиха, че са се договорили да създадат съвместен оперативен център, който да координира и управлява планираната зона за сигурност в Северна Сирия. Дамаск посочи, че сирийските кюрдски групи „носят историческа отговорност“ за споразумението между САЩ и Турция и ги призова да се съюзят със сирийското правителство.  Сирийското правителство не контролира районите край турската граница от 2012 г., когато сирийски бунтовници и кюрдски групи поеха контрола над различни части на региона. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.08.08", "title": " Сирия обвини Турция в „експанзионистични амбиции“"}
{"url": "https://trud.bg/%d0%bd%d0%be%d0%b2%d0%b0-%d1%80%d0%b5%d0%ba%d0%be%d0%bb%d1%82%d0%b0-%d1%81%d0%b2%d0%b0%d0%bb%d1%8f-%d1%86%d0%b5%d0%bd%d0%b8%d1%82%d0%b5-%d0%bd%d0%b0-%d0%b7%d0%b5%d0%bb%d0%b5%d0%bd%d1%87%d1%83%d1%86/", "text": "Продукцията е основно българска  Цената на доматите и краставиците тръгва надолу, защото вече излиза късната реколта. Това заяви пред „Труд“ Владимир Иванов, председател на Държавната комисия за стокови борси и тържища. Рекордната цена на розовия домат се дължи на бум в търсенето му тази година. В същото време количествата от него са ограничени и това надува цената му, обясни Иванов. По думите му този сорт се гледа трудно, по-капризен е, а и тази година имаше много болести по доматите, затова отглеждането му изисква повече разходи. И неговата цена обаче ще падне, защото излиза нова реколта от закрити площи в Петрич и Сандански, обясни Иванов.  Тази година има и голямо търсене на розов домат, защото българинът промени потребителските си нагласи и предпочита розов домат. Докато преди 15 години у нас се купуваше само червен, а розовият беше екзотика, твърди председателят на ДКСБТ. По данни на комисията  в момента на борсите червеният сорт са предлага дори на 1 лев за килограм. Розовият може да се намери за 3-3,50 лева за килограм. Подобна е и ситуацията при краставиците. Само за седмица цената им е паднала със 70 стотинки за килограм. На борсите оранжерийните краставици се продават по 2,22 лева за килограм. На пазара сега се предлага основно българска краставица и домат. Има и внос от Гърция. Съседите също са сменили стратегията си и вече гледат доста розов домат, защото интересът към него расте. Има и домати от Полша, но цената им надвишава родното производство и затова не се вкарват, обясни Владимир Иванов. Зелените чушки на тържищата също са основно родно производство, показва проверка на най-голямата борса в София. Килограмът се предлага по 1 – 1,10 лева. Двойно по-скъп е червеният пипер и цената му на едро на пада под 2,40 лв. за килограм, независимо дали е български или турски. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.08.08", "title": " Нова реколта сваля цените на зеленчуците\t"}
{"url": "https://trud.bg/18-%d0%b3%d0%be%d0%b4%d0%b8%d1%88%d0%bd%d0%be-%d0%bc%d0%be%d0%bc%d1%87%d0%b5-%d0%b7%d0%b0%d0%b3%d0%b8%d0%bd%d0%b0-%d0%bd%d0%b0-%d0%b2%d0%be%d0%b4%d0%bd%d0%b0-%d0%bf%d1%8a%d1%80%d0%b7%d0%b0%d0%bb%d0%ba/", "text": "18-годишно момче загина на водна пързалка в Приморско, съобщиха местни жители. Инцидентът е станал в следобедните часове днес. Момчето и негов приятел, на същата възраст, дошли да летува в курортното селище. Двамата си наели квартира в градчето. В четвъртък решили да отидат на аквапарка. Пуснали се на една от водните пързалки. Второто момче много бързо застигнало приятеля си и сблъскали главите си. За съжаление, ударът се оказал фатален за единия тийнейджър. Другият е настанен в бургаска болница и състоянието му е стабилно. И двамата са от Стара Загора. По случая се води разследване. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.08.08", "title": " 18-годишно момче загина на водна пързалка в Приморско\t"}
{"url": "https://trud.bg/%d1%81%d1%8a%d0%b1%d1%80%d0%b0%d1%85%d0%b0-32-%d0%bf%d0%be%d0%b2%d0%b5%d1%87%d0%b5-%d0%be%d1%82-%d0%b0%d0%ba%d1%86%d0%b8%d0%b7-%d0%b7%d0%b0-%d1%86%d0%b8%d0%b3%d0%b0%d1%80%d0%b8%d1%82%d0%b5/", "text": "Данъчните приходи в бюджета нараснаха с 1,665 млрд. лв. 9,5% ръст при налога върху доходите Предприетите от правителството мерки срещу контрабандата на цигари дават резултат. Приходите в държавната хазна от акциз върху цигарите за първата половина на годината са 1,536 млрд. лв., което е рекорден ръст от 32% спрямо същия период на миналата година, сочат окончателните данни на Министерството на финансите. Последните данни от проучването на база изхвърлени кутии от цигари показват, че контрабандата на тютюневи изделия е паднала до рекордно ниските 3,8%. Което се потвърждава от данните за приходите в бюджета. При горивата мерките срещу сивата икономика също дават резултат като ръстът от приходите от акциз е с 6,3% до 1,147 млрд. Приходите от акциз върху алкохола за първото полугодие обаче бележат лек спад с 1,5% до 141 млн. лв. В резултат общите приходи от акцизи се увеличават с над 18%, или с 441 млн. лв. Приходите от ДДС в държавния бюджет за полугодието се увеличават с 448 млн., или с 8,78%, сочат данните на Министерството на финансите. Но по-интересното е, че ДДС-то от сделки в страната нараства с над 12%, което е няколко пъти повече от ръста на икономиката. Това доказва, че ръстът на приходите от ДДС се дължи на предприетите мерки срещу сивия сектор, а не просто на увеличение на оборотите в страната. Сред тези мерки е и новото изискване касовите апарати да подават информация на НАП на всеки 5 минути, което вече е в сила за търговците, които не използват софтуер за управление на продажбите. Приходите в бюджета от данъка върху доходите се увеличават с 9,5%, а постъпленията от осигуровки – с 11,5%, сочат още данните на МФ. Основната причина за това е вдигането на заплатите на хората. Най-слабо увеличение има при постъпленията в държавната хазна от корпоративните данъци – само с 3,6%. Общият размер на данъчните приходи в бюджета нараства за полугодието с 1,665 млрд. лв., или с 10,39%. Усвояването на парите от ЕС също върви с добри темпове. Доброто изпълнение на бюджета продължава и през юли. В резултат излишъкът в хазната за първите седем месеца на годината е 3,225 млрд. лв., сочат предварителните данни на МФ. Това е с 60% повече от излишъка в хазната за същия период на миналата година. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.08.08", "title": " Събраха 32% повече от акциз за цигарите"}
{"url": "https://trud.bg/%d0%b2%d0%b8%d0%b6%d1%82%d0%b5-%d0%b0%d0%ba%d1%86%d0%b5%d0%bd%d1%82%d0%b8%d1%82%d0%b5-%d0%b2-%d0%b1%d1%80%d0%be%d1%8f-%d0%bd%d0%b0-%d0%b2%d0%b5%d1%81%d1%82%d0%bd%d0%b8%d0%ba-%d1%82%d1%80%d1%83-456/", "text": "Сладоледът пълен с химия и без мляко В продуктите има хидрогенирани мазнини, оцветители и емулгатори. Вместо ванилия, слагат етилванилин.         Катаджии спряха новия „Мерцедес”, S-класа 2020 Автомобил от бъдещето в столичния квартал „Горубляне”. Прототипът с маскировъчно покритие пътува за тестове из Европа.               Въвеждат правила за обезщетенията при катастрофа Доказването на имуществените вреди трябва да се извърши чрез документи, казва Борислав Михайлов, председател на УС и изпълнителен директор на Гаранционния фонд, в интервю за „Труд“.         Летните тревоги на македонците от Северна… Гърция си остава основна дестинация за лятна почивка на хората оттатък границата, въпреки огорчението, че Атина им промени името – коментар на Костадин Филипов.             Втората обиколка на Левски – преломът през 1869 г. Извършена е в пълна конспирация и с огромни рискове – „Мистериите на българските земи“ с проф. Пламен Павлов.               Дипломат хамелеон Силует на Джон Хънтсман, който изненадващо подаде оставка като посланик на САЩ в Руската федерация. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.08.08", "title": " Вижте акцентите в броя на вестник „Труд“ в петък, 9 август 2019"}
{"url": "https://trud.bg/%d1%81%d0%b8%d0%bb%d0%b2%d0%b0%d0%bd%d0%be-%d0%bf%d1%80%d0%b0%d0%bd%d0%b4%d0%b8-%d0%bf%d1%8a%d1%82%d1%8f%d1%82-%d0%b7%d0%b0-%d1%82%d0%be%d0%ba%d0%b8%d0%be-%d0%bc%d0%b8%d0%bd%d0%b0%d0%b2%d0%b0-%d0%bf/", "text": "Пътят за Олимпийските игри в Токио през 2020 минава през Варна и през тези три тежки мача, които ни предстоят в Двореца на културата и спорта. Това каза треньорът на националите по волейбол Силвано Пранди преди олимпийските квалификации. Обща пресконференция дадоха българският селекционер, треньорите на отборите съперници – Освалд Антоанети /Пуерто Рико/, Гидо Вермеулен /Египет/ и Ренан Дал Зотто /Бразилия/. И тримата докоснаха за късмет традиционната японска кукла Дарума, която ще отиде при победителя. Ако не стигнем направо за Олимпиадата в Токио, ще трябва да минем по заобиколния път през поправителна сесия, каза Пранди. Според него първата цел е да спечелим мача срещу Египет, който е в петък вечер. Треньорът на „лъвовете“ увери, че четири седмици са имали здрава тренировка, успял е да създаде един отбор с по-високо ниво и качество на играта. „Момчетата са в добро физическо състояние и можем да разчитаме на тях“, каза още Пранди. Но според него колко силно ще играят националите на терена зависи първо от тях, но и от това как ще се представят съперниците. Основната цел е да играем максимално добре срещу всеки противник, заяви още треньорът. Той благодари на Федерацията по волейбол, на спортното министерство, че го има това събитие на уникално място като Варна. Очаквам като се стигне до мача с България да има една битка, една война на терена, каза треньорът на националите Ренан Дал Зотто. Според него българският отбор е един от най-силните в света. В един такъв формат от три мача олимпийските игри за Бразилия все едно са започнали във Варна, коментира още треньорът и изрази уверение, че се очертава много силен турнир в предстоящите дни. Това, което е направено в миналото, не е гаранция за бъдещето, каза той в отговор на въпроса дали е по-спокоен за предстоящите срещи олимпийският шампион от Рио. Всичките четири отбора в битката за олимпийска квота имат своите мечти за Токио, каза треньорът на националите на Египет Гидо Вермеулен. Той посочи, че не помни загубата на отбора си от българските национали през 2012 г. в София, защото е бил в Холандия тогава, а от това време е останал само един играч. Отборът е с нов състав. Египетският треньор не пропусна да похвали преобразената зала“Конгресна“, която по думите му изглежда страхотно. Безспорният фаворит е Бразилия, посочи треньорът на Пуерто Рико Освалд Антоанети. Отборът му пристигна преди ден в България. Смятаме да продължим и да създадем една истинска волейболна култура в страната ни, каза Антоанети. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.08.08", "title": " Силвано Пранди: Пътят за Токио минава през Варна"}
{"url": "https://trud.bg/%d0%b5%d0%ba%d1%81%d0%bf%d0%bb%d0%be%d0%b7%d0%b8%d1%8f%d1%82%d0%b0-%d0%bd%d0%b0-%d0%bf%d0%be%d0%bb%d0%b8%d0%b3%d0%be%d0%bd-%d0%b2-%d1%80%d1%83%d1%81%d0%b8%d1%8f-%d0%b5-%d0%bf%d1%80%d0%b5%d0%b4%d0%b8/", "text": "Експлозията на полигон в Русия е предизвикала днес за кратко повишаване на радиоактивността в района, съобщиха властите, цитирани от Франс прес. „Няма радиоактивно замърсяване, нивата са нормални“, каза в комюнике руската армия. Това заяви пред АФП и говорител на губернатора на Архангелска област. Два часа след експлозията кметството на град, близо до Северодвинск, заяви, че е отчетено за кратко увеличаване на радиоактивността в 11,50 ч. местно време, след което стойностите са се нормализирали. Двама души загинаха и шестима б  на реактивен двигател на полигона. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.08.08", "title": " Експлозията на полигон в Русия е предизвикала за кратко повишаване на радиоактивността"}
{"url": "https://trud.bg/%d0%b8-%d1%81%d0%b0%d1%89-%d0%bf%d0%be%d0%b4%d0%b2%d0%b8%d1%85%d0%b0-%d0%b7%d0%bd%d0%b0%d0%bc%d0%b5%d0%bd%d0%b0%d1%82%d0%b0-%d0%b2-%d0%b0%d1%84%d0%b3%d0%b0%d0%bd%d0%b8%d1%81%d1%82%d0%b0%d0%bd/", "text": "Колко иронично звучи следващото изказване. Генералният секретар на НАТО Йенс Столтенберг заяви, че има реален шанс за мир в Афганистан. Това е, защото САЩ са пред подписване на договор с талибаните, който да гарантира мирното изтегляне на американската и съюзническите армии. Преговорите се водят в Катар. „Виждаме реален шанс за мир в Афганистан, по-близо сме до мирно споразумение от когато и да било“, заявил Столтенберг на пресконференция в Уелингтън, Нова Зеландия, цитиран от „Ню зийланд хералд“. Преведено на нормален език това означава, че след 18 години война, САЩ и НАТО напускат Афганистан, оставяйки държавата на на тези, с които воюваха – талибаните. 18 години, трилиони за военни разходи, десетки хиляди жертви и преговаряме за мир с побратимите на Бин Ладен. Четирите стълба на такава спогодба ще са изтегляне на американския контингент, ангажимент от страна на талибаните да скъсат връзките си с Ал Каида, спиране на огъня и преговори с правителството в Кабул. Тази информация идва от американския пратеник в Кара – Залмай Халилзад. Четири стълба, които ще рухнат веднага, щом победената окупационна армия си тръгне оттам – в това число и България. Това не са мирни преговори, а договаряне на отстъплението. Самият факт, че по настояване на талибаните, правителството в Кабул отсъства от срещите в Катар показва какво го чака. Първият лакмус са изборите за президент на 28 септември. В обръщение към афганците, талибаните обявиха изборите за фарс и призоваха за бойкот. Не бих искал да предричам, но сериозни атентати около вота за държавен глава са повече от сигурни. Освен това талибаните вече предупредиха че ще ударят тези, които отидат до урните. Краят на 18-годишната авантюра на САЩ в Афганистан завършва също толкова печално, колкото и позорът във Виетнам, но без тези катастрофални размери. Президентът Тръмп дори ще извлече позитиви за кампанията си. Белият дом има опит в отиграване на пораженията. Според Майк Помпео, президентът Тръмп настоява най-късно до 1-ви септември да бъде сключен мир. Това означава и бързо изтегляне на войските от Афганистан. На всяка цена. Лично аз мога да напиша речта на Тръмп още днес. „Тези славни момчета показаха на всеки негодник, че американската нация е непобедима. Наказахме всички виновници за 9/11, показахме им къде им е мястото – там в дупките на Тора Бора, където сами изкопаха гробовете си. Днес Афганистан е по-спокоен и мирен от всякога.“ По-спокоен? Както казва великият конгресмен Чарли Уилсън, подпомогнал сриването на съветския режим в Афганистан, „Бяха славни времена и те промениха света… и накрая прецакахме всичко.“ Е, ще се прецака и сега, така, както се случи с Виетнам. Знаете, според мирния договор от Париж, Южната част трябваше сама да си определи режима, но две години по-късно там пееха песни за Хо Ши Мин. Войната започна с подписването на закона срещу тероризма на 18 септември 2001 г. от президента Джордж Буш. Той разреши използването на сила „срещу отговорните за нападението срещу САЩ на 11 септември“. По-късно тази съвместна резолюция ще бъде посочена от администрацията на Буш като правна обосновка за решението да предприеме обширни мерки за борба с тероризма, от нахлуване в Афганистан, до подслушване на американски граждани без съдебно разпореждане, до изграждането на лагера за задържане в залива Гуантанамо, Куба. На 7 октомври започна бомбардировката. През ноември Кабул пада, а на 9 декември талибаните се предадоха в последния техен бастион – Кандахар. Основните цели – да бъдат ликвидирани Осама бин Ладен и лидера на талибаните молла Омар са постигнати години по-късно. И приключи ли всичко? Днес, 18 години по-късно, талибаните владеят повече територии, отколкото в най-добрите си времена преди 2001-а. Водените от САЩ сили губят всякакво доверие сред местните жители. В доклад на ООН за Афганистан (UNAMA, б.р.) се казва, че 403 цивилни са били убити от афганистанските сили през първите шест месеца на годината и още 314 от международните сили, което означава 717 цивилни убити от НАТО и правителството. Това е в сравнение с 531 убити от талибаните. Една трета от мирните жертви са деца. Това са жертвите само на миротворците и правителството в Кабул. Общо жертвите към 30 юни, 2019, по данни на UNAMA, са 1366 убити и 2446 ранени. До 2018 г. общият брой на загиналите в Афганистан са над 150 хиляди души, но ако добавим и жертвите в Пакистан, където също се водят военни действия срещу силите на талибаните, общият брой надминава 215 хиляди души. Загубите на НАТО и съюзните армии надвишават 3600 души, като слава Богу българи сред тях няма. САЩ водят с най-много жертви – над 2500 бойци, като към тях трябва да добавим и жертвите сред контракторите – над 4100 души. Ето каква е цената на цялата тази авантюра: В долари – трилиони, в човешко страдание – библейска, а играта тепърва продължава. Но пък САЩ поне могат да са спокойни, че не са единствените, подвили знамена в този край на планетата.   Капан за империи Войните за Афганистан винаги са били битки между империи. Между 1839 и 1919 г. англичаните водят три войни, като в първите две се опитват да спрат влиянието на Русия, а в третата – на Османската империя. По същия начин съветската окупация в Афганистан през 1979-1988 е с цел да спре влиянието на САЩ в региона, а САЩ отвръщат на окупацията с финансиране и обучение на мухаджидините, което води и до трагични последици за СССР. Днес САЩ губят войната, като Иран, а може би и други държави са директно замесени в подкрепата на талибаните.", "date": "2019.08.08", "title": " И САЩ подвиха знамената в Афганистан\t"}
{"url": "https://trud.bg/%d0%b1%d0%be%d1%80%d0%b8%d1%81%d0%be%d0%b2-%d1%89%d0%b5-%d1%83%d1%87%d0%b0%d1%81%d1%82%d0%b2%d0%b0-%d0%b2-%d0%ba%d0%b0%d1%81%d0%bf%d0%b8%d0%b9%d1%81%d0%ba%d0%b8-%d0%b8%d0%ba%d0%be%d0%bd%d0%be%d0%bc/", "text": "Форумът ще се проведе на 11 и 12 август Премиерът Бойко Борисов ще участва в първия Каспийски икономически форум. Той ще се проведе на 11-12 август в курорта Аваза. Форумът е по инициатива на президента на Туркменистан Гурбангули Бердимухамедов и на него ще бъдат обсъдено търговско-икономическото, транспортното сътрудничество, както и инвестиционна политика в различни сектори на икономиката на крайбрежните каспийски държави. В рамките на форума ще се проведе и Четвъртата среща на Междуправителствената българо-туркменистанска комисия за икономическо сътрудничество. Борисов и Бердимухамедов имат срещи още от 2015 година, когато бе първата официална визита на министър-председателя на България в Ашхабад. Основната тема на разговорите тогава бе реализирането на Транскаспийския газопровод, който се очаква да даде възможност за доставка на природен газ от Туркменистан за България чрез интерконекторните връзки с Турция и Гърция.", "date": "2019.08.08", "title": " Борисов ще участва в каспийски икономически форум\t"}
{"url": "https://trud.bg/%d0%bf%d0%bb%d0%b0%d0%bc%d0%bd%d0%b0%d0%bb-%d1%82%d0%b8%d1%80-%d0%b1%d0%bb%d0%be%d0%ba%d0%b8%d1%80%d0%b0-%d0%bc%d0%b0%d0%b3%d0%b8%d1%81%d1%82%d1%80%d0%b0%d0%bb%d0%b0-%d1%82%d1%80%d0%b0%d0%ba%d0%b8/", "text": "Горящ тир блокира движението по магистрала „Тракия“ в района на 88-ия километър, предаде dir.bg., позовавайки се на информация от Областната дирекция на МВР в Пазарджик. Сигналът за инцидента е подаден около 18 часа. Камионът се е самозапалил в платното в посока София. В момента на мястото на инцидента има екипи на полицията и пожарната. Извършват се действия по гасенето на автомобила. Най-вероятната причина за самозапалването е техническа неизправност. При пожара няма пострадали хора. Движението в района в посока София се извършва само в аварийна лента, тъй като другите две са заети от пожарникарите и товарния автомобил. От полицията съветват водачите да се движат с повишено внимание и съобразена скорост. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.08.08", "title": " Пламнал тир блокира магистрала „Тракия“"}
{"url": "https://trud.bg/%d1%81%d0%bb%d0%b0%d0%b4%d0%be%d0%bb%d0%b5%d0%b4%d1%8a%d1%82-%d0%bf%d1%8a%d0%bb%d0%b5%d0%bd-%d1%81-%d1%85%d0%b8%d0%bc%d0%b8%d1%8f-%d0%b8-%d0%b1%d0%b5%d0%b7-%d0%bc%d0%bb%d1%8f%d0%ba%d0%be/", "text": "Вместо ванилия, слагат етилванилин  Откриха бактерии в насипните Сладоледите от ниския и средния ценови клас, които се продават опаковани в търговската мрежа, са пълни с емулгатори, подсладители и сгъстители, а в тях често липсва един от основните продукти, заложени в рецептата – мляко. След като „Активни потребители” обявиха, че в насипния сладолед, който продават в София, има бактерии – ешерихия коли, „Труд” реши да направи проверка на сладоледите в търговските обекти в столицата. Тя показа, че най-честите вредни вещества, които търговците слагат в опакованите сладоледи, са хидрогенирани мазнини, оцветители, емулгатори, ароматизанти и стабилизанти. Вместо мляко, в евтините сладоледи слагат суроватки на прах и възстановено сухо обезмаслено мляко. За да сгъстят продукта, обаче, те използват и модифицирани нишестета (Е1404, E1420, E1422, E1412, E1414, E1440, E1442, Е1450) и сгъстител гума гуар (Е412), някои от които са с неблагоприятно действие за организма ни. В продуктите откриваме и хидрогенирани мазнини, които са заместители на растителните мазнини в десертите. Те се смятат за „отровата на 21-век”, заради по-високата им температура на топене, което означава по-трудно разграждане на веществото в организма. Сладоледите са пълни с няколко вида подсладители, в това число глюкоза и декстроза, а отделно от тях добавят и захар, с която често въглехидратите в сладоледа достигат над 40% от съдържанието на етикета. Вместо екстракт от ванилия, в десертите масово слагат етилванилин, който обаче не се използва в храните, идващи от другите страни-членки на ЕС. Добавят и оцветители, по-често каротини, но се срещат и тартазин, и индиготин, които са доказани алергени. При покупка на насипен сладолед в някои търговски обекти липсва изписан съставът на вложените продукти, което ни поставя под още по-голяма опасност да открием вредни съставки или алергени. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.08.08", "title": " Сладоледът пълен с химия и без мляко\t"}
{"url": "https://trud.bg/%d0%b3%d0%b5%d1%80%d0%bc%d0%b0%d0%bd%d1%81%d0%ba%d0%b8%d1%8f%d1%82-%d0%bf%d1%80%d0%b5%d0%b7%d0%b8%d0%b4%d0%b5%d0%bd%d1%82-%d1%83%d1%80%d1%81%d1%83%d0%bb%d0%b0-%d1%84%d0%be%d0%bd-%d0%b4%d0%b5%d1%80/", "text": "Следващата председателка на Европейската комисия Урсула фон дер Лайен ще бъде изправена пред много трудности. Това заяви президентът на Германия Франк-Валтер Щайнмайер по време на среща в Берлин с португалския държавен глава Марселу Ребелу де Соуза, предаде ДПА. „Обединена Европа стои пред предизвикателства отвътре и отвън“, каза Щайнмайер и подчерта, че няма признаци за безоблачно бъдеще. Според него излизането на Великобритания от ЕС ще коства много енергия на всички засегнати, а има и приоритетни въпроси като промените в климата, миграцията и сигурността. Германският президент изрази задоволството на Германия от това, че Португалия е „надежден партньор“ в тези тежки времена за Европейския съюз. Той заключи, че двете страни са ангажирани с европейския проект и желаят да решават проблемите конструктивно и конкретно. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.08.08", "title": " Германският президент: Урсула фон дер Лайен ще бъде изправена пред трудности"}
{"url": "https://trud.bg/%d0%bd%d0%b0-%d0%ba%d1%80%d0%b8%d0%b2-%d1%82%d1%83%d1%80%d0%b8%d0%b7%d1%8a%d0%bc-%d1%80%d0%b5%d0%ba%d0%bb%d0%b0%d0%bc%d0%b0%d1%82%d0%b0-%d0%bc%d1%83-%d0%bf%d1%80%d0%b5%d1%87%d0%b8/", "text": "Българите спасиха сезона, но догодина може и да не е така  За пореден път браншът и Министерство на туризма поискаха вкупом повече пари за реклама на родния туризъм. Да, може би бюджетът не е достатъчен, но по-важният въпрос в случая е какво точно ще се промотира с тези пари и на кои пазари. Защото всеки маркетолог ще ви каже, че да рекламираш и популяризираш лош продукт е грешка, защото има риск клиентите да се върнат у дома недоволни. А това, както знае всеки представител на бизнеса, е значително по-пагубно от това, да си световнонеизвестна дестинация, чийто единствен шанс, въпреки многобройните й дадености, е чуждото нещастие и проблемите на конкурентите. Защото, ако си говорим честно, проблемът на родния туризъм въобще не е рекламата. Много по-голяма слабост са лошият продукт и непрофесионализмът. В този сектор случайно попаднаха стотици играчи на пазара, които търсят бърза и лесна печалба, или пък просто влагат излишните си пари с идеята, че няма как да сбъркат. И за съжаление точно тези, които не са изкачили всички стълбици в сектора, формират общественото мнение за качеството на родния продукт. Безспорен факт е, че има едно малцинство, което всяка година инвестира време и пари, за да накара своите гости да се върнат с усмивка у дома. Но ключовото в случая е, че те остават малцинство. А на туристите не им пука особено дали хотелиерът, при който са попаднали, е идиот като всички останали, или просто са имали лош късмет. Във всички учебници по туризъм пише, че най-добрата реклама е тази от уста на уста. След изобретяването на социалните мрежи този термин се разширява, защото вече няма нужда да питаш за мнение единствено кръга от приятелите си, а можеш да проучиш опита на хиляди непознати хора от целия свят. И тук отново идва ключовият въпрос с рекламата. Колкото и уникални клипове и брошури да се изработят, те няма да са достатъчни за всеки, който реши да провери отзиви онлайн. Кратко проучване с продължителност под час може да ви откаже от посещението в България завинаги. Информацията, която ще намерите, основно е за презастроени курорти, непочиствани стаи, захабени хавлии, мръсни чаршафи, диви парти нощи, евтини жени и алкохол, удавени дечица в хотелски басейни, дори за управители на хотели, които посягат физически на туристите. (Добре, съгласни сме, че има и гости, които бият персонала ни като хулигана, който нарита родна камериерка). И тези отзиви не са защото има масирана негативна кампания спрямо туризма ни, както често се опитват да ни убедят от бранша. Така че по-добре да не слагаме каруцата пред коня и да не бързаме да рекламираме туризма си, преди да го превърнем в бизнес, който може да се промотира и сам. Има много по-спешни мерки, които трябва да се вземат, за да може секторът, който носи между 13 и 15% в БВП, да се превърне в това, за което и бизнес, и туристи мечтаят. На първо място на каквито и пазари да се рекламира България като туристически рай, ако гостите няма с какво да пристигнат у нас, това е повече от безсмислено. Министерството на туризма обеща да субсидира чартърите, така че чуждите големи туропрераторски компании да имат интерес да водят клиентите си у нас. В епохата на онлайн резервациите и индивидуалните пътувания обаче това далеч не е достатъчно. От години бизнесът настоява да се увеличат редовните линии на авиокомпаниите от и до България. Освен бизнес интерес в случая е нужна и държавна намеса. Всички можем да видим резултата от многобройните полети на лоу кост компаниите, когато вечер се разходим по столичния бул. „Витоша“ и чуем всякакви езици, все едно сме на Вавилонската кула. В София ръстът на туристи е постоянен не толкова заради добрата реклама на столицата, колкото заради евтините полети до нея. Друг проблем, който трябва да бъде решен, ако искаме повече туристи и в резултат на това и по-добра услуга, след като инвеститорите разполагат с повече средства, които да вложат обратно, е визовата политика на страната ни. Наистина през последната година се откриха нови изнесени визови центрове в Китай и Русия, което значително подобри възможностите за получаване на входни документи за България. Обаче все още желаещите да си изкарат виза в последния момент, са изправени пред непреодолима преграда. За разлика от конкурентите ни извън, но и в ЕС, които издават визи на място, а понякога дори не искат пари за тях. Новата данъчна наредба Н-18, която иска да изсветли укриваните доходи, допълнително удря туризма. И въпреки че туроператори и хотелиери публично от месеци насам обясняват защо, все още никой не иска да разбере проблемите им. Текстовете на наредбата не са съобразени със спецификите на сектора и ще доведат до масови фалити, данъчна миграция на бизнеса в чужбина и в резултат на това по-малко приходи в хазната, увеличаване на безработицата и по-скъпи ваканции за българите. Процесът вече е започнал и големи фирми в бранша освобождават работници у нас и назначават такива в офиси в чужбина. Вместо да се замислят дали грешката не е в тях, обаче чиновници нагло си позволяват да коментират – „Нека да отидат в чужбина, за да видят, че там не е по-лесно“. Проблем на инвеститорите в туризма са и концесиите и въобще отдаването под наем на плажовете. Много от българските туристи се отказаха от почивките на родното море не заради лошия хотелски продукт, а заради скъпите чадъри на плажа. При обявяването на новите правила, по които се избират стопани на плажовете, се твърдеше, че цените на плажните пособия ще намалеят значително, след като стойността им има тежест при избора на концесионер. Резултатите от проведените досега конкурси обаче показват, че с изключение на една-две бели лястовици, ивиците ще продължават да са по-скъпи от нощувките в курортите. През този август реално сезонът за пореден път спасиха българските туристи. Но дали това ще е така и догодина, е под въпрос. Защото въпреки многобройните проверки стопаните на плажа са „и цар, и господар“. Шатри по 70 лева, изнудвани туристи да платят за два шезлонга и чадър, дори когато искат да наемат само сянка, забрана на първа линия да плажуваш, ако не платиш комплект за двама, плюс масичка и шалте, чиято цена, както се досещате не е обект на търга, липса на свободни зони. Само част от триковете на концесионерите да вдигат и без друго неевтината цена на плажните принадлежности. Защото „сезон година храни“. Така мамейки и изнудвайки на дребно концесионерите гонят и последните ентусиасти, които се примириха със застроените комплекси. Още повече, че сега се готви и законова промяна, която да забранява на заведенията край плажа да продават на своите гости напитки и храна срещу плажни принадлежности, без да са потърсили преди това съгласието на концесионерите. Инвеститорите в туризма са принудени да се съобразяват с временните стопани на държавната собственост – плажните ивици. И дори хлябът им да зависи от тях. Така че преди да искат повече пари за реклама, бизнесът и държавата трябва да оправят своите неуредици – от бедния „ол инклузив“, мръсните стаи, бавното обслужване и липсата на усмивки, до недостига на редовни полети и инвестиции в инфраструктура. Пък после може да се окаже, че даже и реклама не им трябва.", "date": "2019.08.08", "title": " На крив туризъм рекламата му пречи\t"}
{"url": "https://trud.bg/%d0%b7%d0%b0%d0%bf%d0%be%d1%87%d0%bd%d0%b0-%d0%bf%d0%be%d1%87%d0%b8%d1%81%d1%82%d0%b2%d0%b0%d0%bd%d0%b5-%d0%bd%d0%b0-%d0%bf%d0%b0%d1%80%d0%b8%d0%b6%d0%ba%d0%b8%d1%82%d0%b5-%d1%83%d1%87%d0%b8%d0%bb/", "text": "Започна почистването на парижки училища, в които бяха измерени високи нива на олово след пожара в катедралата Нотр Дам, предаде АП. Властите на Париж наредиха миналия месец основно почистване и премахване на създаващите риск за здравето вещества в сградите на намиращи се близо до катедралата училища. Очаква се почистването да приключи преди завръщането на учениците от ваканция за началото на учебната година идния месец. Парижката служба по здравеопазването препоръча през миналия месец да бъдат направени изследвания на кръвта на децата под 7-годишна възраст и на бременните жени, които живеят близо до Нотр Дам и които са предразположени към здравни проблеми, причинени от оловно замърсяване. Работите по почистването на оловото в самата катедрала ще продължат следващата седмица при спазването на по-строги правила за сигурност, след като властите ги прекратиха миналия месец заради опасения за здравето на ангажираните с тях работници. Нивата на олово остават изключително високи в някои части на катедрата, на площада пред Нотр Дам и на съседните улици. Тези райони са затворени АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.08.08", "title": " Започна почистване на парижките училищa, където имаше високи нива на олово след пожара в Нотр Дам"}
{"url": "https://trud.bg/%d0%bd%d0%be%d0%b2%d0%be-%d1%81%d0%bf%d0%b0-%d0%b1%d0%b8%d0%b6%d1%83-%d0%be%d1%82%d0%b2%d0%be%d1%80%d0%b8%d1%85%d0%b0-%d0%b2-%d0%b1%d0%b5%d0%bb%d1%87%d0%b8%d0%bd/", "text": "Нов луксозен спа комплекс „Белчински извор“ отвори врати в село Белчин в близост до известната туристическа атракция Цари Мали Град и зимния курорт Боровец. 18 милиона лева са инвестирани в новото бижу край София. 12 милиона от тях са от банков заем. С 2,5 милиона лева е направен дълбочинен сондаж за минерална вода, а впоследствие вложителите от „Главболгарстрой“ са спечелили и концесия за стопанисване на водоизточника през следващите 30 години, като ще плащат концесионна такса от 100 хил. лв. годишно. Това обясни президентът на една от на-големите български строителни компании инж. Симеон Пешов.  Към момента е отворен външният басейн и спа центъра, в който се предлагат разнообразни терапии за лице и масажи. Освен да се насладят на традиционните билкови сауни, солна стая, зона за релакс, леден кът, парна стая и бамбукова стая, влюбените могат да се поглезят и в индивидуални джакузи. Входът само за външния минерален басейн е 40 лева на ден на човек. Като спокойствието ви е гарантирано, тъй като шезлонгите и чадърите са поставени достатъчно далеч един от друг. Ако платите 70 лева на ден можете да ползвате и всички екстри на вътрешната спа зона без разкрасителните процедури, за които се заплаща допълнително. Скоро се очаква да бъдат открити и 10 уникални къщи, които могат да бъдат наемани както целите, така и на отделни студиа. Те са направени изцяло от екоматериали. Част от вилите са изградени с конопени тухли, които са антибактериални, а почивката в къща, построена с тях зарежда енергийно тялото. Друга част от вилите са глинени. Като повечето имат гледка към планината и Цари Мали Град. Те ще започнат да приемат гости след около седмица. Цената за една нощувка за двама души през седмицата е 249 лева. В тях влиза ползване на басейните, топилата и спа центъра. През уикенда цената на нощувката в къщичките е малко по-висока – 279 лева за двама. На 20 декември ще бъде открита и хотелската част към комплекса, в която ще могат да се резервират и малко по-евтини нощувки. През зимата можете да се насладите на заснежената гледка към Мали Цари Град и от трите външни топила с минерална вода. Те ще са с различна температура – 41 градуса по Целзий, 36 и 28.  Комплексът е изграден на площ от 80 декара, а капацитетът му е 160 души. Дебитът на минералната вода е 6,5 литра в секунда, като един от тези литри на секунда изтича от чешма, построена извън комплекса за гостите и жителите на общината, обясни инж. Пешов. Във външната чешма освен целебна минерална вода можете да си налеете и букова вода, директно от планината, известна с мекотата и добрия си вкус. Минералната вода в „ Белчински извор“ лекува десетки заболявания. Най-добре се повлияват тези на опорно-двигателната система и леките кожни болести, както и женски заболявания и такива на периферната нервна система. Според легендата, ползите от лечебната минерална вода още в древността е открила дъщерята на римския имрператор Теодосий I – Гала Плацидия. Че дамата се е възползва от местните извори доказват и историческите извори. Именно край Белчин е открита една от петте монети в света с нейния образ. Гала Плацидия е изобразена и на мозайка във вътрешния басейн на комплекса. Освен да релаксирате в хотела можете да се разходите в планината, да карате ски на Боровец, да си подарите разходка с хеликоптер над близките Рилски езера или да се разходите до историческата забележителност Цари Мали Град.", "date": "2019.08.08", "title": " Ново спа бижу отвориха в Белчин (СНИМКИ)\t"}
{"url": "https://trud.bg/%d0%bd%d0%b0%d0%bc%d0%b5%d1%80%d0%b8%d1%85%d0%b0-%d0%bc%d1%8a%d1%80%d1%82%d0%b2%d0%be-%d0%b4%d0%b5%d1%82%d0%b5%d1%82%d0%be-%d0%b8%d0%b7%d1%87%d0%b5%d0%b7%d0%bd%d0%b0%d0%bb%d0%be-%d0%b2%d1%8a%d0%b2/", "text": "Намериха тялото на детето,  . 12-годишното момче от Мездра се е удавило, съобщава  . Инцидентът е станал вчера следобед. Две момчета се разхождали край река Искър, когато едното от тях се подхлъзнало и паднало във водата. Тялото на детето беше открито върху скарите на водно-електрическата централа. Бащата на момчето разказа, че става въпрос за нещастен случай, а не за нерегламентирано къпане в реката в близост до канала за централата. Момчето било повлечено от водата в канал, захранващ ВЕЦ „Варуна“.", "date": "2019.08.08", "title": " Намериха мъртво детето, изчезнало във водите на река Искър"}
{"url": "https://trud.bg/m%d1%8a%d1%80%d1%82%d1%8a%d0%b2-%d0%ba%d0%be%d0%bc%d0%b0%d0%bd%d0%b4%d0%be%d1%81-%d0%b8-50-%d1%80%d0%b0%d0%bd%d0%b5%d0%bd%d0%b8-%d1%81%d0%bb%d0%b5%d0%b4-%d0%be%d0%bf%d0%b8%d1%82-%d0%b7%d0%b0-%d0%b0/", "text": "Командос загина при сблъсъци в Киргизстан при неуспешен опит за задържането на бившия президент на страната, който е обвинен в корупция. Операцията по задържането на Атамбаев се провали, вземайки жертви. Убит е член на силите за сигурност, а полицай е тежко ранен, предаде  . Според главния прокурор на Киргизстан общо 23 цивилни и 24 представители на службите са пострадали и са откарани в болница. 62-годишният Атамбаев беше президент от 2011 до 2017 г. В края на юни той беше обвинен в корупция, а имунитетът, с който се ползваше като бивш държавен глава, му беше отнет. Бившият президент отхвърля обвиненията, определяйки ги като политически мотивирани и отказва да бъде задържан. Така се стигна до акцията в селото близо до столицата Бишкек, където в момента пребивава Атамбаев, която се превърна в истинска битка. Близо хиляда негови привърженици, някои от които въоръжени, се противопоставиха на силите за сигурност, защитавайки бившия президент. Настоящият държавен глава Сооронбай Жеенбеков прекрати летния с и отпуск и насрочи извънредно заседание на Съвета за сигурност на Киргизстан. Извънредно се събира и парламентът.", "date": "2019.08.08", "title": " Mъртъв командос и 50 ранени след опит за арест на бившия президент на Киргизстан (ВИДЕО)"}
{"url": "https://trud.bg/%d0%ba%d1%80%d0%b8%d1%81%d1%82%d0%b8%d1%8f%d0%bd-%d0%b1%d0%be%d0%b9%d0%ba%d0%be%d0%b2-%d1%81%d0%b5-%d1%8f%d0%b2%d0%b8-%d0%bd%d0%b5%d0%be%d1%87%d0%b0%d0%ba%d0%b2%d0%b0%d0%bd%d0%be-%d0%b2-%d1%81%d0%bf/", "text": "Неочаквано преди гледане на мярката за неотклонение на шефа на „ТАД груп“ Иван Тодоров в спецсъда пристигна обвиняемият за хакерската атака срещу НАП Кристиян Бойков. Той запази пълно мълчание и не е ясно в ролята на какъв ще участва в съдебното заседание. Преди дни прокуратурата се закани, че Бойков може да стане свидетел на обвинението. Адвокатът му Любен Казанлиев каза, че няма доказателства за вината на Бойков. Той също не пожела да обясни каква ще е ролята на Кристиян в гледането на мярката за неотклонение на Тодоров от Апелативния специализиран съд. По думите на адвоката Бойков е дошъл „от професионален интерес“. Адвокатът на Тодоров Ина Лулчева каза, че ще иска той да бъде без мярка за неотклонение, защото в решението на първата инстанция се казва, че няма обосновано предположение, че той е извършил престъпление, няма опасност да се укрие и да извърши ново престъпление. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.08.08", "title": " Кристиян Бойков се яви неочаквано в спецсъда\t"}
{"url": "https://trud.bg/%d0%b7%d0%b0%d0%bf%d0%be%d1%87%d0%b2%d0%b0-%d1%86%d1%8f%d0%bb%d0%be%d1%81%d1%82%d0%bd%d0%be-%d0%bf%d1%80%d0%b5%d0%b0%d1%81%d1%84%d0%b0%d0%bb%d1%82%d0%b8%d1%80%d0%b0%d0%bd%d0%b5-%d0%bd%d0%b0-%d1%83/", "text": "Кметът на Благоевград д-р Атанас Камбитов разпореди цялостно преасфалтиране на улиците „Шар планина“, „Вардар“ и „Дойран“. Ремонтните дейности ще обхванат участъка  от отбивката  на ул. „Славянска“, по ул. „Дойран“ до Социалните жилища и обратно до новия светофар. Очаква се те да стартират до една седмица. Преди да започне самото асфалтиране, жителите на квартала ще бъдат известени, съобщиха от общината. В края на месец юли 2019 г., кметът на Благоевград д-р Атанас Камбитов откри и шест напълно благоустроени улици в IV микрорайон. Това са улиците „Ветрен“, „Роден край“, „Черно море“, „Съединение“, „Независимост“ и „Руен“. С благоустрояване на улиците бяха изградени и шест подпорни стени,  които осигуряват безопасността на преминаващите автомобили, пешеходци. Изградени бяха  нови тротоари и LED осветление. Обособени бяха и  паркоместа и зелени зони. По инициатива на кмета д-р Атанас Камбитов, през 2014 година,в IV микрорайон, бяха узаконени жилищата на стотици домакинства.", "date": "2019.08.08", "title": " Започва цялостно преасфалтиране на улиците „Шар планина“, „Вардар“ и „Дойран“ в Благоевград"}
{"url": "https://trud.bg/%d0%bc%d0%b5%d0%b4%d0%b8%d1%86%d0%b8%d0%bd%d1%81%d0%ba%d0%b8-%d1%81%d0%b5%d1%81%d1%82%d1%80%d0%b8-%d0%bf%d1%80%d0%be%d1%82%d0%b5%d1%81%d1%82%d0%b8%d1%80%d0%b0%d1%85%d0%b0-%d0%b2-%d0%bf%d0%be%d0%b4/", "text": "Медицинските сестри и лекарите от различни градове излязоха на протест в подкрепа на своята уволнена колежка Мая Илиева. Протестът се състоя пред болница „Токуда“ тази сутрин. Припомняме, че жената бе дисциплинарно уволнена от болницата, тъй е основен организатор на протестите на сестрите в последните месеци. Уволнението й предизвика вълна от силно възмущение сред колегите й от цялата страна, тя получи категорична подкрепа и от омбудсмана Мая Манолова. Медицинските сестри искат оставките на съсловните и синдикалните лидери от КНСБ. Те изразиха тревогата си от това, че имунитета на Илиева като синдикален лидер е бил свален, без да бъде изслушана и без никаква възможност за защита, което според тях показва, че не могат да очакват каквато и да било защита от КНСБ. Сестрите са готови за създаването на синдикална организация на съсловието. Планират се протести в други градове на страната, а на 10 септември те ще излязат на национален протест. „Излизаме всички, които не са работа. През септември започваме масови протестни действия и този път ще бъдем много твърди и безапелационни. Всички ние се борим за адекватно на труда и квалификацията ни заплащане. Всички пациенти и колеги днес поставиха светло сини лентички в подкрепа на Мая. Всички са наясно – виждат как една сестра работи по много часове, как работи дори с абокат, защото е по-болна от болните и въпреки това тя обслужва по 20-30 човека и се раздава на 100%“, каза пред „Труд“ главната сестра на столичната болница по Белодробни заболявания Веселина Ганчева. “Министърът излъга всички медицински сестри той обеща, че от 1 юли всички ще получават по 950 лв. както е записано в колективния трудов договор, премиерът също обеща, те не изпълниха обещанието си и излъгаха всички. Ето за това сега идват и наказанията, водачката на протеста Мая Илиева е показно уволнена за назидание на останалите“, каза омбудсманът Мая Манолова. Аз поех ангажимент, че ако министърът не си свърши работа ще направя закон за съсловните организации в здравеопазването с моите колеги. Следващата седмицата ще го обсъдим и внесем в парламента, за да няма вече оглушки. В момента има огромен глад за медицински сестри в Европа и е въпрос на време кога ще си тръгнат от България обидени от отношението на институциите, допълни още Манолова. На въпрос на „Труд“ до кога ще ходи по протести, за да решава проблеми на хората Мая Манолова отговори: “Институциите не си вършат работата и само обещават и не изпълняват защото лъжат хората. В конкретния случай властта призна, че исканията им са справедливи и обещаха, че ще увеличат заплатите на медиците но те не изпълниха своето обещание. Мая Илиева е много смел и вдъхновяващ човек, но тя не е сама – в момента има 30 хиляди като нея“. Самата Илиева днес поясни, че целта на видеото била да покаже на ръководството на болницата нередност. Тя заяви, че ще се обърне към съда за неправомерно уволнение. Илиева обвинява и синдикатите от КНСБ, че не са я подкрепили и са я сплашвали, за да не говори публично за определени теми. Протестът днес премина и пред сградата на Министерството на здравеопазването като протестиращите стигнаха до там с метрото с тях плътно бе и Манолова. Недоволството завърши пред сградата на КНСБ където всички поискаха оставки и изказаха своето недоволство.", "date": "2019.08.08", "title": " Медицински сестри протестираха в подкрепа на Мая Илиева"}
{"url": "https://trud.bg/%d0%b4%d0%b8%d0%bb%d1%8f%d0%bd%d0%b0-%d0%bf%d0%be%d0%bf%d0%be%d0%b2%d0%b0-%d1%81%d1%8a%d0%b1%d0%b8%d1%80%d0%b0-%d1%82%d0%b5%d0%bd-%d0%bf%d0%be-%d0%bc%d0%be%d0%bd%d0%be%d0%ba%d0%b8%d0%bd%d0%b8-%d1%81/", "text": "Красивата половинка на актьора Асен Блатечки Диляна Попова зарадва феновете си с кадър от плажа, на който се пече без горнище. Въпреки че рекламира слънцезащитни продукти, последователите на актрисата в Instagram бяха по-заинтригувани от полуголата й снимка и красива фигура. Напоследък Диляна често пътува до екзотични дестинации, като на  , тя взе 5-годишният си син Борил. С Асен Блатечки от друга страна, синеоката моделка избягва да бъде виждана на публични места.", "date": "2019.08.08", "title": " Диляна Попова събира тен по монокини (СНИМКА)"}
{"url": "https://trud.bg/%d0%b4%d0%b2%d0%b0%d0%bc%d0%b0-%d0%b4%d1%83%d1%88%d0%b8-%d1%81%d0%b0-%d0%b7%d0%b0%d0%b3%d0%b8%d0%bd%d0%b0%d0%bb%d0%b8-%d0%bf%d1%80%d0%b8-%d0%b2%d0%b7%d1%80%d0%b8%d0%b2-%d0%b2%d1%8a%d0%b2-%d0%b2%d0%be/", "text": "Двама души са убити, а други 15 са ранени по време на експлозия на територията на военно поделение в района на Архангелск, съобщава  . Очаква се броят на пострадалите при инцидента да нарасне. „Експлозията е станала във военно поделение на 30 километра от Северодвинск. По предварителни данни, двама са загинали и 15 са ранени“, се казва в изявление на силите за сигурност в региона. Все още не е ясно каква е причината за експлозията.", "date": "2019.08.08", "title": " Двама души са загинали при взрив във военно поделение в Русия"}
{"url": "https://trud.bg/%d0%b2-%d1%88%d1%83%d0%bc%d0%b5%d0%bd%d1%81%d0%ba%d0%be-%d0%b2%d1%81%d0%b8%d1%87%d0%ba%d0%b8-1163-%d0%bf%d1%80%d0%b0%d1%81%d0%b5%d1%82%d0%b0-%d0%b4%d0%be-%d0%b3%d0%be%d0%bb%d0%b5%d0%bc%d0%b8-%d1%84/", "text": "В Шуменско всички стопани на обекти тип „заден двор“, които попадат в 20-километровата зона около индустриални ферми, са изпълнили решението на Централния епизоотичен съвет и са заклали прасетата в указания срок. Общо 1163 прасета вече са във фризери. Най-много животни – 394 са заклани в община Шумен, 303 прасета в Смядово, във Велики Преслав са 183, а в Нови пазар – 103. Стопани от селата Хан Крум и Мокреш, които първоначално отказаха да се разделят с общо 20 животни, също са се съобразили с изискването. Последен стопанин от село Лиси връх поискал отсрочка до 3 август, защото самият той не се чувствал добре здравословно, за да осъществи лятната Коледа. Тази информация изнесе по време на областна епизоотична комисия зам.-губернаторът Петко Шаренков. „Благодарим на хората, които проявиха разбиране“, каза специално д-р Катя Райкинска, шеф на Областната агенция по безопасност на храните. Единственото важно сега е дезинфекция, подчерта тя. Собствениците на лични стопанства ще получат по 300 лв. за дезинфекция на обектите си. До утре списъците с лични ферми ще бъдат изпратени в Министерство на земеделието. Те са около 300 броя. Към момента в област Шумен няма случай на огнище на африканска чума при свинете. Продължават превантивни мерки за недопускане на болестта. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.08.08", "title": " В Шуменско всички 1163 прасета до големи ферми във фризери"}
{"url": "https://trud.bg/%d0%b2%d0%b0%d1%80%d0%bd%d0%b5%d0%bd%d1%81%d0%ba%d0%b0%d1%82%d0%b0-%d0%bf%d0%be%d0%bb%d0%b8%d1%86%d0%b8%d1%8f-%d0%be%d1%82%d0%b2%d0%b0%d1%80%d1%8f-%d0%bf%d1%80%d0%b8%d0%b5%d0%bc%d0%bd%d0%b8-%d0%b2/", "text": "Варненската полиция ще отваря приемни в ромския квартал „Максуда“, за да подобри диалога си с жителите му. Това стана ясно на заседание на комисията „Собственост и стопанство“ към общинския съвет. Проектът е на ГД „Национална полиция“, включва 9 областни дирекции и кандидатства за финансиране по Норвежкия финансов механизъм 2014-2021 г. Изискването е приемните да са в имоти, които са собственост на МВР или са предоставени за срок от 10 г. Съветниците дадоха съгласие полицията да ползва за целта две общински помещения в подстъпите на „Максуда“ – на ул. „Дрин“ и ул. „Тодор Влайков“. Ако ведомството спечели проекта, те ще бъдат основно ремонтирани, оборудвани и в тях ще се обслужват приоритетно ромите от квартала.", "date": "2019.08.08", "title": " Варненската полиция отваря приемни в ромски квартал"}
{"url": "https://trud.bg/%d1%81%d0%b5%d0%bb%d0%be-%d0%b2%d0%b4%d0%b8%d0%b3%d0%bd%d0%b0-%d0%b1%d1%8e%d1%81%d1%82%d0%be%d0%b2%d0%b5-%d0%bd%d0%b0-%d0%bf%d0%b0%d1%82%d1%80%d0%be%d0%bd%d0%b0-%d1%81%d0%b8-%d0%b1%d1%80%d0%b0%d1%82/", "text": "Бюстовете на братята Карел и Херман Шкорпил бяха поставени официално на паметника им в Шкорпиловци – селото, което носи тяхното име. Церемонията бе част от втория ден на започналата Национална седмица на морето 2019. Кметът на община Долни чифлик Красимира Анастасова припомни, че от 1936 г. селото е преименувано на Шкорпиловци в чест на братята изследователи Карел и Херман Шкорпил. Карел е създател на българската археологическа наука и музейно дело, откривател на първата българска столица Плиска, където е и погребан. Херман е уредник на Варненския археологически музей и председател на варненското археологическо дружество. В продължение на повече от 50 години братята развиват изключителна научно-изследователска дейност у нас. През 1917 г. те откриват останки от антична крепост в землището на тогавашното село Фъндъкли, сега Шкорпиловци. Това е основанието, на което между Долни чифлик и Високе Мито, родния град на братята, е сключена спогодба за партньорство през 2001 г., припомни още Анастасова. Гости на събитието бяха Зденка Боевова – почетен генерален консул на Чехия у нас, Франтишек Йераски – кмет на Високе Мито, Йозеф Румал – чешки общественик и инициатор на изграждането на паметника, както и Андрей Немет – автор на бюстовете. Идеята за бюстовете се заражда преди повече от 13 години, когато Йозеф Румал си построява къща в Шкорпиловци.", "date": "2019.08.08", "title": " Село вдигна бюстове на патрона си братя Шкорпил"}
{"url": "https://trud.bg/%d0%b4%d0%b6%d0%b8%d0%bf-%d0%be%d1%82%d0%bd%d0%b5%d0%bb-%d0%bf%d1%80%d0%b5%d0%b4%d0%b8%d0%bc%d1%81%d1%82%d0%b2%d0%be-%d0%b8-%d1%80%d0%b0%d0%bd%d0%b8%d0%bb-%d1%82%d1%80%d0%b8%d0%bc%d0%b0/", "text": "56-годишен шофьор и две момчета на 18 години са пострадали при неправомерно навлизане на джип на главния път в Кубрат към Русе, по който се движела колата им. В болница, с фрактура на десен крак и лява ръка, е шофьорът на ударената кола „Рено Меган”. Возещите се с него тийнейджъри са били освободени след медицински прегледи. Инцидентът е станал в сряда към 19 часа, когато „Нисан Патрол”, управляван от 57-годишен, излиза на главния път, отнема предимството и удря движеща се по главния път кола. Раненият й водач е откаран в болницата в Русе. Няма опасност за живота му, информират от полицията в Разград. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.08.08", "title": " Джип отнел предимство и ранил трима\t"}
