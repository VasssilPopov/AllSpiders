{"url": "https://trud.bg/%d0%b7%d0%b0%d0%bc%d0%b5%d1%80%d0%b8%d1%85%d0%b0-%d1%81-%d1%8f%d0%b9%d1%86%d0%b5-%d0%bf%d1%80%d0%b5%d0%bc%d0%b8%d0%b5%d1%80%d0%b0-%d0%bd%d0%b0-%d0%b0%d0%b2%d1%81%d1%82%d1%80%d0%b0%d0%bb%d0%b8%d1%8f/", "text": "Премиерът на Австралия Скот Морисън бе замерен с яйце на предизборна проява в щата Нов Южен Уелс за парламентарния вот на 18 май, предаде Ройтерс. Жена на 24 години хвърлила яйцето по главата на Морисън, което го уцелило, но не се счупило, а отскочило. Жената била мигновено повалена от бодигардовете на премиера, арестувана от полицията, а по-късно и обвинена в нападение. Името є, както и подробности за причините за действията є, не бяха разкрити. “Това, че имаш различно мнение, не означава, че трябва да участваш в такива грозни протести”, коментира Морисън.", "date": "2019.05.07", "title": " Замериха с яйце премиера на Австралия"}
{"url": "https://trud.bg/%d1%81%d1%82%d0%be%d1%82%d0%b8%d1%86%d0%b8-%d1%81%d0%b5-%d1%81%d1%8a%d0%b1%d1%80%d0%b0%d1%85%d0%b0-%d0%bd%d0%b0-%d0%bf%d1%80%d0%be%d1%82%d0%b5%d1%81%d1%82-%d0%b2-%d0%b7%d0%b0%d1%89%d0%b8%d1%82%d0%b0/", "text": "Протест в защита на осъдените петима полицаи по делото “Чората“ се проведе в Благоевград. Стотици граждани и полицаи дойдоха пред съдебната палата,за да изразят възмущението си,че униформените са осъдени несправедливо и да кажат,че българския полицай не е убиец. Подкрепа за осъдените, които вече са в затвора в Бобов дол, изрази и Управителният съвет на Синдикалната федерация на служителите в МВР. Те излязоха с официална позиция по случая “Чората”. Ето какво се казва в нея: На 19 април ВКС осъди на по 7 г. затвор полицаите Мирослав Писов, Борис Механджийски, Иво Иванов, Георги Калинков и Янко Граховски. Петимата са в затвора в Бобов дол, осъдени за смъртта на Ангел Димитров-Чората, починал при задържане по време на полицейска акция на 10 ноември 2005 г. в Благоевград. УС на СФСМВР с недоумение и тревога се запозна с поредната присъда по делото за смъртта на Ангел Димитров – Чората. СФСМВР е ангажирана по обясними причини с този случай от самото си учредяване. На организирания от Федерацията през септември 2009 година в София митинг под надслов “Българските полицаи не са убийци”, а и многократно пред медиите ясно сме заявявали, че не можем да приемем за доказан факт това, че петима полицейски служители, избрани практически на случаен принцип и изпратени с ясна задача да задържат лице, са пристъпили към изпълнение на задълженията си и са действали по време на това изпълнение с намерението да отнемат живота му. Поредната присъда по това дело не е в състояние да промени по никакъв начин позицията ни. Както ни повеляват дългът и честта на служители в МВР, ние продължаваме да вярваме в българското правосъдие. Тази вяра ни дава основание да настояваме и да се надяваме делото да бъде преразгледано и поддържа убеждението ни, че справедливостта ще възтържествува. Да, към нас могат да бъдат отправяни упреци, много от които – основателни. Но българските полицаи не са убийци. Убедени сме, че това е ясно на нашите сънародници и се надяваме на тяхната подкрепа. Протестът в защита на осъдените тръгна от фейсбук. Той протече под мотото „Българският полицай не е убиец“. Този призив от дни обикаля социалните мрежи. Хиляди благоевградчани го качиха на профилните си снимки. На протеста роднините на осъдените и гражданите започнаха да подписват петиция, която ще изпратят до президенството. С нея ще искат петмата полицаи да бъдат помилвани. Според роднините това е последната им надежда. Хората на митинг-протеста заявиха,че съдебното решение е несправедливо и че заради подобни съдебни актове хората напускат държавата ни. Адвокатите на осъдените полицаи подготвят официално искане за възобновяване на делото. Според тях по време на съдебното производство са допуснати съществени процесуални нарушения и това е основание за ново разглеждане на делото. Те са категорични, че основен принип в правото е индивидуалното наказание и няма как на петимата да се наложи едно и също наказание, защото всеки от тях е имал конкретна отговорност и е извършил конкретни действия при задържането на Ангел Димитров. Мирослав Писов, Иво Иванов, Боби Механджийски Янко Граховски и Георги Калинков вече са в Бобовдолския затвор със 7-годишна присъда, дадена им от 3 съдийки от ВКС за това, че преди 14 г., при акция по задържането са причинили смъртта на криминално проявения Ангел Димитров-Чората. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.05.07", "title": " Стотици се събраха на протест в защита на  осъдените полицаи по делото “Чората“ (СНИМКИ)"}
{"url": "https://trud.bg/%d1%81-%d0%bd%d0%b0%d0%b4-13-%d0%bc%d0%bb%d0%bd-%d0%bb%d0%b2-%d0%be%d1%80%d0%b3%d0%b0%d0%bd%d0%b8%d0%b7%d0%b8%d1%80%d0%b0%d1%82-%d0%b4%d0%b2%d0%b8%d0%b6%d0%b5%d0%bd%d0%b8%d0%b5%d1%82%d0%be-%d0%b2/", "text": "Столичната община дава 13,5 млн. лв. за изграждане на средства за организация на движението за 4 години с възможност за допълнителни 6 месеца. Поръчката е в размер на 12 млн. лв. без ДДС, а възможността за повторно възлагане на дейностите за 6 месеца е 1,5 млн.лв. Включват се дейности по изграждане на средства за организация на движението, като поставяне или ремонт на пътни знаци, полагане на маркировки и премахване на стари. Включено е и изграждане или ремонт на осветителни елементи за сигнализация, поставяне и реконструкция на антипаркинг елементи, монтаж на парапети. По поръчката се кандидатства до 22 май. В нея София е разделена на три обособени позиции, като фирмите могат да кандидатстват само по една. Общата сума е разделена по равно между позициите. Първата от тях включва районите „Витоша“, „Лозенец“, „Триадица“, „Панчарево“, „Младост“, „Студентски“. Във втората влизат „Овча Купел“, „Красно село“, „Красна поляна“, „Банкя“, „Люлин“, „Връбница“, „Възраждане“  и „Илинден“. Позиция 3 е за „Надежда“, „Нови Искър“, „Сердика“, „Кремиковци“, „Подуяне“, „Оборище“, „Искър“, „Слатина“, „Изгрев“ и „Средец“.", "date": "2019.05.07", "title": " С над 13 млн. лв. организират движението в София\t"}
{"url": "https://trud.bg/%d1%87%d0%b5%d1%82%d0%b8%d1%80%d0%b8%d1%82%d0%b5-%d0%b4%d0%b5%d1%86%d0%b0-%d0%b1%d0%bb%d1%8a%d1%81%d0%bd%d0%b0%d1%82%d0%b8-%d0%be%d1%82-%d0%b0%d0%b2%d1%82%d0%be%d0%bc%d0%be%d0%b1%d0%b8%d0%bb-%d0%b2/", "text": "Четирите деца, които бяха   днес от автомобил в центъра на София, са в стабилно състояние и без непосредствена опасност за живота към момента. Това съобщиха от пресцентъра на „Пирогов“ където децата са настанени. Четирите деца преминаха обстойни прегледи и изследвания. Те имат фрактури в областта на долните крайници и таза, а едно от момичетата е със съмнения за комоцио, гласи информацията. Най-сериозно са пострадали момчето и едно от момичетата. Момчето ще претърпи операция по спешност, а момичето – най-вероятно в следващите 24 часа, съобщи директорът на „Пирогов“ проф. Асен Балтов. Другите 2 момичета остават за активно наблюдение в детската травматология. Също днес, екип на „Пирогов“ транспортира от Русия Павел Васев с правителствения самолет „Фалкон“. Известният режисьр и директор на Българския културен център в Москва преминава обстойни прегледи и остава за инвтензивно лечение и активно наблюдение в неврореанимацията на спешната университетска болница.", "date": "2019.05.07", "title": " Четирите деца, блъснати от автомобил в София, са без опасност за живота"}
{"url": "https://trud.bg/%d0%bd%d0%b0%d0%b7%d0%bd%d0%b0%d1%87%d0%b8%d1%85%d0%b0-%d0%b2%d1%80%d0%b5%d0%bc%d0%b5%d0%bd%d0%b5%d0%bd-%d0%ba%d0%bc%d0%b5%d1%82-%d0%bd%d0%b0-%d0%b8%d1%81%d1%82%d0%b0%d0%bd%d0%b1%d1%83%d0%bb/", "text": "Губернаторът на Истанбул Али Йерликая е назначен за действащ кмет на Истанбул, съобщи вътрешното министерство на Турция, цитирано от БГНЕС. В изявлението се казва, че Върховната избирателна комисия на Турция вчера реши да анулира и проведе повторно провеждане на местните избори в Истанбул. Във връзка с това, докато бъде избран новият кмет на Истанбул, управителят на града Али Йерликая ще бъде назначен за изпълняващ длъжността. Със седем гласа „за“ и „четири“ против, членовете на Комисията вчера приеха възраженията на управляващата Партия на справедливостта и развитието (ПСР) относно резултатите от местните избори в Истанбул и обявиха, че прегласуването в Истанбул ще се проведе на 23 юни.", "date": "2019.05.07", "title": " Назначиха временен кмет на Истанбул"}
{"url": "https://trud.bg/%d0%b2%d0%b5%d0%b6%d0%b4%d0%b8-%d1%80%d0%b0%d1%88%d0%b8%d0%b4%d0%be%d0%b2-%d0%bf%d0%be%d1%81%d1%80%d0%b5%d1%89%d0%bd%d0%b0-%d0%b1%d0%be%d0%bb%d0%bd%d0%b8%d1%8f-%d0%bf%d0%b0%d0%b2%d0%b5%d0%bb-%d0%b2/", "text": "Вече 4 месеца видният деец на културата е в будна кома след инсулт Правителственият самолет “Фалкон” кацна в 15:30 ч. на летище София с пострадалия шеф на Българския културен център в Москва на борда. Павел Васев получи инсулт в руската столица. Четири месеца видният деец на културата и бивш директор на няколко от най-големите театри в страната е в будна кома и имаше нужда от спешно транспортиране за рехабилитация у нас. Правителственият самолет бе изпратен по разпореждане на премиера Бойко Борисов. Това стана веднага щом състоянието на Васев според руските лекари позволи той да бъде транспортиран. На летището вчера Васев бе посрещнат от Вежди Рашидов, шеф на комисията по култура в парламента. “Някои подаряват мерцедеси, нашият премиер дарява живот”, коментира Рашидов.", "date": "2019.05.07", "title": " Вежди Рашидов посрещна болния Павел Васев в София\t"}
{"url": "https://trud.bg/%d0%bc%d0%b5%d1%80%d1%86%d0%b5%d0%b4%d0%b5%d1%81-%d0%bf%d0%be%d0%bc%d0%b5%d1%82%d0%b5-%d1%87%d0%b5%d1%82%d0%b8%d1%80%d0%b8-%d0%b4%d0%b5%d1%86%d0%b0-%d0%b8-%d0%bf%d0%be%d0%bb%d0%b5%d1%82%d1%8f-%d0%be/", "text": "Две момичета и момче също паднали в Перловската река, всички пострадали са в “Пирогов”  Автомобил “Мерцедес АMG” блъсна 4 деца пешеходци, разкъса парапетите на мост и полетя в Перловската река. Две момичета и момче на възраст от 15 до 17 г. също паднали от моста. Катастрофата стана около 14 ч. на кръстовище на столичния булевард “Владимир Вазов”. И четирите пострадали деца са откарани в “Пирогов”. По първоначални данни най-тежко е състоянието на 17-годишно момиче, което имало счупване в кръста и изтръпвания на крайниците. Останалите са с фрактури по краката и ръцете. Шофьорът и приятелката му, която пътувала на седалката до него, по чудо оцелели без драскотина в смачканата кола в реката. “Автомобил премина червено и ме засече. Карах с около 50 км/ч, но се принудих се да свия и колата ми поднесе. Децата вече бяха пресекли и бяха на моста, когато ги ударих. Стресиран съм”, говореше шофьорът – младеж на възраст 20-25 г. Полицаи му взеха проби за наркотици и алкохол, но най-вероятно резултатите бяха отрицателни и водачът не бе задържан.", "date": "2019.05.07", "title": " Мерцедес помете четири деца и полетя от мост (обзор)"}
{"url": "https://trud.bg/%d0%bf%d1%80%d0%b5%d0%b4-%d0%bd%d0%be%d0%b8-%d0%bf%d0%be%d1%81%d0%be%d1%87%d0%b2%d0%b0%d0%bc%d0%b5-%d0%ba%d0%b0%d0%ba-%d0%b4%d0%b0-%d0%bd%d0%b8-%d1%81%d0%bc%d0%b5%d1%82%d0%bd%d0%b0%d1%82-%d0%bf%d0%b5/", "text": "Мобилни екипи тръгват по места, за да обясняват промените  Кандидат пенсионерите трябва да изберат по коя формула искат да им се изчисли пенсията, като посочат това чрез отметка в заявлението, което се подава пред Националния осигурителен институт. Във формуляра трябва да се отбележи, ако желае в нейния размер да се вземат предвид трите последователни години от последните 15 години осигурителен стаж, избрани от него, преди 1 януари 1997 г. За целта трябва да се предоставят и документи за трите най-добри години. Ако хората забравят да направят отметка, но предоставят документи за трите години, от НОИ пак ще изчислят служебно и по двете методики, и ще им предоставят по-благоприятния размер на пенсията. Желаещите да се пенсионират по новата методика не трябва да носят документи и да правят отметки в заявлението. Бъдещите пенсионери вече могат и сами да си изчислят пенсията по двете формули чрез електронен комбиниран калкулатор на НОИ. Според експерти старата формула ще бъде по-благоприятна за хора с пенсия за осигурителен стаж и възраст и тези, които са се трудили при тежки условия. А новата – за инвалидите, учителите и полицаите. Мобилни екипи на НОИ започват консултации по места. Графици за тях ще бъдат качени в териториалните поделения на института и в кметствата. Хората задължително трябва да носят документ за самоличност.", "date": "2019.05.07", "title": " Пред НОИ посочваме как да ни сметнат пенсията (обзор)\t"}
{"url": "https://trud.bg/%d0%bf%d0%be%d1%80%d0%be%d0%b6%d0%b0%d0%bd%d0%be%d0%b2-%d0%b2%d0%b7%d0%b5%d0%bb-%d0%b6%d0%b8%d0%bb%d0%b8%d1%89%d0%b5-%d0%be%d1%82-240-%d0%ba%d0%b2-%d0%bc-%d0%b7%d0%b0-54-000-%d0%bb%d0%b2/", "text": "Придобил и два гаража, единият – без пари И земеделският министър Румен Порожанов се е уредил с огромен апартамент на смешна цена в престижен квартал на София. Това показва имотната декларация на министъра, подадена пред Сметната палата през 2017 година. В нея Порожанов посочва, че е купил апартамент от 247 квадратни метра през 2004 г. За просторния имот е платена нищожната сума от 54 016 лева. Сметките показват, че квадрат от жилището му е струвал едва 218 лева, което е далеч от пазарните цени на имотите в столицата дори през 2004 година. Според официалните данни на Националния статистически институт средните цени на жилищата в София през 2004 г. се движат от 900 лв. до 1095 лева на квадратен метър, или пет пъти над платената от Порожанов цена. Като в тези средни цени на НСИ влизат както имотите в престижни квартали, така и тези в покрайнините на града. По времето, когато е сключена сделката, Румен Порожанов е чиновник в министерство на финансите, като между 1992 и 2009 г. работи в отдел “Финансиране на специални дейности”, като началник на отдел “Финанси, земеделие, търговия и услуги” и директор “Финанси на реалния сектор”. Имотът на министъра се намира в престижния столичен квартал “Борово”. Именно пред него през декември 2011 година двама маскирани пребиха Порожанов, който тогава беше шефа на Държавен фонд “Земеделие”. Нападателите го причакали във входа на блока, където живее, и го пребили жестоко пред асансьора. След побоя маскираните избягали в тъмното, без някой да ги забележи. Освен огромното жилище, през 2004 г. Румен Порожанов купува и гараж от 20 квадратни метра за сумата от 3652 лв. Година по-късно – през 2005, сегашният земеделски министър придобива още един гараж – от 30 квадратни метра. Този път без да плати за него нито лев или поне така се твърди в имотната му декларация. Той е и съсобственик на половината от къща от 124 квадратни метра в София, която също е придобита за 0 лева. Министърът си е купил и ауди А4 за 25 000 лева през 2010 г. Съпругата му – Веска Порожанова шофира далеч по-скъп автомобил – Тойота РАВ 4, придобит за 66 900 лв. през 2013 г.   Има над 160 000 лева спестени в банката Въпреки че Румен Порожанов е изкарал по-голямата част от трудовия си стаж като държавен чиновник, се оказва че е успял да натрупа стабилни спестявания в банката. Според имотната му декларация той държи на влог 68 000 лева, 9570 евро и 26 290 долара или общо над 132 000 лева. Съпругата му Веска Порожанова също притежава влогове за 35 000 лева и 53 131 долара. През 2017 г. той е декларирал и 5000 лева в брой, а съпругата му – 6000 лева. Интересни са неговите акции от Софарма, придобити за 7500 лв. Жена му пък описва дялове в две фирми – 28% в оръжейната Армар Корп ДТК ООД и 50% от ЧИП ООД. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.05.07", "title": " Порожанов взел жилище от 240 кв.м за 54 000 лв.\t"}
{"url": "https://trud.bg/%d0%b4%d0%b0%d0%bd%d0%bd%d0%b8%d1%82%d0%b5-%d0%b7%d0%b0-%d0%ba%d0%b0%d1%87%d0%b5%d1%81%d1%82%d0%b2%d0%be%d1%82%d0%be-%d0%bd%d0%b0-%d0%b2%d1%8a%d0%b7%d0%b4%d1%83%d1%85%d0%b0-%d0%b2-%d1%82%d1%8a%d1%80/", "text": "Автоматична станция следи качеството на атмосферния въздух в най-големия великотърновски квартал – „Бузлуджа“. Всеки, който желае, може да следи в реално време данните за нивата на фини прахови частици и още шест показателя за замърсяване, а също температура, влажност и др. Информацията е достъпна в сайта на Община Велико Търново –  , където е качен банер, както и директно – на следния адрес: . Станцията се намира в района на детска градина „Ален мак“. Автоматичен пункт за контрол на качеството на въздуха ще постави и инвеститорът „Кроношпан България“. До края на юли станцията ще бъде осигурена и ще бъде монтирана в района на Детска градина „Рада Войвода“ в кв. „Чолаковци“. Именно заради разширяването на производството на компанията и във връзка с политиката си за подобряване на чистотата на въздуха, Община Велико Търново няколко пъти сезира Изпълнителната агенция по околна среда /ИАОС/ за необходимостта от автоматичен пункт за непрекъснат мониторинг край производствената база на „Кроношпан“ и в квартал „Чолаковци“. За Старата столица е планирано закупуването на още две устройства за реален мониторинг на вредните емисии. Мярката е заложена проекта на Община Велико Търново по програма Life+ за подобряване на чистотата на атмосферния въздух. Станциите ще бъдат закупени до есента.", "date": "2019.05.07", "title": " Данните за качеството на въздуха в Търново вече са достъпни в реално време\t"}
{"url": "https://trud.bg/%d0%b2%d0%be%d0%b9%d1%81%d0%ba%d0%b8%d1%82%d0%b5-%d0%bd%d0%b0-%d0%bc%d0%b0%d1%80%d1%88%d0%b0%d0%bb-%d1%85%d0%b0%d0%bb%d0%b8%d1%84%d0%b0-%d1%85%d0%b0%d1%84%d1%82%d0%b0%d1%80-%d1%81%d0%b0-%d1%81%d0%b2/", "text": "Войските на маршал Халифа Хафтар съобщиха, че са свалили самолет на силите на либийското правителство на единството близо до Триполи и са заловили чуждестранен пилот „наемник“. „Мираж Ф1“ беше свален в района на Ал-Хира, на 70 километра южно от столицата, заяви Либийската национална армия на Хафтар на своята страница във Facebook, цитирана от БГНЕС. Няма коментар във връзка с инцидента от правителството на националното споразумение, чиито сили са заседнали в битка с базираната в Триполи ЛНА, откакто бойците на Хафтар започнаха офанзивата на 4 април. ЛНА публикува снимки на мъж с рана на главата и изцапана с кръв униформа, когото определят като „португалски наемник“. Във видеоклип в социалните медии, човекът е попитан на английски от боец от ЛНА в задната част на пикап, дали е войник. „Не, аз съм цивилен“, казва той. При продължаващата пета седмица битка в южните покрайнини на Триполи досега са загинали 432 души, ранените са 2069 и около 55 000 са били принудени да напуснат домовете си, съобщи ООН.", "date": "2019.05.07", "title": " Войските на маршал Халифа Хафтар са свалили либийски правителствен самолет"}
{"url": "https://trud.bg/%d1%82%d1%80%d0%b8-%d0%b3%d1%80%d0%b0%d0%b4%d0%b0-%d1%81%d0%b0-%d0%ba%d0%be%d0%bd%d0%ba%d1%83%d1%80%d0%b5%d0%bd%d1%82%d0%b8-%d0%bd%d0%b0-%d1%81%d0%be%d1%84%d0%b8%d1%8f-%d0%b4%d0%b0-%d0%bf%d1%80%d0%b8/", "text": "Европейският съюз с нова структура от края на 2019 г. Три града ще се конкурират със София да приемат на тяхна територия централата на Европейския орган по въпросите на трудовия пазар. Освен столицата ни, за кандидати се обявиха и Никозия, Рига и Братислава, съобщи Съветът на ЕС. Градът домакин ще бъде избран на 13 юни след гласуване на държавите членки в Люксембург. Европейската комисия предложи създаването на такъв орган през март 2018 г. Очаква се новата структура да заработи до края на 2019 г. Тя ще има за цел да подкрепя сътрудничеството между националните агенции в борбата срещу някои злоупотреби, благоприятстващи социалния дъмпинг. Целта е да улесни мобилността на гражданите в ЕС и да гарантира следването на правилата. 17 млн. европейци живеят или работят в друга държава от ЕС.", "date": "2019.05.07", "title": " Три града са конкуренти на София да приемат Европейския орган на труда\t"}
{"url": "https://trud.bg/%d0%bd%d0%b0%d0%b4%d0%bf%d0%bb%d0%b0%d1%82%d0%b8%d0%bb%d0%b8-%d1%81%d0%bc%d0%b5-1-%d0%bc%d0%bb%d1%80%d0%b4-%d0%bb%d0%b5%d0%b2%d0%b0-%d0%b7%d0%b0-%d0%b3%d0%b0%d0%b7/", "text": "Българите са надплатили 1 млрд. лв. за газ през последните 10 години заради липсата на конкуренция на пазара, което води до високи цени. Това заяви Светослав Иванов, изпълнителен директор на “Овергаз Мрежи” на международен форум. Според него, за да стигне газ до всяка община в България, са нужни 500 млн. лв., което е доста под планираните инвестиции на “Булгартрансгаз” за транзита към трети държави. В същото време няма друга държава, която да пренася такива големи количества газ, а да е толкова слабо газифицирана, каза Иванов. Той допълни, че близо пет хиляди работни места се губят у нас заради липсата на газификация. В България синьото гориво заема едва 13-14 на сто от потреблението на енергия, докато в европейските държави делът достига 22 на сто. В същото време при доставката на електроенергия се губят 60 процента от първично произведената енергия, докато тя стигне до жилищата и предприятията, а природният газ е сред най-ефективните горива при директно използване. По думите му държавата имитира освобождаване на пазара на газ, но на практика принуждава газовия сектор да субсидира чрез вноските за фонд “Сигурност” конкурентен отрасъл – електроенергийния. В момента газовият оператор “Булгартрансгаз” на практика субсидира цената на тока заради законовото задължение да внася 5 процента от приходите си във Фонда за сигурност на електроенергийната система. Той бе категоричен, че не е нормално държавата да задължи газовият оператор да субсидира конкурентен отрасъл.", "date": "2019.05.07", "title": " Надплатили сме 1 млрд. лева за газ\t"}
{"url": "https://trud.bg/12-%d0%ba%d0%be%d0%bc%d0%bf%d0%be%d0%b7%d0%b8%d1%86%d0%b8%d0%b8-%d0%bd%d0%b0-12-%d0%bc%d0%b0%d0%b9-%d1%81-%d0%b4-%d1%80-%d0%bc%d0%b8%d0%bb%d0%b5%d0%bd-%d0%b2%d1%80%d0%b0%d0%b1%d0%b5%d0%b2%d1%81%d0%ba/", "text": "Дванадесет качествени композиции ще прозвучат на 12 май в Sofia Live Club, където ще бъде представен най-новият албум на Intelligent Music Project & Vrabevski Super Band – „Sorcery Inside“. Композициите – дело на български филантроп и учен д-р Милен Врабевски, ще бъдат изпълнени от звезден бенд – Стоян Янкулов-Стунджи, Боби Косатката, Бисер Иванов, Иво Стефанов, Ивайло Звездомиров, Славин Славчев, Лина Никол, Самуел Ефтимов. Водещ на концерта ще е радиозвездата Елена Розберг. Всеки гост на шоуто ще получи подарък – CD с новия албум срещу билета си.", "date": "2019.05.07", "title": " 12 композиции на 12 май с д-р Милен Врабевски и куп музиканти"}
{"url": "https://trud.bg/%d0%bd%d0%b0%d1%82%d0%b0%d0%bb%d0%b8%d1%8f-%d0%ba%d0%be%d0%b1%d0%b8%d0%bb%d0%ba%d0%b8%d0%bd%d0%b0-%d0%bd%d0%b0%d0%bf%d1%83%d1%81%d0%ba%d0%b0-%d0%b1%d1%8a%d0%bb%d0%b3%d0%b0%d1%80%d0%b8%d1%8f/", "text": "Сексоложката с руски корени Наталия Кобилкина сподели в Instagram пост, че й предстои голяма житейска промяна – тя и съпругът й ще се преместят в Гърция, заедно с новородения им син Филип. „В момента съм в як квантов скок: дете, преместване в нова държава и работа с нов пазар на друг език… обаче мнооого яко се чувствам!“, призна Кобилкина. Мъжът на Наталия е гръцкият бизнесмен Такис Дертакис, на когото често се налага да пътува по работа. Самата Кобилкина редовно изнася семинари в София, а свободното си време отделя на своето семейство. Само преди 2 месеца, сексоложката роди своята първа рожба – момче на име Филип, който вече редовно пътува с родителите си. Вероятно, семейството е решило да прекрати честите пътувания и командировки заради появата на сина им.", "date": "2019.05.07", "title": " Наталия Кобилкина напуска България"}
{"url": "https://trud.bg/%d0%be%d0%b1%d1%89%d1%83%d0%b2%d0%b0%d0%bc%d0%b5-%d1%81-%d0%b1%d0%be%d0%b3%d0%b0-%d0%b3%d0%b0%d0%b7%d0%b8%d0%bc-%d0%b2-%d0%ba%d0%b0%d0%bb%d1%82%d0%b0/", "text": "След като президентът и премиерът си размениха остри реплики за вероятността от военен преврат, написах миналата седмица  . И като шега, и като предупреждение. Много хора обаче са свикнали всичко да разбират буквално. И ето с какви „бисери“ ме удостоиха: „Тревога!“, „Може да вдъхнови лумпените“, „пропаганда за преврат, насилие и убийства“, „зов за извършване на военен преврат“. Как ли ще изтълкуват такива хора призива на един анализатор, близък до властта: „Ако премиерът Бойко Борисов покаже воля и започне да мачка проблемите челно, ГЕРБ ще остане първа политическа сила“. Не се наемам да коментирам какво означава „да мачка проблемите челно“. Не го разбирам. Само следя в медиите кое е истинско и кое е предизборен ход. Първият предизборен дебат в Би Ти Ви мина без БСП. В същото време във вечерната емисия новини честването на 1 май от БСП беше натикано тенденциозно почти към края на емисията, което беше в противоречие с елементарния професионализъм. Нормални решения ли са това или плод на някаква обида? Може би отсъствието от дебата е в съответствие с възприетата от БСП линия да не легитимира сегашното управление както в парламента, така и вън от него. Може би от телевизията си играят на „обидени“? Що се отнася до предизборната дейност на управляващите, тя не се изразява само с активността на премиера на външнополитическия терен. Всичко, което е нормално за нормалните хора, тук е завито с целофана на политическата реклама. Дори един хуманен жест като докарването на Павел Васев от Москва за лечение у нас с правителствен самолет е представено подчертано като лична заслуга на Бойко Борисов и той, „както обикновено“, веднага разрешил. По стара традиция всички нови обекти – строящи се или вече готови – се откриват или предварително, или със закъснение само и само да е в навечерието на изборите. Имам опасението, че и струпването на толкова почивни дни през месец май е с предизборна цел. Нека хората не се занимават с шумните скандали. Самият ден на изборите съвпада с няколко почивни дни. Губи Радан Кънев. Не бих си учудил, ако и последните маневри около футболните грандове са някакъв вид „челно мачкане на проблемите“. И не заради клубна привързаност – феновете са не само гласоподаватели, но и бойна сила. Правено е, изпробвано е. По установена вече традиция в прехода медиите всеки път разнищват какво празнуваме, защо го празнуваме, какъв е смисълът. И пак по традиция по Великден бяха заклеймени съвременните българи, че разбират празника само като повод да се „наплюскат“, забравяйки за Възкресението. Известният фундаменталист Явор Дачков дори ни напомни, че Възкресението не е легенда, а „исторически факт“. Аз лично се ръководя от казаното от Радичков в „Неосветените дворове“, че и да не знаем дали има бог, трябва да живеем все едно, че го има. Един човек, който е честен, човечен и състрадателен, е много повече християнин от кръстещите си в храмовете. Казал го е и папа Франциск, когото посрещаме. „…Понякога един атеист се ангажира повече за доброто от християнина, който ходи единствено на служба.“ Когато папа Йоан-Павел II посети България, неговата мисия имаше няколко цели – открити или не. Като председател на Комитета за покана и посрещане на папата тогава, бях посветен в немалка степен в чисто политическите и дипломатически цели на Войтила, смятан за човека с решаваща роля за падането на Берлинската стена. Освен чисто църковната си мисия папата беше готов да оневини публично България, обвинявана в опита за неговото убийство. Затова България държеше тази визита да се осъществи. Възникналата трудност с липсата на задължителната покана от страна на Светия синод на БПЦ беше преодоляна с организираната от нас всенародна покана. Срещу нас скочиха догматиците – Велислава Дърева, Явор Дачков, Боян Саръев. Те вещаеха, че папата няма да дойде. След успеха на посещението Велислава ми се извини. Но устно, не и във вестника, където ни порица в два обширни коментара. С поведението си по време на посещението Светият синод обаче не се поддаде на опитите на папата за сближение на позициите. А неговата главна цел бе сближението на двете християнски църкви – католическата и православната. За да бъде довършена тази мисия, на Войтила му беше необходимо и едно посещение в Москва. Защото там, а не в Цариград е най-голямата съпротива срещу сближаването на православието с католицизма. Не му остана физическото време да го осъществи. Тази мисия се очакваше да бъде продължена от наследилия го папа Бенедикт XVI, но той не се нагърби с нея. Сега визитата на амбициозния Франциск в голяма степен се явява продължение на усилията на Йоан Павел II. Той успя вече да се срещне веднъж с патриарх Кирил, но в Москва ще се види с още един човек – най-важният -Владимир Путин. Става дума за геополитика, все пак. Това е подтекстът и на сегашното посещение. От това България няма какво да губи. Не плачи за Емил, Българийо! Има нещо нечовешко да се разделиш с екранен образ, който е част от живота ти. Дори не подозираме, че хората, които стоплят нашето ежедневие, могат да бъдат подценявани, държани под „карантина“, необичани от колегите си. Не знам дали Емил Чолаков се е „радвал“ на подобно третиране, но една уважаваща се медия трябва да прави всичко, за да задържи своите лица. Можеха поне да го изпратят достойно. И в коментарите да не се набляга само на „лафовете“ му, а на факта, че той пръв у нас създаде нов телевизионен жанр – авторската прогноза за времето.", "date": "2019.05.07", "title": " Общуваме с Бога, газим в калта\t"}
{"url": "https://trud.bg/%d0%bf%d1%8a%d1%80%d0%b2%d0%be-%d0%b0%d0%bc%d0%b5%d1%80%d0%b8%d0%ba%d0%b0-%d0%b8%d0%bb%d0%b8-%d0%b4%d0%be%d0%b9%d1%87%d0%bb%d0%b0%d0%bd%d0%b4-%d1%8e%d0%b1%d0%b5%d1%80-%d0%b0/", "text": "Анти-Тръмп пропагандата безкритично се копи-пейства от европейски и български анализатори Пореден откъс от монографията „Доктрината „Тръмп“ срещу неолибералния глобализъм“ на д-р Борислав Цеков, под научната редакция на проф. д-р Желка Генова, публикувана от издателство „Маркет пул“. Външнополитическата визия, на която е изградена доктрината „Тръмп“, е брандирана с популярното в американската история послание „Първо Америка“ (America First). Анти-Тръмп пропагандата светкавично се опита да я дискредитира. Първо решиха да я рамкират като съвременна версия на печално известния нацистки лозунг „Германия над всичко“ (Deutschland uber alles). Подобна интерпретация разбира се е не само злонамерена, но и дълбоко невежествена. Двете разбирания за ролята на държавата на международната арена са диаметрално противоположни. Германското uber alles е претенция за господство и подчинение на другите. America First на Доналд Тръмп е отказ от амбицията за световно господство и приоритет на националната икономика и интереси, пред износа на демокрация във всички точки на света. Втората линия, по която статуквото се опитва да преиначава външнополитическата визия на доктрината „Тръмп“, е като се опитва да я сведе до известния от американската история изолационизъм. В началото на ХХ век America First е знамето на поддръжниците на Удроу Уилсън, който не ангажира САЩ в Първата световна война. После, през 20-те години, го използват привържениците на републиканския президент Томас Хардинг, който се противопоставя на призива на Уилсън за присъединяване на САЩ към Обществото на народите. Още по-нелепо е сравнението, което някои правят, с едноименния комитет America First, воден от Чарлз Линдберг, уличен в антисемитски подбуди, който в навечерието на Втората световна война се противопоставя на политиката на Рузвелт за подпомагане на Великобритания срещу нацистка Германия. America First на Тръмп не е изолационизъм от световните дела, а преформулиране на участието на САЩ в тях през призмата на суверенитета и националния интерес. Отказ от безогледния интервенционизъм и използване на гигантските национални ресурси на САЩ за „износ на демокрация“ и „смяна на режими“. Пренастройване на външната политика от имперски стремеж към еднополюсен свят и глобална хегемония в името на свободния пазар към съхраняване на американското влияние, там където е необходимо за американските интереси, в условията на многополюсния свят. America First на Тръмп е „да се грижим първо за себе си, а после за целия свят“. Не е нито фашизъм, нито архаичен национализъм, какъвто сънува анти-Тръмп пропагандата, която безкритично се копи-пейства от редица европейски и български анализатори. Интересно защо същите тези анализатори не привиждаха такива призраци, когато „американският военен герой“ и правоверен глобалист Джон Маккейн беше избрал за свой предизборен лозунг през 2008 г. Country First(„Първо Родината“). През първите две години от мандата идеологическият обрат, който прави Тръмп, беше материализиран в Стратегията за национална сигурност на САЩ, обнародвана на 17 декември 2017 г. Изготвянето на такъв концептуален документ, който синтезира визията на САЩ за приоритетите на националната сигурност, се предвижда от закона „Голдуотър-Никълс“, гласуван през 1986 г. Досега са приемани общо 17 стратегии. Ето какво сочи техният сравнителен анализ. С падането на Берлинската стена и сгромолясването на двуполюсния свят САЩ постепенно предприеха еднозначен курс към установяване на неолибералния глобализъм като господстваща идеология и модел за развитие на международните отношения и икономика. Ако в началото на своя мандат през 1994 г. Бил Клинтън извежда като приоритет „ангажирането и разгръщането“ на САЩ в световните дела, то в края на първия му мандат през 1997 и 1998 г. това вече е дефинирано като императив на американската външна политика. Поставена е ясна задача: „използване на всички необходими инструменти на американското могъщество за оказване на влияние върху действията на другите държави и недържавни фактори“. В последната за администрацията на Клинтън стратегия от 2001 г., озаглавена „Стратегия за националната сигурност на САЩ в глобалната ера“, идеята за „ангажиране“ на САЩ в глобален мащаб придобива още по-конкретни очертания. По-нататък глобалисткият подход е изведен на ново стъпало по време на двата мандата на Джордж У. Буш. В стратегиите от 2002 и 2006 г. е прогласена политическа мисия за „ликвидиране на тиранията в целия свят“, като за целта се идентифицират и поддържат демократичните движения и институции във всяка нация и култура. В стратегиите на Буш характерното за американската политика чувство за изключителност (exceptionalism) и за присъща на САЩ месианска мисия на „избран народ“, е пропито изцяло от глобалистките идеи на неоконсерваторите, които по негово време държат кормилото на властта във Вашингтон. В името на тази мисия, намесата на САЩ навсякъде по света се смята за задължителна. Тази линия е продължена и в двете стратегии, приети от Барак Обама през 2010 и 2015 г. Образът на Pax Americana вече е допълнен с „основан на правила международен ред чрез устойчиво американско лидерство“. Закрепен е еднозначно неолибералният модел на глобализация като елемент на националната сигурност на САЩ. За целта пазарите трябва да бъдат отворени за американски стоки, услуги и инвестиции, което да се гарантира в световен мащаб чрез мрежа от споразумения за свободна търговия. Като част от глобалистките цели е прибавена и борбата с „климатичните промени“ и свързаната с това концепция за преустройване на световната икономика към производство и използване на „чиста енергия“. Президентът Доналд Тръмп направи радикален обрат. Месианският подход на глобалистите е трансформиран в „принципен реализъм“. Глобалисткият дневен ред е сменен с национален. Еднополюсният свят – с многополюсен. Темата за „климатичните промени“ е извадена от дневния ред. В неговата стратегия за национална сигурност от 2017 г. вече се говори не за глобално лидерство, а за влияние. Стремежът към господство е заменен с „конкуренция, която е здравословна, когато народите споделят ценности и изграждат честни и реципрочни отношения“. Целта на САЩ вече не е установяване на „основан на правила международен ред чрез устойчиво американско лидерство“, а „свят на силни, суверенни и независими нации, всяка със своя култура и мечти, работещи рамо до рамо в просперитет, свобода и мир“. Основният приоритет на стратегията за национална сигурност на Доналд Тръмп е: „силна, суверенна и независима Америка, която има своето суверенно право да решава кой и при какви условия може да влиза на нейна територия“. Ако във всички предходни варианти на стратегията за национална сигурност на САЩ понятията „суверенитет“ и „суверенен“ се срещат само спорадично, то в стратегията „America First“ на Доналд Тръмп от 2017 г. те са употребени 30 пъти, а понятията „държавни граници“ и „реципрочност/реципрочен“ съответно 25 и 19 пъти. Дори само този контент анализ подсказва дълбочината на промяната, която прави новата администрация. Речта на 45-я американски президент пред Общото събрание на ООН през септември 2017 г. потвърди отказа от глобално господство: „САЩ не се стремят да налагат своя начин на живот на други народи, а да дават пример на всички останали“. На следващата сесия през 2018 г. Тръмп заяви еднозначно: „отхвърляме идеологията на глобализма“. Тръмп хвърли в кошчето параноичната русофобия, която подклаждаха неоконсерваторите и неолибералите. Всеки, който познава по-цялостно американската политика и история знае, че традиционният американски консерватизъм, който днес се представлява от Доналд Тръмп, и който последно беше на власт в Републиканската партия при Ричард Никсън, винаги се е основал на взаимното зачитане и острата конкуренция на суперсилите. „Тръмп не е Америка“, провикна се един български атлантик. Това е точно толкова вярно, колкото твърдението, че Барак Обама и Хилъри Клинтън също не са Америка. Защото в американското общество кипи борба на идеи и възгледи, а не властва униформена и монолитна политическа визия. Външната политика на Тръмп се критикува в САЩ от партийната опозиция, т.е. от Демократическата партия, която падна от власт и свързаните с нея обществени, медийни и експертни кръгове. Както и от неоконсерваторите, като вече покойният Джон Маккейн, които Тръмп запрати в глухата периферия на Републиканската партия. Независимо от тази вътрешна съпротива, Доналд Тръмп методично провежда ревизията на стария международен ред.", "date": "2019.05.07", "title": " “Първо Америка” или “Дойчланд юбер алес”\t"}
{"url": "https://trud.bg/%d0%b7%d0%b0%d0%b4-%d0%ba%d1%83%d0%bb%d0%b8%d1%81%d0%b8%d1%82%d0%b5-%d0%bd%d0%b0-%d1%81%d0%bf%d0%b5%d0%ba%d1%82%d0%b0%d0%ba%d1%8a%d0%bb%d0%b0-%d0%bf%d0%b0%d0%bf%d0%b0%d1%82%d0%b0-%d0%b2/", "text": "Йезуитският спектакъл „Папата в България” представи някои от най-важните аспекти в доктрината на единствения религиозен орден, чийто водач се зове генерал. На афиша сценаристите бяха сложили заглавието „Мир на земята” – блудкаво клише, даващо обаче възможност да се славослави главният герой, като силно загрижен за добруването на човечеството. Драматургията на събитието бе изпипана до съвършенство. От всяка сцена струяха смирение и благоприличие, ред и апостолски блясък. Преди два века Наполеон казва „Йезуитите са военна ор­­ганизация, а не религиозен орден. И целта на тази организация е власт.” Орденът е признат през 1540 година с була на папа Павел III като „Управлението на войнстваща църква”. Безспорно йезуитска класика бе целуването на медальона на българския Патриарх от отец Хорхе. „Нямаше маска, която да не можеха да си сложат и затова нямаше място, където не можеха да проникнат.” – резюмира същината на организацията на йезуитите Джеймс Уайли в своя труд „История на протестанството” писан в средата на 19 век. Та няма да е зле за духовното здраве на нацията и населението, когато се накани да идва друг път такъв любител на киселото мляко, да попрочитаме какъв му е косъмът. И накрая ще попитам защо този толкова накичен със святост и човеколюбие йезуит не се поклони на гроба на Сергей Антонов – човек смазан и убит от клевета, отгледана в папските покои.", "date": "2019.05.07", "title": " Зад кулисите на спектакъла „Папата в България”"}
{"url": "https://trud.bg/%d0%bf%d1%80%d0%be%d0%ba%d1%83%d1%80%d0%b0%d1%82%d1%83%d1%80%d0%b0%d1%82%d0%b0-%d0%b8%d1%81%d0%ba%d0%b0-%d0%bf%d0%be%d1%81%d1%82%d0%be%d1%8f%d0%bd%d0%b5%d0%bd-%d0%b0%d1%80%d0%b5%d1%81%d1%82-%d0%b7-25/", "text": "Районна прокуратура – Горна Оряховица внесе в съда искане за вземане на мярка за неотклонение „задържане под стража“ по отношение на български гражданин, противозаконно превозвал чужденци през страната. А. В. е привлечен като обвиняем по досъдебно производство за това, че на 3 май в землището на горнооряховското село Янтра противозаконно подпомогнал група от 26 афганистански граждани да пребивават и преминават в страната в нарушение на Закона за чужденците в Република България. Деянието е извършено, чрез използване на лек автомобил „Форд“. С постановление на наблюдаващ прокурор лицето е задържано за срок от 72 часа. От събраните до монета доказателства може да се направи обосновано предположение, че обвиняемият е извършил престъплението за което е обвинен. Съществува опасност той да се укрие или да извърши друго престъпление. Нерегламентираното превозване на чужденци през територията на страната накърнява както националната сигурност, така и сигурността на останалите държави от ЕС, което в съвкупност с предишните осъждания на обвиняемия показва по-висока степен на обществена опасност на извършеното престъпление. Поради това Районна прокуратура – Горна Оряховица внася искане за вземане на мярка за неотклонение „задържане под стража“ по отношение на А.В. Действията по разследването активно продължават под ръководството на Районна прокуратура – Горна Оряховица.", "date": "2019.05.07", "title": " Прокуратурата иска постоянен арест за ятака на бежанците от с. Янтра"}
{"url": "https://trud.bg/%d1%80%d1%83%d0%bc%d0%b5%d0%bd-%d0%bf%d0%be%d1%80%d0%be%d0%b6%d0%b0%d0%bd%d0%be%d0%b2-%d0%bf%d0%be%d1%81%d1%82%d1%80%d0%b0%d0%b4%d0%b0%d0%bb%d0%b8%d1%82%d0%b5-%d0%be%d1%82-%d0%b3%d1%80%d0%b0%d0%b4/", "text": "Пострадалите от градушките стопани ще получат обезщетение. Това заяви министърът на земеделието, храните и горите Румен Порожанов, съобщиха от пресцентъра на Министерството на земеделието, храните и горите. Той заедно със зам.-министър Атанас Добрев и изпълнителният директор на Държавен фонд „Земеделие“ Живко Живков посетиха засегнатия от бедствието район на село Българене. Те направиха оглед на място на пострадалите от градушката ниви и селски дворове. Вече е сформирана и комисия към областната и общинската служба „Земеделие“, която описва и оценява щетите на място. Стопаните ще бъдат компенсирани в две направления по съкратена процедура. Регистрираните земеделски производители ще бъдат подпомогнати по линия на държавната помощ за компенсиране на разходите, причинени от неблагоприятни климатични събития. Те ще получат финансова подкрепа в размер на 80% от направените разходи. По второто направление ще се подпомогнат малките нерегистрирани стопани с унищожена продукция в дворовете и градините. За тях ще бъде предоставено подпомагане по линия на държавната помощ de minimis на база на оценката на щетите. Тези стопани ще подават документи при кмета в Общината. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.05.07", "title": " Румен Порожанов: Пострадалите от градушките стопани ще получат обезщетение"}
{"url": "https://trud.bg/%d0%bf%d0%b8%d1%8f%d0%bd-%d0%b2%d0%b8%d0%bb%d0%bd%d1%8f-%d0%b2-%d1%81%d0%bf%d0%b5%d1%88%d0%bd%d0%b8%d1%8f-%d1%86%d0%b5%d0%bd%d1%82%d1%8a%d1%80-%d0%b2-%d0%bd%d0%be%d0%b2%d0%b0-%d0%b7%d0%b0%d0%b3%d0%be/", "text": "31-годишен мъж от село Коньово е задържан в Нова Загора за хулиганство, съобщиха от МВР. На 6 май, около 20.30 часа, в нетрезво състояние той отправил обиди и закани към медицинския персонал и счупил стъклото на входната врата на ФСМП в Нова Загора. Няма пострадали. Мъжът е отведен в полицията и задържан за 24 часа. По случая е образувано досъдебно производство, уведомена е прокуратурата.", "date": "2019.05.07", "title": " Пиян вилня в спешния център в Нова Загора"}
{"url": "https://trud.bg/%d1%80%d0%b0%d0%b4%d0%b5%d0%b2-%d0%bf%d0%be%d0%b7%d0%b4%d1%80%d0%b0%d0%b2%d0%b8-%d1%81%d1%82%d0%b5%d0%b2%d0%be-%d0%bf%d0%b5%d0%bd%d0%b4%d0%b0%d1%80%d0%be%d0%b2%d1%81%d0%ba%d0%b8-%d0%b7%d0%b0-%d0%bf/", "text": "Президентът Румен Радев изпрати поздравителен адрес до Стево Пендаровски по повод постигнатата от него победа на изборите за президент на Република Северна Македония. Българският държавен глава пожелава успех и кураж на новоизбрания президент на югозападната ни съседка в период, в който на Северна Македония предстои да изпълни важен дневен ред по пътя си за членство в НАТО и Европейския съюз. Президентът подчертава, че България остава последователен поддръжник на европейската перспектива на Северна Македония. „Договорът за приятелство, добросъседство и сътрудничество между нашите две страни отваря пътя към постигането на този наш общ приоритет“, заявява в писмото си Румен Радев. Държавният глава подчертава, че България очаква лидерството на новия президент на Северна Македония не само по отношение реализацията на заложеното в клаузите на Договора, но и за вграждане на неговия дух в основата на бъдещите отношения между двете държави. „Подчертавайки историческата близост между Република България и Република Северна Македония изразявам надеждата си, че ще продължим да я развиваме чрез ползотворни контакти между нашите президентски институции. Надявам се на скорошна среща с Вас“, се казва още в писмото на президента Румен Радев до новоизбрания президент Стево Пендаровски.", "date": "2019.05.07", "title": " Радев поздрави Стево Пендаровски за победата му на вота в Македония"}
{"url": "https://trud.bg/%d0%b7%d0%b0%d0%b4%d1%8a%d1%80%d0%b6%d0%b0%d1%85%d0%b0-%d0%bf%d0%be%d0%b4-%d1%81%d1%82%d1%80%d0%b0%d0%b6%d0%b0-%d0%bc%d1%8a%d0%b6-%d0%b7%d0%b0%d1%82%d1%80%d0%b8%d0%bb-%d1%81%d0%b2%d0%be%d0%b9-%d0%bf/", "text": "30-годишен добричлия бе задържан под стража от Окръжния съд заради убийство на свой познат, извършено преди 6 години и половина. На 3 ноември 2012 г. младият мъж гостувал на жертвата в с. Божурово. Двамата яли и пили, но през нощта помежду им избухнал скандал. На другия ден роднини открили домакина да лежи безжизнен в леглото си по очи. По стените на спалнята имало петна от кръв, а съдебно-медицинската експертиза установила, че по тялото и главата на починалия има множество наранявания от удари с твърди и тъпи предмети. Часове след зверството гостенинът забегнал в Германия с фалшиви документи. След като разследването стигнало до него, той бил привлечен задочно като обвиняем и обявен за издирване с Европейска заповед за арест. Открили го германските власти, които го екстрадирали в родния му Добрич. За престъплението мъжът може да лежи в затвора от 10 до 20 г. Тъй като има риск, ако е на свобода, той да се укрие или да въздейства върху свидетели, добричките окръжни магистрати го пратиха зад решетките до насрочването на процес. Съдебният акт подлежи на обжалване или протест в 3-дневен срок пред Апелативния съд във Варна. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.05.07", "title": " Задържаха под стража мъж, затрил свой познат преди шест години и половина"}
{"url": "https://trud.bg/101-%d0%ba%d0%b0%d0%b1%d0%b0-%d0%b3%d0%b0%d0%b9%d0%b4%d0%b8-%d0%be%d1%82%d0%ba%d1%80%d0%b8%d0%b2%d0%b0%d1%82-%d0%be%d1%81%d0%bc%d0%b8%d1%8f-%d0%bd%d0%b0%d1%86%d0%b8%d0%be%d0%bd%d0%b0%d0%bb%d0%b5%d0%bd/", "text": "Емблематичният оркестър 101 каба гайди ще открие на 10 май Осмия Националния събор на овцевъдите в България. Събитието традиционно ще е край Петропавловския манастир до Лясковец. При официалното откриване в духа на народните традиции, злите сили ще бъдат прогонени от кукери, а след това 5-годишната Йоана Лазарова от Варна ще изпълни песента „Когато бях овчарче“ по едноименното стихотворение на патриарха на българската литература Иван Вазов. Над 200 изложители от цялата страна – фермери, производители на местни и млечни продукти, фирми със селскостопанска техника, оборудване и фуражи, производители на био храни ще участват в събора тази година. Събитието от 10-ти до 12 май ще е под мотото „Българските храни от български суровини“ за да се насърчи потреблението на овчи и кози продукти произведени от български суровини. В специализирани изложения ще са представени близо 1000 животни – овце, кози, месодайни говеда, пастирски кучета, коне-тежковози, магарета и др. 15 специализирани фирми ще покажат селскостопанска техника, а 30 български фермери преработващи собствено овче и козе мляко, ще продават на място своя продукция. През трите дни на събора ще има мобилни музейни експозиции, занаятчийско изложение, кулинарни атракции, чевермета.  Фолклор от цялата страна, свързан с Гергьовденската обредност, ще бъде представен през трите дни на събора по време на конкурса „Заблеяло ми агънце“ от над 2000 изпълнители. Във вечерния концерт на 10 май отново ще може да се чуят изпълненията на оркестър 101 каба гайди, както на младата народната певица Светла Дукатева. На следващата вечер, в събота, от 18,00 часа ще има хоротека и народни веселби, а в 21,00 часа започват мистичните изпълнения на нестинарите. В събора ще се включи и Прабългарска школа за оцеляване „Бага-Тур“ с три атрактивни спектакъла – на 10-ти май от 12,30 до 15,30 часа и на 11-ти и 12-ти май от 11,00 до 14,00 часа. Край Петропавловския манастир ще е и Пътуващото читалище „Бащино огнище“, където ще има беседи с факти и събития от българската история, хайдушки игри и образователно състезание за деца „Познавам ли моята България?“. Осмото издание на Националния събор на овцевъдите /10-12 май 2019 г./ се организира от Национална овцевъдна и козевъдна асоциация (НОКА), със съдействието на Министерството на земеделието, храните и горите на Република България и подкрепата на общините Велико Търново, Лясковец и Горна Оряховица. Това е най-мащабният форум в сектор Животновъдство у нас и единственият, който съчетава стопанския аспект на овцевъдството с българската битова култура, традиции, фолклор и занаяти. Във форума ще се включат и представители на браншови организации от 17 държави от Европа и Асия, които на кръгла маса ще коментират цифровизцията на сектора и предизвикателствата пред младите овцевъди и козевъди, и ред младите фермери.", "date": "2019.05.07", "title": " 101 каба гайди откриват Осмия национален събор на овцевъдите край Лясковец"}
{"url": "https://trud.bg/%d0%b4%d1%8a%d1%80%d0%b6%d0%b0%d0%b2%d0%bd%d0%b8%d1%8f%d1%82-%d1%81%d0%b5%d0%ba%d1%80%d0%b5%d1%82%d0%b0%d1%80-%d0%bd%d0%b0-%d1%81%d0%b0%d1%89-%d0%bc%d0%b0%d0%b9%d0%ba-%d0%bf%d0%be%d0%bc%d0%bf%d0%b5-2/", "text": "Американският държавен секретар Майк Помпео внезапно отмени визитата си в Германия, часове преди планираното му пристигане, а говорителката му се позова на „належащи въпроси”, съобщава БГНЕС. „Очакваме с нетърпение да пренасрочим този важен набор от срещи”, заяви Морган Ортагус, говорителка на Помпео. „Секретарят очаква скоро да бъде в Берлин”, допълва тя. Ортагус не даде повече детайли или обяснения за внезапната промяна на плановете. Помпео трябваше да се срещне с германския канцлер Ангела Меркел и с германския външен министър Хайко Маас по-късно днес. Все още не е ясно дали той все пак ще пътува до Великобритания в сряда, когато трябва да се срещне с британския премиер Тереза Мей или в четвъртък, когато трябва да посети Гренландия и така да завърши своето европейско турне. Помпео започна своята обиколка от Финландия, където участва в срещата на министрите от Арктическия съвет в северния финландски град Рованиеми. От офиса на Меркел прехвърлят всички въпроси относно прекратената визита на Помпео към американското посолство в Берлин, което не даде веднага повече подробности.", "date": "2019.05.07", "title": " Държавният секретар на САЩ Майк Помпео внезапно отмени визитата си в Германия"}
{"url": "https://trud.bg/%d1%81%d0%ba%d1%83%d0%bb%d0%bf%d1%82%d0%be%d1%80%d0%b8-%d0%be%d1%82-%d0%bf%d0%b5%d1%82-%d0%b4%d1%8a%d1%80%d0%b6%d0%b0%d0%b2%d0%b8-%d0%b2%d0%b0%d1%8f%d1%82-%d0%ba%d0%b0%d0%bc%d0%b5%d0%bd%d0%bd%d0%b8/", "text": "Скулптори от пет държави участват в Петия пленер „Докосване до природата“, организиран от фондация „Св. Св. Константин и Елена“ с финансовата подкрепа на фонд „Култура“ към община Варна. До празника на най-стария ни морски курорт – 21 май, творците ще изваят шедьоври от камък, които после ще украсят алеите. В конкурса за тазгодишното издание са участвали 38 проекта на 27 автори от 11 страни, а призьорите са били подбрани от комисия, включваща представители на фондацията, община Варна, Съюза на българските художници и артистичните среди в морската столица. Един от спечелилите проекти е български – на ямболския майстор Иван Стоянов, който досега е сътворил три свои композиции от камък и дърво в предишните пленери. Новата му творба е вдъхновена от изчезналите цивилизации и се нарича „Артефакт“. С варненски корен е втората номинация – на Цветанка Койкова, която живее в Белгия и се връща край родното море, за да претвори виждането си за необятния подводен свят в проекта „На морското дъно“. Сърцевината му от камък ще представи в „Ядро“ турската скулпторка от Анталия Фиген Алтун, а докторът по стенопис от Скопския университет „Св. Св. Кирил и Методий“ в Македония Атанас Атанасоски ще претвори в „Геометрична вълна“ сложната връзка между природата, морето, континентите и хората. Край вълните на Черно море ще се пренесе и частица от културата на Индия в творбата на Гададхар Ожха. Даровитият автор, който от 20 г. живее и твори в Париж и има множество международни награди, включително от конкурси за снежни и ледени скулптури в Канада, Италия и Русия, ще извае медузата като „Танцуващата кралица“.", "date": "2019.05.07", "title": " Скулптори от пет държави ваят каменни шедьоври в най-стария ни морски курорт"}
{"url": "https://trud.bg/%d1%83%d1%87%d0%b8%d0%bb%d0%b8%d1%89%d0%b5-%d0%bf%d0%be-%d0%bf%d1%80%d0%b8%d1%80%d0%be%d0%b4%d0%be%d0%bb%d1%8e%d0%b1%d0%b8%d0%b5-%d0%be%d1%82%d0%b2%d0%be%d1%80%d1%8f%d1%82-%d0%b2-%d0%bc%d0%be%d0%bd/", "text": "Курсове, в които деца ще се обучават на риболов и грижи за природата ще организира Ловно-рибарското сружение „Огоста” в Монтана, съобщи председателят на организацията Борис Цветков. В неформалното школо малчуганите ще бъдат запознавани с  уменията и  тайните в улова на различните видове риба, но  и ще се подготвят да познават и обичат природата и да пазят нейните красоти и обитателите й. За да потопят децата и младежите в хармонията на околната среда, ловците и риболовците ще организират през следващата година и летен лагер край близкия до Монтана язовир „Долна вода”, стопанисван от сдружението. На водоема вече има изградена площадка за риболов, а рибарите разселват и подхранват водните обитатели, съобщи председателят на рибарската секция Владимир Цветков. В лагера подрастващите ще се учат също  да палят огън, да си приготвят храна, да се ориентират и живеят далеч от населените места, автомобилите и компютрите. Генерална репетиция за риболовното училище ще се проведе на 1 юни тази година, когато по традиция  на езерото в парка „Монтанунзиум”в Монтана  се организира състезание по риболов за ученици. Членовете на ЛРС „Огоста” през последните години помагат и в охраната на водоемите в забранения за риболов сезон и в преследването на бракониерите по реки и язовири.", "date": "2019.05.07", "title": " Училище по природолюбие отворят в Монтана"}
{"url": "https://trud.bg/%d0%bc%d0%b5%d0%bd%d0%b8%d0%b4%d0%b6%d1%8a%d1%80%d1%8a%d1%82-%d0%bd%d0%b0-%d0%b7%d0%b2%d0%b5%d0%b7%d0%b4%d0%b8%d1%82%d0%b5-%d0%b5%d0%b2%d0%b3%d0%b5%d0%bd%d0%b8-%d0%b1%d0%be%d1%8f%d0%bd%d0%be%d0%b2/", "text": "– Eвгени, от съвсем млад общуваш с родни звезди, попадайки в телевизия Планета. Как се случи това?  – Благодаря за интереса към мен и поканата за това интервю. В офиса на телевизия Планета попаднах случайно. Преди това имах малък стаж в БНТ, после започнах работа в новинарска телевизия, но я закриха и останах без работа – там бях режисьор на пулт и от познати научих, че търсят такъв за телевизия Планета. Отидох на интервю, одобриха ме, 4-5 месеца след това се създаде и първата българска HD телевизия „Планета HD” и тя бе поверена изцяло на мен. Седем години бях музикален редактор, координатор на програмата, занимавах се с рекламите и какво ли още не. Започнах и да пътувам с някои от певиците по участия – Глория, Тони Дачева, Мария и др. – В Пайнер се влюбваш в една поп фолк звезда, доста по-голяма от теб. Преживя разтърсваща любов, какво ти даде тази връзка и с какви поуки си тръгна от нея?  – Това е тема, която не коментирам никога с никого, но ти си ми достатъчно близка и знаеш почти всичко за мен, даже ме издаваш (смее се). Като всяка връзка, тя ми даде някои уроци и изводи какво никога повече да не правя. Миналото не ме вълнува, всеки си носи кръста. – Сред първите известни дами, с които си работил, е и царицата на старата градска песен Мария Петрова. Как ви срещна животът?  – Мария Петрова я харесвам от много години. Един ден се видяхме в Харманли, беше на снимки, а аз бях служебно от фирмата там. Представих й се и й предложих да работя с нея. Минаха доста години оттогава и съм щастлив, че постигнахме много успехи с нея. Наистина Мария Петрова е царицата на стария шлагер. Тя е голямата звезда в този жанр. Хората я обичат много и има защо. Рядко талантлив и коректен човек. Обичам я безкрайно много. – Като дете си бил фен на Кичка Бодурова, впоследствие ставаш неин мениджър. Какво ти дава близкото ти общуване с нея?  – Винаги съм я харесвал много. Веднъж отидох на нейна изява, представих й се и й предложих да й подаря нов уебсайт, защото тогавашният вече не беше актуален. Тя се впечатли и така вече над 10 години работим с Кичка Бодурова. С нея съм реализирал толкова много концерти и участия, толкова спомени имаме. Тя беше тази, която бе до мен в най-тежките мигове в живота ми и аз винаги ще съм й благодарен. После стана така, че и аз бях до нея в тежък момент, така че нашето приятелство винаги се е уповавало на взаимно уважение и обич. Докато имаше къщата в София, аз имах специална стая и можех да живея там по всяко време. Пазя прекрасни спомени от онези времена, те сега се пренесоха в морските й имоти. Кичка Бодурова притежава особена харизма и заряд, а общуването с нея ми е давало и дава много. Тя е мъдър човек, преживял доста, и ме е учила на стотици неща. Отваряла е много врати с името и авторитета си. – Кога пристига в България Кичка и каква ще е концертната й програма?  – Идва си в началото на юни, няколко дни след това е първото й участие – за празниците на река Дунав в гр. Белене. После ще има още няколко участия из страната, а кулминацията е на 16 юли във Фестивалния комплекс на Варна. Това ще е единственият й голям концерт на билети това лято. Догодина мисля, че ще запретне ръкави и ще направи нещо мащабно в София… – От известно време си плътно ангажиран с изявите на голямата актриса Стоянка Мутафова из страната. Как дойде предложението да станеш неин мениджър?  – Тук отново намеса има Кичка Бодурова. Покани ме да я придружа на поклонението на големия актьор Никола Анастасов. Там тя се видя със Стоянка и Муки. После Стоянка предложи: „Кицо, ма, дай да те видя, да идем някъде“. Те двете се заприказваха, а Муки се заинтересува от работата ми и каза, че майка й също има нужда от такъв човек. След време ме покани у тях за сериозен разговор. Харесаха ме, нямам идея защо, аз не съм се бутал, а и не допусках, че Мутафова тепърва ще търси мениджър. Всъщност Муки ме избра да работя с майка й. Разбрах впоследствие, че доста хора са правили пътека до дома им с тази цел, но те избраха мен. За което винаги ще съм им благодарен. И на Кичка също, че ме запозна с тях.     Христо Димитров: Фолклорът ни днес е на мода Работим с децата без никакви такси, парите ги намираме от спонсори, доволен е създателят на „Българе“ – Г-н Димитров, каква е основната цел на наградите „Златна муза“, давани от Асоциацията на хореографите в България?  – Целта на това събитие е да представим на обществото, че в България има стойностно танцово изкуство не само в областта на българския танцов фолклор, но и в другите танцови жанрове. Вече има сериозно възраждане в областта на българския танцов фолклор, има много добри продукти и в съвременния танц, държим нивото и в балета. Разбира се, дадохме номинации сред композитори, художници на костюми, педагози, хореографи, изследователи, създатели на детски танцови състави. Самите хореографи са разделени на много категории. Те са лидери в своите танцови формации, свикнали да водят. Бих казал, че са едни войводи, водачи. – Как ви помага Асоциацията на хореографите?  – Идеята е да се вдигне като цяло имиджът на хореографите в България, да обменяме информация помежду си, да видим какво е нивото на всеки състав, развива ли се. С това да си помагаме, защото се забелязва, че в танцовото изкуство има симбиоза между различните жанрове. В балета се включва фолклор, модерното танцово изкуство също е свързано с фолклора. Всеки от хореографите, които членуват при нас, трябва да знае какво правят останалите, всеки докъде е стигнал. – Предстои ви фолклорен фестивал в Кранево в началото на юни, тази година какво включва той?  – За фестивала в Кранево предвиждаме да се учим на различни танци – това е явление в българската хореография, което обединява всички танцови жанрове. За хореографите бих казал, че тези хора са по-странни като колеги, живеят в свой собствен свят, някои, като занимаващите се с хип-хоп, са сякаш извънземни. Но те са сред нас. На фона на разединението, което сме свикнали да виждаме, това е едно обединение на лидери в областта на нашето танцово изкуство. И то ще се случи в Кранево. – От какво се ръководи основно комисията, която награждава отличените в танцовото изкуство?  – Комисията и гласуването става на съвсем демократичен принцип. Всеки има право на един глас, с тайно гласуване, като всичко до последно се пази в тайна до обявяването. Опитваме се да оценим хореографа, не изпълнението, особено в детското танцово изкуство. Виждам какъв е замисълът на хореографа, произведението като стил, характер, най-вече като въздействие върху публиката. Лично моят критерий е такъв. Не разбирам от балетно изкуство, завършил съм фолклорна хореография, там учим балет много малко, даже го танцуваме, колкото и смешно да изглежда. Но ние няма как да сме експерти в тази област, там оценяваме нещата чисто интуитивно. По въздействието на самия танц ние можем да изкажем нашето предпочитание за едно или друго произведение. Около 150 са членовете на асоциацията, те всички имат право на глас в категориите. – Какъв беше акцентът на тазгодишните награди „Златна муза“?  – Целта ни е да вдигнем танцовото изкуство на нова платформа, с ново място в културния живот на България. Но предимно да покажем децата, да инвестираме бъдещите си усилия в тяхното обучение, да им даваме предимство. – Вие лично какво правите в тази посока?  – Стартирахме детски самодеен колектив към Ансамбъл „Българе“, на който вече казваме „Малките българе“. При нас децата изучават танците по методологията, по системата на „Българе“, т.е. те не се вземат като самодейци, а ние инвестираме в тези деца като бъдещи утвърдени танцьори. Не взимаме пари за обучението им, те не са източник на приходи. Работим с децата без никакви такси, парите ги намираме от спонсори. Искаме да поставим детското танцово изкуство на ново ниво. А те вече са просто невероятни танцьори! Приемът е с подбор, всяко може да идва да играе, но трябва да има данни, т.е. избираме ги.   И ОЩЕ * Цвети Пиронкова пръска сексапил на Малдивите * Алекс Сърчаджиева има страх от самолети * Азис тръгна по стъпките на Мадона * Криско показа бременната си любима * Историите на Здравка Евтимова лекуват рани * Кайли Дженър иска още деца от Травис Скот ТЕЗИ И ДРУГИ ЧЕТИВА – В „ЖЪЛТ ТРУД“ ОТ 8 МАЙ!", "date": "2019.05.07", "title": " Мениджърът на звездите Евгени Боянов: Има ревност между големите артисти"}
{"url": "https://trud.bg/%d0%bb%d0%b5%d0%b3%d0%b5%d0%bd%d0%b4%d0%b0-%d0%b7%d0%be%d0%b2%d0%b5-%d1%87%d0%b8%d1%81%d1%82%d0%ba%d0%b0-%d0%b2-%d1%8e%d0%bd%d0%b0%d0%b9%d1%82%d0%b5%d0%b4-%d0%be%d1%82-%d0%b3%d0%bb/", "text": "Гари Невил изстреля гневна атака срещу всички в „Манчестър Юнайтед“. И призова – нито една легенда на клуба да не иска да стана спортен директор. Рио Фърдинанд и Дарън Флечър са сред имената, за които говорят в Англия. „ Не може тази позиция да се заема от хора, които никога не са били бизнесмени – каза Невил, легендарен капитан от ерата на сър Алекс Фъргюсън. – Срамно е това да се случва в най-големия клуб в света. Ед Уудуърд е изпълнителен директор от седем години. Имаше достатъчно време да ръководи клуба. Чистката на „Олд Трафорд“ трябва да започне от главата и да стигне до дъното.“ След оттеглянето на Фъргюсън трима треньори се провалиха в „Юнайтед“ – Дейвид Мойс, Луис ван Гаал, Жозе Моуриньо, а сега под ръководството на Оле Гунар Солскяр тимът изпусна участие в Шампионската лига.", "date": "2019.05.07", "title": " Легенда зове: Чистка в „Юнайтед“ от главата"}
{"url": "https://trud.bg/%d0%b1%d1%84%d1%81-%d0%b8%d0%b7%d1%85%d0%b2%d1%8a%d1%80%d0%bb%d0%b8-%d0%b2%d0%b5%d1%80%d0%b5%d1%8f/", "text": "През 1995 година БФС изхвърли „Янтра“ от футбола за уредени мачове. 24 сезона по-късно същата съдба сполетя „Верея“. Старозагорският клуб вече бе наказан с финансова глоба за съмнение за черно тото. Комисари от УЕФА са продължили да разследват мачовете на „Верея“ за манипулиране и са препоръчали крайната мярка. В дисциплинарния правилник на БФС има точка, която предвижда да се наложи наказанието при множество съмнителни двубои. Комисията по феърплей и етика е сезирала дисципа за постъпило писмо от експерта по почтеността с пет броя доклади, предоставени от УЕФА и констатирали сигнали за уредени мачове. Освен това европейската централа е изпратила документ за нерегламентирано финансиране на „Верея“ от китайски граждани, свързани с международни синдикати за манипулиране на футболни срещи по света. БФС/ е представил всички данни на прокуратурата. На този етап наказанието е „Верея“ да играе във втора професионална лига от следващия сезон. Треньорът Иван Вутов, който слага край на кариерата си от новия сезон, обяви, че клубът няма да вземе професионален лиценз и ще отиде в аматьорския футбол. Всички мачове на „Верея“ до края на сезона ще са служебни победи за съперниците на тима.", "date": "2019.05.07", "title": " БФС изхвърли „Верея“"}
{"url": "https://trud.bg/%d1%81%d0%b5%d1%80%d0%b5%d0%bd%d0%b0-%d1%83%d0%b8%d0%bb%d1%8f%d0%bc%d1%81-%d1%81-%d0%bc%d0%b0%d1%80%d0%b0%d1%82%d0%be%d0%bd%d0%ba%d0%b8-%d0%bd%d0%b0-%d0%bc%d0%b5%d1%82-%d0%b3%d0%b0%d0%bb%d0%b0-%d1%81/", "text": "Тенесистката Серена Уилямс се появи на благотворителния бал Мет гала в Ню Йорк, облечена в ярко жълта рокля с розови цветя и пеперуди по нея, която съчета с много нестандартни обувки – спортни маратонки Nike. На пръв поглед, дългият шлейф на роклята прикриваше избора на обувки, но Серена не пропусна възможността да ги покаже, повдигайки небрежно роклята си пред папараците. Много от модните критици зад Океана одобриха визията на тенис звездата, имайки предвид набиращата популярност тенденция строго елегантни дрехи да се комбинират със спортни обувки за по-специални поводи.", "date": "2019.05.07", "title": " Серена Уилямс с маратонки на Мет гала (СНИМКА)"}
{"url": "https://trud.bg/%d0%bc%d0%b8%d1%82%d1%80%d0%be%d0%bf%d0%be%d0%bb%d0%b8%d1%82-%d0%bd%d0%b0%d1%83%d0%bc-%d0%bf%d0%b0%d0%bf%d0%b0%d1%82%d0%b0-%d1%89%d0%b5-%d1%81%d0%b5-%d0%be%d0%ba%d0%b0%d0%b6%d0%b5-%d0%bf%d0%be-%d0%b3/", "text": "Решението на Св. Синод да го посрещне „протоколно” беше взето с мнозинство, въпреки различните мнения на един или друг митрополит, така че всички бяхме длъжни да се съобразим с това, независимо от своите лични разбирания. Това коментира във фейсбук Русенският митрополит Наум по повод полемиките около двудневното посещение на главата на Римокатолическата църква у нас. „Знаем, че неговото посещение в родината ни, в никакъв случай нямаше за цел да направи българите католици, както не бе необходимо и някои сънародници, определящи се за „строго ортодоксални”, да стоварват върху плещите на Римския епископ всякакви обвинения за „световна конспирация” и „виртуална демонизация”, коментира русенският митрополит. „И още: от България папа Франциск отива в Северна Македония, но замислихме ли се трезво върху думите които той каза за делото на св. братя Кирил и Методий и отъждествяването им с българщината? За значението на многовековната българска култура и история? Изглежда Римският папа ще се окаже по-голям патриот от някои българи, готови да продадат историята, църквата и миналото си, заради болни амбиции и бъдещи „позиции”!“, допълва дядо Наум.", "date": "2019.05.07", "title": " Митрополит Наум: Папата ще се окаже по-голям патриот от някои българи"}
{"url": "https://trud.bg/%d0%b4%d0%b5%d0%bd%d0%b8%d1%86%d0%b0-%d0%be%d1%82-%d0%b3%d0%bb%d0%b0%d1%81%d1%8a%d1%82-%d0%bd%d0%b0-%d0%b1%d1%8a%d0%bb%d0%b3%d0%b0%d1%80%d0%b8%d1%8f-%d0%b2%d0%bb%d1%8e%d0%b1%d0%b8/", "text": "Талантливата 18-годишна фокусничка Деница Петрова и Калоян Николов, българският двойник на холивудската звезда Джейсън Мамоа, станаха двойка по време на участието си в шоуто „Гласът на България“. Двамата за първи път разказаха как е пламнала любовта им и правят ли общи планове за бъдещето по време на  . „Участниците във вокалните двубои, бяхме отседнали в един и същи хотел. Калоян и съперникът ми Атанас Кателиев бяха настанени в обща стая. Когато с Наско тръгнахме към нея, за да репетираме, изведнъж един гол човек отвори вратата. Оказа се, че това е Калоян. Тогава за първи път изпитах нещо към него“, разказа Деница и призна, че двамата са станали гаджета още на следващия ден. Фокусничката вече е запознала избраника си с баща си – известния илюзионист Никола Петров-Корли, който е одобрил връзката им. Бургазлията, когото зрителите наричат Хал Дрого заради изключителната му прилика с героя на Джейсън Момоа от „Игра на Тронове“, разказа, че се е влюбил в Деница, когато я е чул как пее. Освен участието им в шоуто и любовта им към музиката, двамата се чувстват свързани и заради трудния си живот. Майката на Деница умира, когато тя е на 6 години, а Калоян губи баща си при нелеп инцидент – блъска го влак. „Това, че сме минали през тежки моменти ни сближи още на първата среща. Споделяйки житейските си премеждия се усетихме близки и аз й обещах да й бъда приятел, независимо какво ще се случи между нас“, сподели Калоян. В следващата година двамата планират да пътуват по света заедно. На Деница, която е ученичка в 12 клас, й предстои абитуриентски бал. След това планира да си вземе една година почивка, преди да реши какво да кандидатства в университета. „В момента сме толкова щастливи. Цялата емоция, всички хора около теб…изобщо не мислиш, че можеш да си тръгнеш от шоуто всеки момент“, сподели фокусничката, която беше на косъм да отпадне от „Гласът на България“, но в последния момент беше открадната от Камелия. В отбора на фолкпевицата Деница продължава към следващия етап от шоуто – Нокаутите. В него участниците ще трябва да покажат завидни гласови умения, тъй като треньорите ще изберат с кои от тях да продължат към финала – концертите на живо.", "date": "2019.05.07", "title": " Деница от „Гласът на България“: Влюбих се в Калоян, когато го видях гол"}
{"url": "https://trud.bg/%d1%81%d0%b8%d0%b4%d0%b5%d1%80%d0%be%d0%b2-%d0%be%d1%82%d0%b2%d0%be%d1%8e%d0%b2%d0%b0-%d0%bd%d0%be%d0%b2%d0%b0%d1%82%d0%b0-%d0%b1%d0%be%d0%bb%d0%bd%d0%b8%d1%86%d0%b0-%d0%b7%d0%b0-%d1%81%d1%8a%d0%b3/", "text": "Победа за АТАКА, победа за Ямбол! Приоритетът на АТАКА и лично на председателя на партията Волен Сидеров за нова болница в Ямбол вече е  факт. За нея се отпускат 27 млн. лв., стана ясно по време на посещението на премиера Бойко Борисов в града. „С Волен Сидеров сме говорили за болница в Ямбол. И той е поемал такъв  ангажимент. И сега говорихме с него, преди да дойда”, каза днес пред  журналисти Борисов. Още в началото на мандата Сидеров обяви, че една от основните му цели  като народен представител от Ямболския избирателен район ще бъде  съгражданите му да имат нова болница, тъй като в момента условията там  са изключително лоши. По време на посещенията си в родния Ямбол Сидеров информира гражданите,  че лобира лично пред премиера новата болница да стане  колкото се може  по-бързо. През септември миналата година Сидеров обяви в ямболското село Маломир,  че има уверението на Борисов. „Това да остане от моя мандат, ще бъде  предостатъчно. Знам, че за Ямбол е огромен проблем. Ако бях в опозиция, нямаше да стане”, заяви тогава Сидеров пред медиите. На заседанието на Министерския съвет утре ще бъдат отпуснати средствата. Избори 2019. Платено съдържание. Купуването и продаването на гласове е престъпление.", "date": "2019.05.07", "title": " Сидеров отвоюва новата болница за съгражданите си в Ямбол\t"}
{"url": "https://trud.bg/%d0%be%d0%b1%d1%8f%d0%b2%d0%b8%d1%85%d0%b0-%d0%b8%d0%bd%d1%82%d0%b5%d1%80-%d0%b7%d0%b0-%d1%88%d0%b0%d0%bc%d0%bf%d0%b8%d0%be%d0%bd-%d0%bd%d0%b0-%d0%b8%d1%82%d0%b0%d0%bb%d0%b8%d1%8f/", "text": "Жалбата на „Ювентус“ относно присъдената през 2006 година титла на „Интер“ беше отхвърлена от комисията по „Феърплей“ към Италианския олимпийски комитет. Това стана след среща в една от залите в Рим, на която се събраха адвокатите на „зебрите“ и „нерадзурите“, заедно с представители на местната футболна федерация. От „Ювентус“ претендират вече 13 години за Скудетото от 2006 година, което беше връчено на „Интер“ след скандала „Калчополи“, довел до пращането на „Старата госпожа“ в Серия „Б“. В крайна сметка обаче в сила остава решението от 26 юли 2006-а и жалбата на торинския клуб беше определена като „недопустима“. За сезон 2004/2005 пък Серия „А“ остава без шампион, след като още навремето това първо място на „черно-белите“ беше анулирано, без да се посочва носител на титлата. Италианските медии информират, че така „бианконерите“ са загубили и на последното ниво, носещо спортна справедливост на Ботуша. Малко след като новината започна да циркулира в пространството, от Италианския олимпийски комитет я официализираха, публикувайки решението на своя сайт. „Милан“, друг гранд от Милано, направи важна крачка към класиране в Топ 4. Отборът на Дженаро Гатузо победи „Болоня“ с 2:1. “Росонерите” имат нелеката задача да финишират в зона Шампионска лига, към която апетити имат още „Интер“, „Аталанта“, „Рома“, „Торино“ и „Лацио“. Снимка: Twitter", "date": "2019.05.07", "title": " Обявиха „Интер“ за шампион на Италия за 2006 година"}
{"url": "https://trud.bg/%d0%b0%d0%ba%d1%82%d1%80%d0%b8%d1%81%d0%b0%d1%82%d0%b0-%d0%bf%d0%b0%d0%bc%d0%b5%d0%bb%d0%b0-%d0%b0%d0%bd%d0%b4%d0%b5%d1%80%d1%81%d1%8a%d0%bd-%d0%bf%d0%be%d1%81%d0%b5%d1%82%d0%b8-%d0%b4%d0%b6%d1%83/", "text": "Канадската актриса Памела Андерсън призова повече хора да подкрепят Джулиан Асандж, след като посети създателя на „Уикилийкс“ в лондонски затвор, където той очаква изслушване във връзка с исканото от САЩ екстрадиране, предаде ДПА, цитирана от БТА. „Асандж е невинен, добър човек и е невероятна личност. Обичам го”, заяви Памела, след като заедно с главния редактор на „Уикилийкс“ – исландския разследващ журналист Кристин Храфнсон – се срещнаха с Асандж в затвора „Белмарш“. Асандж е в затвора, откакто на 11 април полицията го изведе от еквадорското посолство в Лондон, където прекара 7 години, за да избегне арест. В кратка поява пред съда чрез видеовръзка от затвора миналата седмица Асандж потвърди, че не иска да бъде екстрадиран. Очаква се делото да продължи до една година. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.05.07", "title": " Актрисата Памела Андерсън посети Джулиан Асандж в затвор в Лондон"}
{"url": "https://trud.bg/%d1%83%d1%87%d0%b5%d0%bd%d0%b8%d1%86%d0%b8-%d1%89%d0%b5-%d1%87%d0%b8%d1%81%d1%82%d1%8f%d1%82-%d1%83%d1%81%d1%82%d0%b8%d0%b5%d1%82%d0%be-%d0%bd%d0%b0-%d1%80%d0%be%d0%bf%d0%be%d1%82%d0%b0%d0%bc%d0%be/", "text": "Ученици от бургаски училище ще се включат в акцията по почистване на устието на река Ропотамо. Тя е по повод 22 май – Международния ден на биологичното разнообразие. Акцията ще се проведе на 11 май и в нея ще се включат доброволци от VІІІ, IX и X клас на Професионална гимназия по химични технологии „Акад. Н. Д. Зелински“, както и децата от любителска формация „Фантазия“ към народно читалище „Христо Ботев 1937“ – Бургас. Целта на акцията е да не забравяме къде всъщност отиват опаковките от ежедневните ни нужди. Изхвърлени извън кофите за боклук, а дори и в кофи за боклук, те попадат в реките и оттам в морето, коментираха от РИОСВ която е организатор на събитието.", "date": "2019.05.07", "title": " Ученици ще чистят устието на Ропотамо"}
{"url": "https://trud.bg/%d1%82%d0%b5%d0%b9%d0%bb%d1%8a%d1%80-%d1%84%d1%80%d0%b8%d1%86-%d0%b1%d1%8f%d1%85-%d0%b0%d0%b3%d1%80%d0%b5%d1%81%d0%b8%d0%b2%d0%b5%d0%bd-%d1%81-%d0%b3%d1%80%d0%b8%d0%b3%d0%be%d1%80/", "text": "Тейлър Фриц се похвали, че е разчел правилно слабостите в играта на Григор Димитров, за да го победи със 7:6 (8), 7:6 (4) в първия кръг на турнира от сериите „Мастърс“ в Мадрид. Това беше първа загуба за българина още на старта този сезон, докато 21-годишният американец си осигури среща с №1 в света Новак Джокович.  „Победих, защото изиграх добре важните точки – обяви Фриц. – Ключът беше, че подходих агресивно. Когато не го притисках, той влизаше навътре в корта и започваше да атакува. Затова не трябваше да го изпускам, а също и да сервирам добре през цялото време. Кортовете тук са доста бързи, което отговаря на стила ми. Срещу Джокович ще се опитам да спечеля повече от три гейма. Точно толкова взех при последната си среща в Монте Карло преди три седмици.“  Самият Джокович пък сякаш има по-важна работа от мачовете. Като глава на асоциацията на играчите сърбинът би приветствал завръщане на Джъстин Гимълстоб в борда на организацията. Американецът подаде оставка, след като бе осъден за побой над свой приятел.  „При тези обстоятелства оттеглянето му беше правилно, но от друга страна той е човекът, направил най-много за тенисистите в последните години“ заяви Джокович.", "date": "2019.05.07", "title": " Тейлър Фриц: Бях агресивен с Григор"}
{"url": "https://trud.bg/%d0%b6%d0%b0%d0%bd-%d0%ba%d0%bb%d0%be%d0%b4-%d1%8e%d0%bd%d0%ba%d0%b5%d1%80-%d0%b1%d0%b5%d1%88%d0%b5-%d0%b3%d1%80%d0%b5%d1%88%d0%ba%d0%b0-%d1%87%d0%b5-%d0%bd%d0%b5-%d1%81%d0%b5-%d0%bd%d0%b0%d0%bc/", "text": "Председателят на Европейската комисия Жан-Клод Юнкер призна като една от най-големите грешки в мандата си това, че е послушал тогавашния британски премиер Дайвид Камерън ЕС да не се меси в кампанията за референдума за оттеглянето на Великобритания от Общността. „Твърде много слушах Камерън. Само ние можехме да опровергаем лъжите, използвани в кампанията“, добави Юнкер пред журналисти в Брюксел. Попитан за оценка на последвалите събития, той заяви, че Великобритания може да остане, а може и да напусне ЕС, предаде БТА. „Горд съм, че успяхме да задържим Гърция в еврозоната. Гърците, особено по-бедните, показаха устойчивост“, коментира той. „Полша има място в сърцето на Европа, движението „Солидарност“ възникна там и това не трябва да се забравя. Макар да имаме различия с полското правителство, все някога ще успеем да решим откритите въпроси. Европа е изградена от хората, а не от правителствата“, посочи председателят на ЕК. Възходът на националистите и популистите не би трябвало да се обяснява само с недоволството от Европа, а и с неуспехите от национални политики, коментира той.", "date": "2019.05.07", "title": " Жан-Клод Юнкер: Беше грешка, че не се намесихме в кампанията на референдума за Брекзит"}
{"url": "https://trud.bg/%d0%bf%d1%83%d1%81%d0%bd%d0%b0%d1%85%d0%b0-%d0%b2-%d0%bf%d1%80%d0%b8%d1%80%d0%be%d0%b4%d0%b0%d1%82%d0%b0-%d1%82%d1%80%d0%b8-%d1%81%d0%bf%d0%b0%d1%81%d0%b5%d0%bd%d0%b8-%d0%bc%d0%b5%d1%87%d0%b5%d1%82/", "text": "В гръцки център малките били учени да свикват с дивото На 6-ти май бяха освободени три спасени преди година мечета. Това стана при съвместна акция на Министерство на околната среда и водите и „Четири лапи“ в Национален парк „Централен Балкан“. Радостина, Митко и Йонас бяха намерени в края на април миналата година близо до яз. Доспат, като тогава бяха на около три месеца. Тяхната майка не беше открита, като вероятно е била прогонена от човешко присъствие или бракониери. Първия месец след като бяха спасени мечетата прекараха в Парка за танцуващи мечки край Белица, а след като укрепнаха достатъчно, бяха транспортирани до разположения в Северна Гърция спасителен център „Арктурос“. Te прекараха там близо година и бяха приучени да оцеляват в дивата природа. „Колегите са с много голям опит в обучаването на мечета за връщането им в дивата природа. От България за пръв път се изпращат мечета в този център, за пръв път се прави толкова мащабна акция с три мечета едновременно, да оцелеят да бъдат добре подготвени за да се върнат в дивата природа. Когато бяха намерени едното от тях- Митко беше изключително слабо и вероятността да оцелеят и трите не беше много голяма, но колегите от парка за танцуващи мечки и колегите в Гърция се справиха отлично“, каза пред „Труд“ Явор Гечев от фондация „Четири лапи“. Той обясни, че при обучението на мечетата да се адаптират към дивата природа най-важно е да се избягва всякакъв контакт с хората. Това е така защото свикне ли веднъж мечката, че човека не е враг, тя ще започне да търси близостта на човешкото присъствие, когато бъде пусната. В Гърция мечетата са отгледани от човек, но без да усещат присъствието му, за да не се привържат към него. „В продължение на година само един човек от този спасителен център е имал контакт с тези мечета и то индиректен, така че да не могат да усещат присъствието и миризмата му“, съобщи Гачев. Според специалистите от гръцка и българска страна животните вече са достигнали възраст и размери, подходящи за връщането им в естествената им среда. През уикедна екип от Парка за танцуващи мечки край Белица и „Арктурос“ направиха преглед на мечетата и ги подготвиха за 10-часов път от Гърция до България. Мястото, на което малките бяха освободени, беше определено от експертите от двете страни, като то отговаря напълно на изискванията за успешна реадаптация на мечетата. То попада в границите на резерват, в който се осъществява контрол от служители на Дирекция НП „Централен Балкан“, растителността е широколистна гора, отдалечено е от други кафяви мечки, и населени места. Мечетата са около 50 кг., но могат да станат плячка на вълци, затова е търсено място отдалечено от едри хищници. Най-голямата опасност остават бракониерите. Преди да бъдат транспортирани и освободени, на трите мечета бяха поставени нашийници с GPS устройства за проследяване, които ще дадат възможност да се следи поведението им и тяхната реадаптация. Устройствата ще са на вратовете им поне година и половина. Подобна спасителна акция, продължила около година, се осъществява за първи път у нас, а на европейско ниво са единични случаите на успешно отгледани и върнати в природата кафяви мечки. Въпреки всички усилия, все още няма пълна гаранция за успех на мисията. „За нас от „Четири лапи“ това е вторият подобен случай. Първият беше преди повече от 10 г., когато е било спасено мече, хванато в капан“, съобщи Гачев. То обаче е стояло за лечение много кратко време, което му помогнало да се адаптира към дивата природа. В България има близо 1000 мечки България е една от малкото европейски страни със стабилна популация на кафяви мечки, като в дивата природа у нас живеят между 500 и 1000 екземпляра от този защитен вид, твърдят от организацията „Четири лапи“. Популацията на тези мечки е съсредоточена в Старопланинския и Рило-родопския планински масиви. Много от животните мигрират в съседни на България страни – Гърция, Сърбия и Северна Македония. Паркът за танцуващи мечки е създаден през 2000 г. благодарение на съвместните усилия на „Четири лапи“ и фондацията на известната френска актриса Бриджит Бардо, които осигуряват финансирането му. До 2007 г. в парка бяха настанявани единствено спасени от България бивши танцуващи мечки, а след като беше сложен край на тази петняща името на страната ни атракция, там бяха приютени последните танцуващи мечки от Сърбия и Албания, както и от български зоопаркове, в които условията не отговарят на законовите изисквания. Днес в Парка за танцуващи мечки на площ от 120 декара живеят 25 представители на вида кафява мечка.", "date": "2019.05.07", "title": " Пуснаха в природата три спасени мечета (обзор)\t"}
{"url": "https://trud.bg/%d0%ba%d0%b0%d0%bf%d0%b8%d1%82%d0%b0%d0%bd-%d0%bc%d0%b0%d1%80%d0%b2%d0%b5%d0%bb-%d1%81%d0%bf%d0%b0%d1%81%d0%b8%d1%82%d0%b5%d0%bb%d1%8f%d1%82-%d0%bd%d0%b0-%d1%81%d0%b8%d1%82%d0%b8/", "text": "Капитан Марвел – така наричат Венсан Компани в „Манчестър Сити“. Дойде в далечната 2008 година, когато още никой в „синята“ част на града не бе чувал за шейх Мансур и милионите му. Договорът на белгиеца изтича в края на сезона. „Важни са мачовете, а не аз – каза преди месец защитникът. – Като свърши сезона, ще видим бъдещето ми.“ Днес никой в „Манчестър Сити“ не се съмнява, че Венсан Компани трябва да остане. Дори само по заслуги. С неговия гол – истински шедьовър, „гражданите“ сразиха „Лестър“ с 1:0. И влизат в последния кръг на сезона с точка пред „Ливърпул“. Победа над играещия за слава „Брайтън“ ще е достатъчна за първи път отборът да дублира титлата си. Резултатът от мача „Ливърпул“ – „Уулвърхемптън“ няма да има значение. Какъв гол! Футболисти на „Сити“ начело с голмайстор Серхио Агуеро крещели към Компани: „Не стреляй!“ Но кой е капитанът? Защитникът изстреля торпедо. „Чух, че ми викат да не бия – призна Компани. – Малко се ядосах. Не може млади футболисти да ми казват кога да бия и кога не! Вкарвал съм такива голове на тренировка. Все пак от 15 години съм във футбола.“ „ Изкрещях му: „Нееееее, Вини, не го прави!“, но кой е невероятен капитан“, продължи Рахим Стърлинг. Компани вкарва рядко, но негови попадения остават за историята. През 2012 година с негов гол „Манчестър Сити“ победи „Манчестър Юнайтед“ с 1:0. Два сезона по-късно Компани се разписа за 2:0 срещу „Уест Хем“ – мачът, който на теория донесе златните медали на „гражданите“. Общо белгиецът има 20 гола за тима, а срещу „Лестър“ бе първият с удар извън наказателното поле. През миналия сезон Компани се разписа два пъти – във финала за купата на лигата срещу „Арсенал“ и в дербито на Манчестър. Мачът с „Лестър“ може да се окаже последен на стадион „Итихад“ за защитника. Със сигурност ще има един през септември, когато клубът му организира бенефис. В Англия подобни мачове се правят, когато един човек изиграе една декада в отбора. „ Аз ще продължа да играя футбол със сигурност – каза 33-годишният Компани. – Всеки мач го чувствам, все едно е последен в кариерата ми. Още не знам къде ще бъда през новия сезон.“", "date": "2019.05.07", "title": " Капитан Марвел – спасителят на „Сити“"}
{"url": "https://trud.bg/20-%d0%b3%d0%be%d0%b4%d0%b8%d1%88%d0%b5%d0%bd-%d1%81%d0%b0%d0%bc%d0%be%d0%ba%d0%be%d0%b2%d0%b5%d1%86-%d1%81%d0%bf%d1%80%d0%b5%d1%82%d0%bd%d0%b0-%d0%b3%d0%be%d0%bd%d0%ba%d0%b0-%d1%81-%d0%bf%d0%be%d0%bb/", "text": "Задържан е 20-годишен самоковец, блъснал два автомобила при опит да осуети полицейска проверка, съобщиха от МВР. Около 13 часа вчера, в района на ул. „Ихтиманско шосе“, автопатрул на РУ-Самоков подал сигнал за спиране с цел проверка на лек автомобил „Фолксваген Поло“. Водачът не се подчинил на даденото му разпореждане и демонстративно продължил движението си в посока с. Драгушиново. Броени минути по-късно колата била засечена от друг автопатрул, който също предприел действия по спирането му. Водачът отново не се подчинил на дадените му разпореждания, навлязъл в лентата за насрещно движение и в опит да заобиколи полицейския автомобил, го ударил в задната дясна част, блъснал отзад и паркиран лек автомобил „Тойота“, след което се отправил към махала на града. Служителите на реда веднага организирали и провели заградителни действия, в хода на които съвсем скоро открили автомобила и неговия водач. 20-годишният самоковец е задържан за срок до 24 часа, а по случая е образувано досъдебно производство за извършено престъпление по чл. 270 от НК. В рамките на разследването било установено също така, че поставените на фолксвагена регистрационни табели са издадени за друг автомобил, поради което колата е иззета по надлежния ред. По случая е образувано досъдебно производство за престъпление по чл. 345 от НК.", "date": "2019.05.07", "title": " 20-годишен самоковец спретна гонка с полицията, удари патрулка"}
{"url": "https://trud.bg/%d0%bb%d0%b8%d0%bb%d1%8f%d0%bd%d0%b0-%d0%bf%d0%b0%d0%b2%d0%bb%d0%be%d0%b2%d0%b0-%d0%b4%d0%b8%d0%b0%d0%bb%d0%be%d0%b3-%d0%ba%d0%be%d0%bc%d0%bf%d0%b5%d1%82%d0%b5%d0%bd%d1%82%d0%bd%d0%be%d1%81%d1%82/", "text": "Ние сме ревностни европейци и вървим напред в правилната посока. Работим здраво, за да бъдат градовете ни по-хубави и това се вижда. Предвидените средства за инвестиране от бюджета в Казанлък са 17 млн. лева, а Европейският съюз е подпомогнал Долината на розите със 170 млн. лева. С тези думи започна срещата си Лиляна Павлова, кандидат за евродепутат от листата на ГЕРБ, в казанлъшкия новооткрит пенсионерски клуб „Тракийка“ днес. „С диалог, компетентност и баланс – така се отстоява българският интерес. Помним опитите за фалиране на държавата от тези, които днес застават пред Европа и хулят страната ни. Така не се случва нищо добро – напротив“, каза още Лиляна Павлова. Тя бе категорична, че отстояването на българските позиции е от изключително значение, защото така ще бъдат съхранени културата и традициите на страната ни. Лиляна Павлова допълни, че това е необходимо да се случва както на национално, така и на европейско ниво. Кандидатът за евродепутат припомни, че в Народното събрание бе приет на първо четене и Закон за маслодайната роза, който създава единна национална регламентация за производство и преработка на растението – български символ. Заедно с Лиляна Павлова в пенсионерския клуб в Казанлък бе и Йоана Йончева – Фильова, също кандидат за представител на България в Европейския парламент, народните представители Борис Кърчев и Радостин Танев, кметът на Казанлък и общински ръководител на партията Галина Стоянова, общински съветници, както и областният координатор на ГЕРБ – Стара Загора Пламен Йорданов. „Бъдете активни – излезте на 26 май и гласувайте. Подобренията в нашия град се случват, защото за тях се работи. Казанлък става все по-добро място за живеене благодарение на усилията както на местната, така и на националната власт“, каза пред ползвателите на клуба Йоана Йончева – Фильова. Само преди седмица, народният представител от региона Борис Кърчев и присъдружната организация Старейшини ГЕРБ, подариха на новия клуб „Тракийка“ хладилник, два телевизора, климатик и кафе машина. Избори 2019. Платено съдържание. Купуването и продаването на гласове е престъпление.", "date": "2019.05.07", "title": " Лиляна Павлова: Диалог, компетентност и баланс – това е нужно, за да защитим  националния си интерес в ЕС\t"}
{"url": "https://trud.bg/%d1%80%d1%83%d0%bc%d1%8a%d0%bd%d0%b8%d1%8f-%d0%bd%d0%b8-%d0%bf%d1%80%d0%b5%d0%b4%d0%b0%d0%b2%d0%b0-%d1%83%d1%82%d1%80%d0%b5-%d1%88%d0%b5%d1%81%d1%82%d0%b8%d0%bc%d0%b0%d1%82%d0%b0-%d1%82%d0%b5%d0%bb/", "text": "Утре на ГКПП Русе-Гюргево, румънските власти ще предадат на българските съдебни органи шестимата задържани в Румъния обвинени от Специализираната прокуратура за участие в организирана престъпна група за телефонни измами. Това съобщиха от пресцентъра на Спецпрокуратурата. Предстои да им бъдат предявени обвинения, както и да им бъде наложено задържане до 72 часа. Над 30 души бяха задържани при спецакция срещу „ало“ измамите, проведена на територията на България и Румъния на 18 април. Зам. главният прокурор Иван Гешев тогава обясни, че това е най-голямата установена организирана престъпна група, занимаваща се с „ало“ измами. Операцията беше проведена на територията на София, Велико Търново, както и в Румъния. У нас бяха задържани петима души, а в Румъния – 28, като петима от тях са от най-високото йерархично ниво, включително и ръководителят на групата.", "date": "2019.05.07", "title": " Румъния ни предава утре шестимата телефонни измамници"}
{"url": "https://trud.bg/%d0%b8%d0%b7%d0%b3%d1%80%d0%b0%d0%b6%d0%b4%d0%b0%d0%bc%d0%b5-%d0%b8-%d0%bf%d1%81%d0%b8%d1%85%d0%b8%d0%ba%d0%b0-%d0%bd%d0%b0-%d0%bf%d0%be%d0%b1%d0%b5%d0%b4%d0%b8%d1%82%d0%b5%d0%bb-%d1%83-%d0%b3%d1%80/", "text": "Нашата сила е в трудолюбието, дисциплината и издръжливостта – разкрива вицепрезидентът на Китайската федерация по гребане Сю Цюан. – А всеки треньор работи не само върху физически качества, но и да изгради психика на победител у гребците.“ Азиатците пристигнаха у нас с 89 състезатели за световната купа в Пловдив (10-12 май). Реалните шансове на гостите са медали във всички дисциплини. „Дневната тренировка ни е от 4 до 6 часа и включва гребане 30-40 км, работа за сила, както и крос“, продължи той. Гостите изказаха и задоволство от отличните условия на канала в Пловдив.", "date": "2019.05.07", "title": " Изграждаме и психика на победител у гребците, казва китайски шеф"}
{"url": "https://trud.bg/%d0%bf%d0%b8%d1%88%d0%b0%d1%82-%d0%bd%d0%be%d0%b2%d0%b8-%d0%bf%d1%80%d0%be%d0%b3%d1%80%d0%b0%d0%bc%d0%b8-%d0%b7%d0%b0-%d0%b2%d0%b8%d1%81%d1%88%d0%b5%d1%82%d0%be-%d0%be%d0%b1%d1%80%d0%b0%d0%b7%d0%be/", "text": "Няколко национални програми за висшето образование за следващата година ще разработи Министерството на образованието и науката. Това съобщи ресорният министър Красимир Вълчев. Идеята е българските университети да могат да отговарят на предизвикателствата на новото време, свързани с големите трансформации, които ще предстоят с навлизането на изкуствения интелект и другите технологии. “Последната среща, която имахме с ректорите и с националното представителство на студентските съвети говорихме по тази тема. За следващата година мислим да разработим няколко национални програми. По-скоро като инструмент да провокираме или да подпомогнем висшето училища в тези насоки. Те ще бъдат различни, още е рано да кажем, но ще бъдат свързани с промяната в учебните програми”, заяви Вълчев. Според него следващите десетилетия все повече ще се изискват умения, отколкото диплома за висше образование – малко хора ще работят една и съща професия по 40 години, както е сега. Сегашните висши училища трябва да подготвят повече умения в студентите и това е променящата се задача на висшето образование и училища, посочи той и допълни, че предизвикателството пред сегашните студенти е да бъдат такива през целия си живот. Във връзка с най-голямото студентско събитие в Европа – Среща на борда на Европейския студентски съюз, министърът уточни, че фактът, че то се провежда в България, е чест за нас. Той припомни, че в края на 2017 г. ЕС е взел решение за създаване на европейско образователно пространство и европейски университетски мрежи. Министърът изрази надежда повече български висши училища да се включат в тях. По време на Българското европредседателство е предложено да се удвоят средствата по програма “Еразъм”.", "date": "2019.05.07", "title": " Пишат нови програми за висшето образование\t"}
{"url": "https://trud.bg/%d0%ba%d0%b0%d1%80%d1%82%d0%b8%d0%bd%d0%b8-%d0%bd%d0%b0-%d1%81%d1%82%d0%b5%d1%84%d0%b0%d0%bd-%d0%b4%d0%b5%d1%81%d0%bf%d0%be%d0%b4%d0%be%d0%b2-%d0%b7%d0%b0-%d0%bf%d1%8a%d1%80%d0%b2%d0%b8-%d0%bf%d1%8a/", "text": "“Аполон и Меркурий” представят новите си арт оферти в Грандхотел София Картини на известния български график и карикатурист Стефан Десподов – Деспо (1950 – 2015) щe бъдат представени на 9 май за първи път на публичен търг. Това ще стане по време на аукциона на арт къща “Аполон и Меркурий”, който ще започне от 19:19 ч. в Грандхотел “София” в столицата. Оглед може да направите от 17:17 ч. пак там. 8-те рисунки на Деспо са с начални оценки между 100 и 350 евро. Цените на аукциона като цяло са доста атрактивни. Сред по-скъпите произведения са пейзажи и портрети от Владимир Димитров – Майстора, Бенчо Обрешков и Дечко Узунов. И този път “Аполон и Меркурий” не изневеряват на традицията си и предлагат картини, опаковани в амбалажна хартия, за които се наддава “на тъмно”. Онлайн каталог на 103-те творби от търга може да разгледате на  .", "date": "2019.05.07", "title": " Картини на Стефан Десподов за първи път на търг"}
{"url": "https://trud.bg/%d0%b8-%d0%bb%d0%b5%d0%b2%d1%81%d0%ba%d0%b8-%d1%81%d0%b5-%d0%bf%d1%80%d0%be%d0%b1%d0%b2%d0%b0-%d0%b7%d0%b0-%d0%b4%d1%83%d0%be-%d0%be%d1%82-%d0%b1%d0%be%d1%82%d0%b5%d0%b2/", "text": "„Левски“ ще се опита да привлече Тодор Неделев и Кристиан Димитров от „Ботев“ (Пд) . Новината съобщи „Спортал“. Преди дни се заговори, че двамата са сигурни за ЦСКА. Една от информациите гласеше, че Неделев дори имал предварителен договор с „червените“, но националът отрече. Димитров пък бе желан от „сините“ през зимата, но до трансфер не се стигна. Очаква се в близките дни лично собствениците на „Левски“ да се опитат да убедят боса на „Ботев“ Георги Самуилов да пусне двамата на “Герена”. Скаутското звено на турския гранд „Фенербахче“ пък е свело до две опциите за подсилване на атакуващата мощ на отбора през лятото и едната от тях е Тодор Неделев. Другата е гръцкият национал Лазарос Ламбру, информира „Фотомач“. Желанието на ръководството е да има договор с повечето от набелязаните футболисти още в края на настоящия сезон, който в Турция приключва на 26 май. Снимка СПОРТАЛ", "date": "2019.05.07", "title": " И „Левски“ се пробва за дуо от „Ботев“ (Пд)"}
{"url": "https://trud.bg/%d0%b2%d0%b8%d0%b6%d1%82%d0%b5-%d0%ba%d0%b0%d0%ba-%d1%80%d0%b5%d0%b0%d0%b3%d0%b8%d1%80%d0%b0-%d0%b1%d1%80%d0%b0%d0%b4-%d0%bf%d0%b8%d1%82-%d0%bd%d0%b0-%d0%b2%d1%8a%d0%bf%d1%80%d0%be%d1%81%d0%b0-%d0%b4/", "text": "Актьорът Брад Пит бе попитан от репортер на улицата за отношенията му с Дженифър Анистън, заради спекулациите, че двамата са се събрали отново, на което Брад отговори смеейки се: „О, боже мой!“, предават от Daily Mail. Слуховете, че двамата актьори пак са заедно, започнаха след появата на Брад Пит на 50-ия рожден ден на бившата му съпруга през февруари тази година. Няколко месеца по-късно, стана ясно, че той й е подарил доста скъп подарък – имение за близо 80 милиона долара. Става дума за имот, който двамата са притежавали, но обявили за продан след края на брака им през 2005 година. „Всички искат да разберат – заедно ли сте с Джен?“, попита репортерът, причаквайки актьора пред колата му. „О, боже мой! Хубав ден!“, отговори Брад, качвайки се в автомобила си. За момента Дженифър Анистън не е коментирала отношенията им.", "date": "2019.05.07", "title": " Вижте как реагира Брад Пит на въпроса дали пак е с Дженифър Анистън (ВИДЕО)"}
{"url": "https://trud.bg/%d0%b0%d0%bd%d0%b4%d1%80%d0%b5%d0%b9-%d0%ba%d0%be%d0%b2%d0%b0%d1%87%d0%b5%d0%b2-%d0%b8%d0%bd%d1%81%d1%82%d0%b8%d1%82%d1%83%d1%86%d0%b8%d0%b8%d1%82%d0%b5-%d1%89%d0%b5-%d0%bf%d1%80%d0%be%d0%b4%d1%8a/", "text": "Кандидатът за евродепутат от листата на ГЕРБ и СДС за европейските избори Андрей Ковачев проведе среща в „Успех Филтър ССБ” ЕООД – София. Той посети фабрика за производство на филтри за климатични системи “Успех“, където работят хора със зрителни проблеми. Андрей Ковачев подчерта, че във фабриката е видял производство на световно качество с много добри показатели. „Тук се правят филтри по нови технологии, които се използват в най-прецизни помещения, като операционни зали, летища и други места. Повод за гордост е, че това предприятие се намира в България и произвежда високо качество на продукция. Това е едно дело на незрящите хора в България, което местната власт, българският парламент и европейският парламент ще продължат да подкрепят“, добави кандидатът за евродепутат. Ковачев отбеляза, че търговията с висококачествени продукти и стоки е единствената гаранция за това да има достатъчно работни места с добри и справедливи доходи за всички. „Когато ние сме част от общия пазар на ЕС и можем да използваме нашия капацитет за производство на такива стоки и услуги,  то ние ще имаме много работни места“, подчерта Ковачев. Той каза, че институциите ще продължат в синхрон да работят за добри условия за инвестиции в България и за разширяване на производството в това и други предприятия, за да могат да се наемат още повече работници, нуждаещи се от интеграция. В срещата взеха участие кметът на Люлин Милко Младенов, Асен Алтънов, председател на ССБ, управителят на предприятието Донко Ангелов, народният представител от ГЕРБ Христо Гаджев, общинският съветник и координатор на 25 МИР Татяна Георгиева, заместник-кметът на Люлин Мила Гонзова, членове на районната структура на ГЕРБ. Асен Алтънов, председател на ССБ, изрази своята благодарност към подкрепата от страна на местната власт в лицето на кмета на район Люлин Милко Младенов, който със своята работа подпомага по всякакъв начин хората със зрителни проблеми. Благодарение на Младенов по Националната програма за енергийна ефективност е саниран блока на незрящите хора в София. Избори 2019. Платено съдържание. Купуването и продаването на гласове е престъпление.", "date": "2019.05.07", "title": " Андрей Ковачев: Институциите ще продължат в синхрон да работят за добри условия за инвестиции в България\t"}
{"url": "https://trud.bg/%d0%bf%d0%b0%d0%bf%d0%b0-%d1%84%d1%80%d0%b0%d0%bd%d1%86%d0%b8%d1%81%d0%ba-%d1%81%d0%b5-%d0%bf%d0%be%d0%bc%d0%be%d0%bb%d0%b8-%d0%bf%d1%80%d0%b5%d0%b4-%d1%81%d1%82%d0%b0%d1%82%d1%83%d1%8f%d1%82%d0%b0/", "text": "Папа Франциск се поклони и помоли днес пред статуята на Майка Тереза в родния й град Скопие, заобиколен от сестри от основания от нея орден Мисионери на милосърдието, облечени в сари, предаде Асошиейтед прес, цитирана от БТА. Гигантската статуя на дребничката монахиня е поставена пред останките от църквата, където тогавашната Агнес Гонджа Бояджиу е кръстена през 1910 г.  По-рано в своята проповед на месата на централния площад в Скопие папа Франциск похвали отдадеността на Майка Тереза на бедните, самотните и забравените.  Почти всяко събитие от папската програма в Скопие бе свързано с Майка Тереза, родена в семейство на етнически албанци през 1910 г. в Скопие, когато страната още е била част от Османската империя, посочва Ройтерс. Папата похвали усилията на Майка Тереза да обединява хората и призова гражданите на Северна Македония да вземат пример от нея. Майка Тереза, която бе наречена „светица на канавките“ за своята работа сред бедните в Индия, почина през 1997 г. и бе обявена официално за светица от папа Франциск през 2016 г.", "date": "2019.05.07", "title": " Папа Франциск се помоли пред статуята на Майка Тереза"}
{"url": "https://trud.bg/%d0%bc%d0%b8%d0%bd%d1%8e-%d1%81%d1%82%d0%b0%d0%b9%d0%ba%d0%be%d0%b2-%d0%be%d1%81%d1%82%d0%b0%d0%b2%d0%b0-%d0%b2-%d0%b0%d1%80%d0%b5%d1%81%d1%82%d0%b0-2/", "text": "Миню Стайков остава в ареста, реши Специализираният наказателен съд. По-рано днес  . Той е обвинен за участие в престъпен сговор за злоупотреби с европейски фондове. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.05.07", "title": " Миню Стайков остава в ареста"}
{"url": "https://trud.bg/%d0%b2%d0%b8%d0%b6%d1%82%d0%b5-%d0%ba%d0%b0%d0%ba%d0%b2%d0%be-%d1%89%d0%b5-%d1%80%d0%b5%d1%88%d0%b0%d0%b2%d0%b0-%d0%bc%d0%b8%d0%bd%d0%b8%d1%81%d1%82%d0%b5%d1%80%d1%81%d0%ba%d0%b8-%d1%81%d1%8a%d0%b2-22/", "text": "Редовното правителствено заседание ще се проведе както обикновено – в сряда, 8 май, от 10 часа при следния предварителен дневен ред: 1. ПРОЕКТ НА РЕШЕНИЕ ЗА ПРИЕМАНЕ НА АКТУАЛИЗИРАНА ПЪТНА КАРТА ЗА ИЗПЪЛНЕНИЕ НА АКТУАЛИЗИРАНАТА СТРАТЕГИЯ ЗА ПРОДЪЛЖАВАНЕ НА РЕФОРМАТА В СЪДЕБНАТА СИСТЕМА  Внася: министърът на правосъдието 2. ПРОЕКТ НА ПОСТАНОВЛЕНИЕ ЗА ИЗМЕНЕНИЕ И ДОПЪЛНЕНИЕ НА ТАРИ­ФАТА ЗА ТАКСИТЕ ЗА СОЦИАЛНИТЕ УСЛУГИ, ФИНАНСИРАНИ ОТ ДЪРЖАВ­НИЯ БЮДЖЕТ, ПРИЕТА С ПОСТАНОВЛЕНИЕ № 91 НА МИНИСТЕРСКИЯ СЪВЕТ ОТ 2003 Г.  Внася: министърът на труда и социалната политика 3. ПРОЕКТ НА ПОСТАНОВЛЕНИЕ ЗА ОДОБРЯВАНЕ НА ДОПЪЛНИТЕЛЕН ТРАН­СФЕР ПО БЮДЖЕТА НА БЪЛГАРСКАТА ТЕЛЕГРАФНА АГЕНЦИЯ ЗА 2019 Г.  Внася: министърът на финансите 4. ПРОЕКТ НА ПОСТАНОВЛЕНИЕ ЗА ОДОБРЯВАНЕ НА ДОПЪЛНИТЕЛНИ РАЗ­ХОДИ ПО БЮДЖЕТА НА МИНИСТЕРСТВОТО НА ОБРАЗОВАНИЕТО И НАУКА­ТА ЗА 2019 Г.  Внася: министърът на образованието и науката 5. ПРОЕКТ НА РЕШЕНИЕ ЗА ОТХВЪРЛЯНЕ НА ПРЕТЕНЦИЯТА НА СПАС ГОС­ПОДИНОВ И ДАРИЯ СТОЯНОВА, ПРЕДЯВЕНА С ИСКАНЕ ДО МИНИСТЕРСКИЯ СЪВЕТ № 20.00-4 ОТ 5 ФЕВРУАРИ 2019 Г. ЗА ИЗПЛАЩАНЕ НА ОБЕЗЩЕТЕНИЕ ЗА ТВЪРДЕНИ ПРЕТЪРПЕНИ ИМУЩЕСТВЕНИ И НЕИМУЩЕСТВЕНИ ВРЕДИ.  Внасят: заместник министър-председателят по правосъдната реформа и министър на външните работи министърът на вътрешните работи 6. ПРОЕКТ НА РЕШЕНИЕ ЗА ДАВАНЕ НА СЪГЛАСИЕ ЗА ПРОДАЖБА НА НЕДВИ­ЖИМ ИМОТ, СОБСТВЕНОСТ НА „БЪЛГАРСКИ ПОЩИ“ ЕАД – СОФИЯ.  Внася: министърът на транспорта, информационните технологии и съобщенията 7. ПРОЕКТ НА РЕШЕНИЕ ЗА ОДОБРЯВАНЕ ПРИСЪЕДИНЯВАНЕТО НА РЕПУБ­ЛИКА БЪЛГАРИЯ КЪМ ОБЩАТА ДЕКЛАРАЦИЯ НА МИНИСТРИТЕ НА ЗЕМЕ­ДЕЛИЕТО И МИНИСТРИТЕ ПО ВЪПРОСИТЕ НА НАУЧНИТЕ ИЗСЛЕДВАНИЯ НА ВИШЕГРАДСКАТА ГРУПА (ЧЕШКАТА РЕПУБЛИКА, УНГАРИЯ, ПОЛША И СЛОВАКИЯ), РЕПУБЛИКА БЪЛГАРИЯ, ХЪРВАТИЯ, ЕСТОНИЯ, ЛАТВИЯ, ЛИТ­ВА, РУМЪНИЯ И СЛОВЕНИЯ ОТНОСНО БЪДЕЩАТА РОЛЯ НА ИНИЦИАТИ­ВАТА БИОИЙСТ В КОНТЕКСТА НА „ХОРИЗОНТ ЕВРОПА“.  Внася: министърът на земеделието, храните и горите 8. ПРОЕКТ НА РЕШЕНИЕ ЗА ОДОБРЯВАНЕ ТЕКСТА НА КОМЮНИКЕ ЗА УСТА­НОВЯВАНЕ НА ДИПЛОМАТИЧЕСКИ ОТНОШЕНИЯ МЕЖДУ РЕПУБЛИКА БЪЛГАРИЯ И РЕПУБЛИКА ВАНУАТУ.  Внася: заместник министър-председателят по правосъдната реформа и министър на външните работи 9. ПРОЕКТ НА РЕШЕНИЕ ЗА ОТКРИВАНЕ НА КОНСУЛСТВО НА РЕПУБЛИКА БЪЛГАРИЯ В КРАЛСТВО ИСПАНИЯ, РЪКОВОДЕНО ОТ КОНСУЛСКО ДЛЪЖ­НОСТНО ЛИЦЕ СЪС СЕДАЛИЩЕ В БАРСЕЛОНА, И С КОНСУЛСКИ ОКРЪГ, ОБХВАЩАЩ ТЕРИТОРИЯТА НА АВТОНОМНИТЕ ОБЛАСТИ КАТАЛУНИЯ И АРАГОН И ПРОЕКТ НА ПОСТАНОВЛЕНИЕ ЗА ОДОБРЯВАНЕ НА ДОПЪЛНИ­ТЕЛНИ РАЗХОДИ ПО БЮДЖЕТА НА МИНИСТЕРСТВОТО НА ВЪНШНИТЕ РАБОТИ ЗА 2019 Г.  Внася: заместник министър-председателят по правосъдната реформа и министър на външните работи 10. ПРОЕКТ НА РЕШЕНИЕ ЗА ДАВАНЕ НА РАЗРЕШЕНИЕ ЗА ПРЕХВЪРЛЯНЕ ИЗЦЯЛО НА ПРАВАТА И ЗАДЪЛЖЕНИЯТА ПО ПРЕДОСТАВЕНА КОНЦЕСИЯ ЗА ДОБИВ НА ПОДЗЕМНИ БОГАТСТВА – СКАЛНООБЛИЦОВЪЧНИ МАТЕРИА­ЛИ – ВАРОВИЦИ, ОТ НАХОДИЩЕ „ЯБЛАНИЦА“, ОБЩИНА ЯБЛАНИЦА, ОБЛАСТ ЛОВЕЧ, И ЗА ОТПРАВЯНЕ НА ПРЕДЛОЖЕНИЕ ДО КОНЦЕСИОНЕРА ЗА ИЗМЕНЕНИЕ И ДОПЪЛНЕНИЕ НА КОНЦЕСИОННИЯ ДОГОВОР.  Внася: министърът на енергетиката 11. ПРОЕКТ НА РЕШЕНИЕ ЗА ДАВАНЕ НА РАЗРЕШЕНИЕ ЗА ПРЕХВЪРЛЯНЕ ИЗЦЯЛО НА ПРАВАТА И ЗАДЪЛЖЕНИЯТА ПО ПРЕДОСТАВЕНА КОНЦЕСИЯ ЗА ДОБИВ НА ПОДЗЕМНИ БОГАТСТВА – СКАЛНООБЛИЦОВЪЧНИ МАТЕРИА­ЛИ – ВАРОВИЦИ, ОТ НАХОДИЩЕ „НАНОВИЦА“, ОБЩИНА ТЕТЕВЕН, ОБЛАСТ ЛОВЕЧ, И ЗА ОТПРАВЯНЕ НА ПРЕДЛОЖЕНИЕ ДО КОНЦЕСИОНЕРА ЗА ИЗМЕНЕНИЕ И ДОПЪЛНЕНИЕ НА КОНЦЕСИОННИЯ ДОГОВОР.  Внася: министърът на енергетиката 12. ПРОЕКТ НА РЕШЕНИЕ ЗА ПРИЕМАНЕ НА ОТПРАВЕНО ОТ КОНЦЕСИОНЕРА ПРЕДЛОЖЕНИЕ ЗА ИЗМЕНЕНИЕ НА ДОГОВОРА ЗА ПРЕДОСТАВЯНЕ НА КОНЦЕСИЯ ЗА ПОДЗЕМНИ ПРИРОДНИ БОГАТСТВА – ОЛОВНО-ЦИНКОВИ РУДИ, ЧРЕЗ ДОБИВ ОТ НАХОДИЩЕ „ДЖУРКОВО“, ОБЛАСТ ПЛОВДИВ, СКЛЮ­ЧЕН НА 4 ЯНУАРИ 2000 Г. МЕЖДУ МИНИСТЕРСКИЯ СЪВЕТ НА РЕПУБЛИКА БЪЛГАРИЯ, ПРЕДСТАВЛЯВАН ОТ ЗАМЕСТНИК МИНИСТЪР-ПРЕДСЕДАТЕЛЯ И МИНИСТЪР НА ИКОНОМИКАТА, И „ГОРУБСО – ЛЪКИ“ АД – ГР. ЛЪКИ, ИЗМЕНЕН И ДОПЪЛНЕН С ДОПЪЛНИТЕЛНО СПОРАЗУМЕНИЕ № 1 ОТ 15 ЮНИ 2006 Г., ДОПЪЛНИТЕЛНО СПОРАЗУМЕНИЕ № 2 ОТ 31 ЯНУАРИ 2007 Г., ДОПЪЛНИТЕЛНО СПОРАЗУМЕНИЕ № 3 ОТ 23 ОКТОМВРИ 2008 Г. И ДОПЪЛНИТЕЛНО СПОРАЗУМЕНИЕ № 4 ОТ 17 ЮНИ 2015 Г.  Внася: министърът на енергетиката 13. ДОКЛАД ЗА ОДОБРЯВАНЕ ПРОЕКТ НА РАЗРЕШЕНИЕ ЗА ТЪРСЕНЕ И ПРОУЧВАНЕ НА МЕТАЛНИ ПОЛЕЗНИ ИЗКОПАЕМИ – ПОДЗЕМНИ БОГАТ­СТВА ПО ЧЛ. 2, АЛ. 1, Т. 1 ОТ ЗАКОНА ЗА ПОДЗЕМНИТЕ БОГАТСТВА, В ПЛОЩТА „БОРИЕВА-ИЗТОК”. РАЗПОЛОЖЕНА НА ТЕРИТОРИЯТА НА ОБЩИ­НА МАДАН, ОБЛАСТ СМОЛЯН.  Внася: министърът на енергетиката 14. ДОКЛАД ЗА ОДОБРЯВАНЕ ПРОЕКТ НА РАЗРЕШЕНИЕ ЗА ТЪРСЕНЕ И ПРОУЧ­ВАНЕ НА НЕМЕТАЛНИ ПОЛЕЗНИ ИЗКОПАЕМИ – ИНДУСТРИАЛНИ МИНЕРА­ЛИ – ПОДЗЕМНИ БОГАТСТВА ПО ЧЛ. 2, АЛ. 1, Т. 2 ОТ ЗАКОНА ЗА ПОДЗЕМ­НИТЕ БОГАТСТВА, В ПЛОЩТА „РАЮВ КАМЪК”, РАЗПОЛОЖЕНА В ЗЕМЛИЩАТА НА С. ТОДЮВЦИ, С, БУЙНОВЦИ И ГР. ЕЛЕНА, ОБЩИНА ЕЛЕНА, ОБЛАСТ ВЕЛИКО ТЪРНОВО.  Внася: министърът на енергетиката 15. ДОКЛАД ЗА ОДОБРЯВАНЕ ПРОЕКТ НА РАЗРЕШЕНИЕ ЗА ПРОУЧВАНЕ НА СТРОИТЕЛНИ МАТЕРИАЛИ – ПОДЗЕМНИ БОГАТСТВА ПО ЧЛ. 2, АЛ. 1, Т. 5 ОТ ЗАКОНА ЗА ПОДЗЕМНИТЕ БОГАТСТВА, В ПЛОЩТА „СТРУДИН”, РАЗПОЛО­ЖЕНА В ЗЕМЛИЩЕТО НА С. СТРУПЕЦ, ОБЩИНА СЛИВЕН, ОБЛАСТ СЛИВЕН.  Внася: министърът на енергетиката 16. ДОКЛАД ЗА ОДОБРЯВАНЕ ПРОЕКТ НА РАЗРЕШЕНИЕ ЗА ПРОУЧВАНЕ НА СКАЛНООБЛИЦОВЪЧНИ МАТЕРИАЛИ – ПОДЗЕМНИ БОГАТСТВА ПО ЧЛ. 2, АЛ. 1, Т. 6 ОТ ЗАКОНА ЗА ПОДЗЕМНИТЕ БОГАТСТВА, В ПЛОЩТА „ПЕТКОВОТО-2”, РАЗПОЛОЖЕНА В ЗЕМЛИЩЕТО НА С. КОБИЛИНО, ОБЩИНА ИВАЙ­ЛОВГРАД, ОБЛАСТ ХАСКОВО.  Внася: министърът на енергетиката 17. ДОКЛАД ЗА ОДОБРЯВАНЕ ПРОЕКТ НА РАЗРЕШЕНИЕ ЗА ПРОУЧВАНЕ НА СКАЛНООБЛИЦОВЪЧНИ МАТЕРИАЛИ – ПОДЗЕМНИ БОГАТСТВА ПО ЧЛ. 2, АЛ. 1, Т. 6 ОТ ЗАКОНА ЗА ПОДЗЕМНИТЕ БОГАТСТВА, В ПЛОЩТА „БИЛОТО-2”, РАЗПОЛОЖЕНА В ЗЕМЛИЩАТА НА С. КОБИЛИНО И С. ЧЕРНИ РИД, ОБЩИ­НА ИВАЙЛОВГРАД, ОБЛАСТ ХАСКОВО.  Внася: министърът на енергетиката 18. ПРОЕКТ НА ПОСТАНОВЛЕНИЕ ЗА ПРИЕМАНЕ НА ПРАВИЛНИК ЗА ПРИЛАГА­НЕ НА ЗАКОНА ЗА ПРЕДПРИЯТИЯТА НА СОЦИАЛНАТА И СОЛИДАРНА ИКОНОМИКА.  Внася: министърът на труда и социалната политика 19. ПРОЕКТ НА ПОСТАНОВЛЕНИЕ ЗА ИЗМЕНЕНИЕ И ДОПЪЛНЕНИЕ НА НАРЕД­БАТА ЗА ПАРИЧНИТЕ ОБЕЗЩЕТЕНИЯ И ПОМОЩИ ОТ ДЪРЖАВНОТО ОБЩЕСТВЕНО ОСИГУРЯВАНЕ, ПРИЕТА С ПОСТАНОВЛЕНИЕ № 188 НА МИНИСТЕРСКИЯ СЪВЕТ ОТ 2015 Г.  Внася: министърът на труда и социалната политика 20. ПРОЕКТ НА ПОСТАНОВЛЕНИЕ ЗА ИЗМЕНЕНИЕ И ДОПЪЛНЕНИЕ НА НАРЕД­БАТА ЗА ПЕНСИИТЕ И ОСИГУРИТЕЛНИЯ СТАЖ, ПРИЕТА С ПОСТАНОВЛЕ­НИЕ № 30 НА МИНИСТЕРСКИЯ СЪВЕТ ОТ 2000 Г.  Внася: министърът на труда и социалната политика", "date": "2019.05.07", "title": " Вижте какво ще решава Министерски съвет утре, 8 май"}
{"url": "https://trud.bg/%d0%b5%d0%b2%d0%b0-%d0%bc%d0%b0%d0%b9%d0%b4%d0%b5%d0%bb-%d0%b2-sin-cars-%d0%b2-%d0%b1%d1%8a%d0%bb%d0%b3%d0%b0%d1%80%d0%b8%d1%8f-%d0%b8%d0%bc%d0%b0%d0%bc%d0%b5-%d0%bf%d0%be%d1%82%d0%b5%d0%bd%d1%86/", "text": "„В Европа имаме нужда от по-малко и по-внимателно обмислени регулации, за да имаме истински големи европейски иновативни  компании, а не само американски. В България имаме потенциал да сме в челните места по иновации и технологии в ЕС, а именно те създават нови производства и работни места. Затова продължавам да подкрепям предприемачи с визия и идеи като Росен Даскалов“, каза кандидатът за евродепутат от листата на ГЕРБ и СДС за изборите за Европейски парламент Ема Майдел, която посети днес русенския производител на автомобили Sin Cars със собственик инж. Росен Даскалов. Тя разговаря с работници и служители във фирмата. Даскалов представи фирмата, а кандидатът за евродепутат Ева Майдел  научи от собственика на Sin Cars, че се подготвя изграждането високотехнологична фабрика за производство на електрически и хибридни автомобили в Русе. Той обясни, че производствената линия трябва да стартира през 2020 г. Първоначалната инвестиция е над 10 млн. лв. и ще разкрие между 50 и 100 нови работни места. Оптимизираният производствен процес ще позволи бързо и лесно сглобяване на различните варианти на платформи, като се използват стандартни материали. Новата производствената линия L-City е проектирана с годишен капацитет от 20 000 автомобила, които ще бъдат насочени към европейския пазар. Една от водещите цели при създаването на проекта L-city е ангажирането с каузата за опазване на околната среда, намаляване на емисиите в градовете и създаване на по-здравословна жизнена среда, отбеляза в заключение Даскалов. Избори 2019. Платено съдържание. Купуването и продаването на гласове е престъпление.", "date": "2019.05.07", "title": " Ева Майдел в Sin Cars: В България имаме потенциал да сме в челните места по иновации и технологии в ЕС\t"}
{"url": "https://trud.bg/%d0%bf%d0%be%d1%81%d0%bb%d0%b0%d0%bd%d0%b8%d0%ba-%d0%b5%d1%80%d0%b8%d0%ba-%d1%80%d1%83%d0%b1%d0%b8%d0%bd-%d1%89%d0%b5-%d0%bf%d0%be%d0%bb%d1%83%d1%87%d0%b8%d1%82%d0%b5-%d0%b2%d1%8a%d0%b7%d0%bc%d0%be/", "text": "България ще получи възможно най-добра цена за новите изтребители F-16, заяви американският посланик у нас Ерик Рубин на конференция на тема „Политиките на България в евроатлантическата реалност“. „Като погледнете целия пакет ще разберете, че ангажиментът на САЩ е да подкрепя българската армия и авиация. Смятам, че цената е разумна. Разбирам, че това е висока цена, но ние ще подкрепяме нуждите на България и реалността, в която се намира. Уверявам ви, че България ще има най-модерния боен самолет, когато сделката бъде завършена. Това ще доведе до подобряване както на сигурността на България, така и на НАТО и по този начин ще стане неин стратегически партньор“, заяви Рубин. Той каза още, че САЩ и България имат добро партньорство помежду си и ако някога то е било само по отношение на сигурността и отбраната, то днес те са многостранни. „Думата взаимозависимост е ключов фактор в оформянето на отношенията между България и САЩ. Ние трябва да продължим да защитаваме това, което сме постигнали, но и да гарантираме че това ще продължи и в бъдеще. Аз вярвам в бъдещите отношения между САЩ и България, които датират от 150 години“, добави посланикът. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.05.07", "title": " Посланик Ерик Рубин: България ще получи възможно най-добрата цена за изтребителите F-16"}
{"url": "https://trud.bg/%d0%bc%d0%b0%d1%80%d0%b8%d1%8f-%d0%b3%d0%b0%d0%b1%d1%80%d0%b8%d0%b5%d0%bb-%d0%b2-%d0%bf%d0%bb%d0%be%d0%b2%d0%b4%d0%b8%d0%b2-%d0%bf%d0%be-%d0%bd%d0%b8%d1%81%d0%ba%d0%b8-%d1%86%d0%b5%d0%bd%d0%b8-%d0%bd/", "text": "„Цифровизацията е навсякъде около нас. Тя не е бъдещето, тя е настоящето“ – това заяви в Пловдив водачът на листата на ГЕРБ за предстоящите избори за членове на Европейски парламент Мария Габриел. В града под тепетата тя се срещна с администрацията на фирма „Белла България“, където бе посрещната от изпълнителния директор на компанията Елза Маркова. Тя бе придружена от кмета на „Тракия“ и ръководител на районната организация Костадин Димитров. Само за година и половина с комисар по цифрова икономика и общество Мария Габриел, Европейската комисия е завършила 28 законодателни инициативи в този ресор.  За сравнение за предходните три години от мандата на ЕК те са били само шест. Мария Габриел посочи съвсем конкретни ползи за хората като цените на роуминга в Европейския съюз. „Днес ги приемаме за даденост, но да си спомним какви бяха те преди юни 2017 година“, заяви тя и уточни, че работи усилено за намаляване на цените на роуминга на Западните Балкани. „По тази тема работя и се радвам, че имам резултат– още от юли тази година започва спадане на цените за мобилните данни – да си видим имейлите, фейсбук. Стартираме с цена от 45 евроцента на мегабайт,  в момента тя е между 11 и 14 евро. Разликата наистина е огромна“, каза още Мария Габриел и уточни, че е започнат техническият процес за работа за гласовите обаждания и есемесите. Страните от Западните Балкани също вече между тях шестте започват драстично намаляване на цените. Освен роуминга водачът на листата на ГЕРБ за предстоящите избори за членове на Европейския парламент посочи и други добри инициативи – безплатен безжичен интернет на обществени места, а Пловдив е сред селектираните. „Това е моя инициатива, в която за първи път Европа работи така пряко с кметовете и общините. Проектът е на стойност 120 милиона евро. Целта ни е в 8000 общини в цяла Европа да предоставим ваучер на стойност 15000 евро, който да позволи в продължение на три години на обществени места да има безплатен безжичен високоскоростен интернет“, обясни Мария Габриел. Тя отговори на всичките й поставени въпроси, сред които бъдещето на България в Шенген и Еврозоната, електронното гласуване, борбата с фалшивите новини и дигитализацията на различни сектори в икономиката, по-конкретно в земеделието и хранително-вкусовата промишленост. В рамките на програмата „Хоризонт Европа“ средствата за периода 2016-2017 били 40 милиона евро, а за 2018-2020 г. те ще са в размер 160 милиона евро. Дискутирана бе и темата за дигиталните иновационни хъбове, като Пловдив бе посочен като област, в която е необходимо да има такъв хъб в агросектора и хранително-вкусовата промишленост. В града под тепетата Мария Габриел проведе срещи с граждани в предизборните пунктове и по Главната пешеходна зона. Тя разговаря с кмета и областен координатор на ГЕРБ в Пловдив Иван Тотев, районните кметове, народният представител инж. Атанас Ташков, общински съветници, членове и симпатизанти.  На Евроизборите на 26-ти май 2019 година ГЕРБ е с номер 12 в интегралната бюлетина. Избори 2019. Платено съдържание. Купуването и продаването на гласове е престъпление.", "date": "2019.05.07", "title": " Мария Габриел в Пловдив: По-ниски цени на роуминга и интернет достъп на обществени места са сред приоритетите ни\t"}
{"url": "https://trud.bg/%d0%b4%d0%b5%d1%82%d0%b5-%d0%b5-%d0%bf%d0%be%d1%81%d1%82%d1%80%d0%b0%d0%b4%d0%b0%d0%bb%d0%be-%d0%bf%d1%80%d0%b8-%d0%b2%d0%b5%d1%80%d0%b8%d0%b6%d0%bd%d0%b0-%d0%ba%d0%b0%d1%82%d0%b0%d1%81%d1%82%d1%80/", "text": "Дете е пострадало при катастрофа между камион и две коли в Пловдив. Сигналът за инцидента е подаден на тел. 112 около 15.30 ч., съобщиха от полицията в града на тепетата, цитирани от  . Ударът между МПС-тата е станал на светофара преди кръстовището между Асеновградско шосе и ул. „Цар Симеон“. Движението в участъка е затруднено, осъществява се в едната лента. Два екипа на Пътна полиция подсигуряват и регулират трафика.", "date": "2019.05.07", "title": " Дете е пострадало при верижна катастрофа в Пловдив"}
{"url": "https://trud.bg/%d0%b2%d0%b5%d0%bb%d0%b8%d0%ba%d0%be%d0%b1%d1%80%d0%b8%d1%82%d0%b0%d0%bd%d0%b8%d1%8f-%d0%bf%d0%be%d1%82%d0%b2%d1%8a%d1%80%d0%b4%d0%b8-%d1%87%d0%b5-%d1%89%d0%b5-%d1%83%d1%87%d0%b0%d1%81%d1%82%d0%b2/", "text": "Великобритания ще участва в изборите за Европейски парламент, независимо от факта, че правителството води преговори с опозицията за постигане на споразумение за Брекзит. Това обявиха от кабинета на министър-председателя на Обединеното кралство Тереза Мей, предава AFP. „Като се има предвид колко малко време има за съжаление няма да бъде възможно да приключим този процес преди датата, която е законово уредена за европейските парламентарни избори“, заяви Дейвид Лидингтън. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.05.07", "title": " Великобритания потвърди, че ще участва в евроизборите"}
{"url": "https://trud.bg/%d0%b1%d1%83%d1%80%d0%b3%d0%b0%d1%81-%d1%81-%d0%bd%d0%be%d0%b2%d0%b8-%d0%bf%d0%bb%d0%b0%d0%b6%d0%be%d0%b2%d0%b5-%d0%b8-%d0%b2%d0%b8%d1%88%d0%ba%d0%b8/", "text": "Два нови плажа в посока Солниците ще има в Бургас през този сезон. Новото е, че те ще бъдат охранявани от спасители. Желаещите да посещават езерата с кал и луга в близост, също ще имат нови придобивки- дървени „пътеки“ за придвижване към басейните. От първи юни пясъчните ивици в морския град вече ще са с обходни двойки спасители, а официалното откриване на сезона ще е от 1- ви юли. Тогава по вишките ще има по двама морски стражи, които да бдят за сигурността на къпещите се. На Северния плаж сменят вишките. Старите вече са се амортизирали и затова ги обновяват, обясниха спасителите. И тази година, Евиният плаж няма да е обособен с дървена или друга ограда. Мястото се знае от години, така, че желаещите да трупат тен без бански ще са си там, останалите ще ги заобикалят, обясниха стражите на морето.", "date": "2019.05.07", "title": " Бургас с нови плажове и вишки"}
{"url": "https://trud.bg/%d0%b2%d0%b8%d0%b6%d1%82%d0%b5-%d0%b0%d0%ba%d1%86%d0%b5%d0%bd%d1%82%d0%b8%d1%82%d0%b5-%d0%b2-%d0%b1%d1%80%d0%be%d1%8f-%d0%bd%d0%b0-%d0%b2%d0%b5%d1%81%d1%82%d0%bd%d0%b8%d0%ba-%d1%82%d1%80%d1%83-397/", "text": "Порожанов взел жилище от 240 кв.м за 54 000 лв. Земеделският министър платил по 218 лева на кв. метър за апартамента си в София.                 Новата провокация срещу ВСС – лицемерен опит за спасяването на Лозан Панов Методи Лалов и ССБ – инструменти за фабрикуването на компромати, целящи да отклонят скандалите около председателя на ВКС – анализ на „Труд“.               Защо пълзим в краката на папата? Властта обруга патриарх Кирил, а боготвори Франциск – коментар на проф. Людмил Георгиев.             Докога ще чакаме да настигнем европейците Вдигането на заплатите е основният двигател за ръста на икономиката – коментар на Стефан Кючуков.                 Петият президент Силует на победителя в изборите в Северна Македония Стево Пендаровски. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.05.07", "title": " Вижте акцентите в броя на вестник „Труд“"}
{"url": "https://trud.bg/%d0%be%d1%89%d0%b5-44-%d0%b3%d0%be%d0%b4%d0%b8%d0%bd%d0%b8-%d0%bb%d0%b0%d0%b7%d0%b8%d0%bc-%d0%ba%d1%8a%d0%bc-%d0%b5%d0%b2%d1%80%d0%be%d0%bf%d0%b0-%d0%be%d0%b1%d0%b7%d0%be%d1%80/", "text": "Сделките с недвижими имоти през 2018 г. раздвижиха пазара Чак след 44 години може да достигнем стандарта на живот на европейците, ако се запази настоящият темп на растеж на икономиката ни, показва доклад на Института за икономически изследвания към БАН. Според икономистите темпът на растеж на БВП е намалял от 3,6% през 2017 г. на 3,1% през 2018 г. Въпреки забавянето, растежът остава над средния за държавите от ЕС, но е сред най-ниските за новите страни-членки. Независимо от положителните икономически перспективи, запазването на настоящите темпове на икономически растеж означава, че сближаването със средния доход на глава от населението в ЕС остава далеч в бъдещето, уточняват от БАН. “Тези темпове, които постигаме от около 3%, са крайно недостатъчни. Догонването на европейците излиза извън всякакво обозримо бъдеще”, каза доц. д-р Виктор Йоцов, ръководител на екипа, който изготви годишния доклад на Института за икономически изследвания при БАН. Той прогнозира, че ще има леко забавяне на икономическия растеж през 2019 г., а евентуално той може да се възстанови през следващата година. “През миналата година темповете бяха 3,1%, а тази година очакваме да бъдат в порядъка на 2,6-2,7%. Очакваме леко ускоряване на темповете на растеж до 3,9-4% през 2021 г. До голяма степен това ще бъде в резултат на усвояването на европейските средства, тъй като програмният период свършва през 2020 г.”, отбеляза икономистът. Важното за българската икономика е да постигне дългосрочен и траен икономически ръст от минимум 5% годишно, смятат икономистите от БАН. Само това би осигурило по-осезаем растеж на доходите и благосъстоянието. Икономистите допълниха, че през 2018 г. най-висок принос за ръста на икономиката е имал секторът на недвижимите имоти. “В същото време е разочароващо, че структуроопределящ сектор като промишлеността намалява за втора поредна година приноса си в общия растеж”, каза още Йоцов. В доклада си БАН препоръчва на правителството да просмисли данъчната система. Пропорционалното облагане на доходите, не само че не съдейства за намаляване на неравенството в пазарните доходи, а дори спомага за неговото задълбочаване. Това се дължи както на липсата на преразпределителен ефект от пропорционалния подоходен данък, така и на ниското равнище на разходите за социална закрила, посочват икономистите. “Нашата препоръка е, че в никакъв случай не трябва да се повишават ставките преди да са изчерпани възможностите за повишаване събираемостта на данъците”, каза ръководителят на екипа по изготвяне на доклада. През 2018 г. бюджетът на страната е приключил с излишък за трета поредна година, като и през трите години е бил планиран дефицит. Необходимо е да се преосмисли политиката на балансиран бюджет на всяка цена, категорични са икономистите от БАН. Много от страните-членки на ЕС са склонни да пренебрегнат бюджетния излишък, за сметка на това да се развиват по-бързо икономиките им.   EК намали прогнозата си за БВП на страната Европейската комисия (ЕК) намали прогнозата си за растежа на икономиката ни през настоящата година до 3,3%, докато според зимната икономическа прогноза увеличението на БВП трябваше да бъде 3,6% и да остане такова и през 2020 г. В новата прогноза на ЕК очакванията за ръста на БВП за следващата година са ревизирани на 3,4%. За 2018 г. ръстът на българския БВП е оценен на 3,1% (спрямо досегашните очаквания за 3,2 на сто), което представлява понижение спрямо ръста от 3,8% през 2017 г. Основна причина за забавянето е по-слабият износ, което се дължи на намаленото търсене от големите търговски партньори на страната в ЕС и Турция. Вътрешно търсене ще продължи да нараства, но с по-бавни темпове поради по-умереното частно потребление, посочват от ЕК. Потребителското доверие остана слабо в първите месеци на 2019 г., което предполага по-предпазливо поведение на домакинствата по отношение на разходите през годината. Прогнозата за инфлацията е, че тя ще се понижи до 2% през 2019 г. и до 1,8% през 2020 г. За сравнение през 2018 г. тя достигна 2,6%, като основна причина е поскъпването на електроенергията и на основните храни.   Износът на страната намалява, но вносът расте Износът на страната намалява с 1,9% за година, но за сметка на това вносът нараства с 3,7%. Според доклада на БАН забавянето на темповете на световната търговия и икономическите проблеми в един от основните ни търговски партньори – Турция, продължават да оказват сериозно негативно въздействие върху международните сделки на българските компании. При тази липса на ръст в износа може да се приеме, че целият ръст на вноса е за задоволяване на вътрешното потребление, посочват икономистите от БАН. През 2018 г. намаляват изнасяните стоки към почти всички основни търговски партньори на България, с изключение на Германия, която е на първо място по експорт на наши стоки. На следващите места са Италия, Румъния и Турция, а челната петица се допълва от износа за Гърция. С най-голям дял във вноса у нас е Германия, следвана от Русия, Китай, Италия и Турция.   Нарастват заемите за домакинствата При кредитирането на дребно се наблюдават благоприятни тенденции, пише в доклада на БАН. Сегментът демонстрира по-висока активност и общият обем по нов бизнес нараства за девета поредна година, достигайки 8,3 млрд. лв. за 2018 г., което е с 975 млн. лв. (или 13,4%) повече от постигнатия през 2017 г. Трябва да се отбележи, че тази тенденция проявява добра устойчивост във времето – на практика обемите по нов бизнес в този сегмент се увеличават постоянно от 2010 г. насам. Доста устойчива е и тенденцията при изменение на дела на дългосрочните кредити за домакинствата. Докато непосредствено преди началото на финансовата криза този дял е от порядъка на 81-82% от общия обем по нов бизнес при кредитите за населението, то през следващите шест години делът на дългосрочните кредити намалява до 72,9%. Същевременно в структурата на кредитирането на нефинансовите предприятия се запазва водещата роля на сектора на търговията, транспорта и туризма, които формират около 1/3 от общия кредит за нефинансовия сектор.   1500 лв. средна заплата до две години В частния сектор плащат с 480 лв. по-малко от обществения Средната заплата в страната ще продължи да расте, като в края на 2019 г. ще достигне 1244 лв., през 2020 г. ще бъде 1355 лв., а през 2021 г. – 1478 лв., прогнозират икономистите от БАН. Според предварителните данни на НСИ, средната годишна работна заплата за 2018 г. достига 13 621 лв. и се увеличава със 7%, докато през 2017 г. тя е била 12 725 лв. Минималната заплата през 2018 г. беше 510 лв., а за настоящата е 560 лв. Разликата между минималната и средната заплата за страната е 44,9%, посочват икономистите от БАН. През периода 2009-2017 г. средната заплата в частния сектор е по-висока от тази в обществения. Но през 2018 г. в резултат на бързото покачване на заплатите в обществения сектор заплатата в частния сектор остава с 480 лв. по-ниска от тази в обществения, показва докладът. Това се дължи на липсата на специалисти, които могат да имат реален принос към производствените резултати на фирмите. Трудовите разходи на работодателите растат и през 2018 г. В сравнение с 2012 г. те са 52% по-високи. В комбинация със заявените лоши очаквания на работодателите за бизнес климата през 2019 г., те могат да се един от факторите за задържане на заетостта, допълват икономистите. През 2018 г. броят на заетите в България достига до 3,5 млн. души, според предварителни данни на НСИ. Безработните намаляват, като през 2018 г. достигат 170 хил. души – с 33,3 хил. по-малко спрямо предишната година. Това е исторически минимум след 2002 г., по-нисък дори от регистрираните 198 хил. души през 2008 г.   Инвестициите намаляват Съществена слабост на българската икономика са недостатъчните вътрешни и чуждестранни инвестиции, пише в доклада на икономистите от БАН. Размерът на инвестициите намалява от над 29,4 млрд. лв. през 2008 г. на 18 млрд. лв. през 2018 г. Като например в индустрията инвестициите през 2018 г. са с 36% по-ниски спрямо 2008 г. От друга страна, най-съществено нарастване на инвестициите има в аграрния сектор, отбелязват икономистите. Делът на инвестициите в индустрията остава почти непроменен и възлиза на 31% и през 2008, и през 2018 г., което се отнася и за дела на търговията, транспорта и туризма – 23%. Най-сериозен ръст отбелязват вложенията в аграрния сектор, които имат дял от 6,2% през 2018 г., при 3,2% през 2008 г. Слаб растеж на инвестициите отбелязва и секторът на информационните технологии и комуникации, професионални дейности и изследвания, които са от най-голямо значение за изграждане на високотехнологична и конкурентоспособна икономика, пише в доклада на БАН. В доклада отчитат още, че ограничените инвестиции – местни частни и преки чуждестранни, не могат да бъдат напълно компенсирани от нискоефективните публични инвестиции, които зависят от притока на европейски средства. Парите от ЕС се очаква плавно да нарастват през следващите години, но рисковете са високи, доколкото все още не е ясно как ще се отрази Брекзит на общия европейски бюджет.", "date": "2019.05.07", "title": " Още 44 години лазим към Европа (обзор)\t"}
{"url": "https://trud.bg/%d0%bc%d0%b8%d0%bd%d0%b8%d1%81%d1%82%d1%8a%d1%80-%d1%80%d1%83%d0%bc%d0%b5%d0%bd-%d0%bf%d0%be%d1%80%d0%be%d0%b6%d0%b0%d0%bd%d0%be%d0%b2-%d0%b5-%d0%bf%d1%80%d0%b8%d0%b7%d0%be%d0%b2%d0%b0%d0%bd-%d0%ba/", "text": "Към настоящия момент, по това наказателно производство тази седмица, има призовани редица длъжностни лица от ДФ „Земеделие“, включително и бивши директори на ДФ „Земеделие“, които ще бъдат разпитвани на този етап в качеството на свидетели. Призован е като свидетел Румен Порожанов. Това заяви наблюдаващият прокурор Ангел Кънев, прокуратурата, цитиран от БГНЕС. По-рано днес специализираната прокуратура внесе в Специализирания наказателен съд искане за определяне мярка за неотклонение „Задържане под стража“ на Миню Стайков, обвинен за участие в престъпен сговор за злоупотреби с европейски фондове, а Специализираният съд взе тази на най-тежка мярка. „Към настоящия момент, по това наказателно производство тази седмица, има призовани редица длъжностни лица от ДФ „Земеделие“, включително и бивши директори на ДФ „Земеделие“, които ще бъдат разпитвани на този етап в качеството на свидетели. При събиране на доказателства, че някой от тях е виновен, извършил умишлено някакво престъпление или престъпно деяние ще бъдат предприети действия, съответно ще бъде привлечен към наказателна отговорност. Призован е като свидетел Румен Порожанов, той ще се яви в Специализираната прокуратура за разпит в качеството на свидетел по това наказателно производство”, каза прокурор Ангел Кънев след решението на съда днес. Порожанов, който в момента е земеделски министър е извикан в качеството му на бивш шеф на фонда. Преди дни стана ясно, че Специализираната прокуратура разследва 8 души за престъпления с евросредства по Програмата за развитие на селските райони. Предметът на разследване по досъдебното производство е престъпно сдружение за злоупотреби с фондове на ЕС. Разследват се отпускане на средства за периода 2015 – 2018 година. Разследването за злоупотреби е свързано с Програмите за развитието на селските райони и по програмата за конверсия на лозя. Принципал е ДФ „Земеделие“. Става дума за съвсем различно разследване от това, за което преди 8 месеца в качеството на обвиняем беше привлечен бизнесменът Миню Стайков, уточни тогава заместник-главният прокурор Иван Гешев. Днес адвокатът на Стайков Лъчезар Таков заяви, че в събота е изтекло 8-месечното задържане на неговия клиент. „В събота трябваше да бъде освободен”, каза защитникът. На въпроса как се гледа днес мярка за неотклонение, адвокатът обясни, че му била наложена 72-часово задържане в Софийския затвор. „Той е на легло в болницата при Софийския затвор и внесоха искане, пак в рамките на 72 часа, но всички останали обвиняеми, които бяха по първото дело ги пуснаха, след като изтече 8-те месеца. Само по отношение на него беше направено искане за задържане”, каза адвокатът му. Неговото предположение е, че това няма нищо общо с правото, а това е начин да се заобиколи закона. „Цели се да бъде смачкан Стайков. По правни причини не би трябвало да бъде смачкан, защото по делото няма такива доказателства. Остават още два вида причини едните са икономически, а другите са политически, вие си отговорете по какви причини, но аз смея да твърдя, че заради правни съображения той няма за какво да бъде задържан”, каза той пред журналисти.", "date": "2019.05.07", "title": " Министър Румен Порожанов е призован като свидетел по делото на Миню Стайков"}
{"url": "https://trud.bg/%d0%bc%d0%b0%d1%80%d0%b8%d1%8f-%d0%b3%d0%b0%d0%b1%d1%80%d0%b8%d0%b5%d0%bb-%d0%b8-%d0%b8%d1%85%d1%82%d0%b8%d0%bc%d0%b0%d0%bd-%d0%b4%d0%be%d0%bf%d1%80%d0%b8%d0%bd%d0%b0%d1%81%d1%8f-%d0%b1%d1%8a%d0%bb/", "text": "„Ихтиман е една от 113-те български общини, които спечелиха финансиране за инсталиране на безплатен безжичен високоскоростен интернет на обществени места в инициативата Wifi4EU. Поздравявам кмета и неговия екип, че благодарение на добрата работа бяха селектирани още в първата покана. Така и Ихтиман допринесе България да бъде на второ място в Европа по брой общини, спечелили финансиране\". Това заяви Мария Габриел, българският еврокомисар за цифрова икономика и цифрово общество в настоящия състав на Европейската комисия. Тя връчи на кмета символично ваучера за 15 000 евро, които се отпускат за закупуване на оборудване и изграждане на 10 точки за свободен достъп до високоскоростен интернет. Събитието се състоя в залата на ОБС в сградата на общината. На него присъстваха зам. кметовете на община Ихтиман, председателят на ОБС Ихтиман, както и жители на града. „Този безплатен безжичен интернет дава възможност на Ихтиман да бъде в пряка връзка с останалите общини в България и Европа. Той  ще осигурява на жителите и гостите на нашата община безпроблемна комуникационна свързаност. Това прави нашата община по – видима\", заяви кметът на община Ихтиман Калоян Илиев. След като бъдат изградени WiFi, те ще осигуряват високоскоростна връзка за период от 3 години. Избори 2019. Платено съдържание. Купуването и продаването на гласове е престъпление.", "date": "2019.05.07", "title": " Мария Габриел: И Ихтиман допринася България да бъде на второ място в Европа по спечелено финансиране за безплатен интернет WiFi4EU\t"}
{"url": "https://trud.bg/%d0%b8%d0%b2%d0%b5%d0%bb%d0%b8%d0%bd%d0%b0-%d0%b2%d0%b0%d1%81%d0%b8%d0%bb%d0%b5%d0%b2%d0%b0-%d1%89%d0%b5-%d1%80%d0%b0%d0%b1%d0%be%d1%82%d0%b8-%d0%b2-%d0%b5%d0%bf-%d0%b7%d0%b0-%d1%81%d1%82%d1%80%d0%b0/", "text": "Черноморският регион да попадне във фокуса на европейските политики си поставя за цел Ивелина Василева – кандидат за депутат в Европейския парламент от листата на ГЕРБ, както и настоящ председател на парламентарната Комисия по околна среда и води, бивш министър. „С влизането на България и Румъния в ЕС Черно море стана европейско море. На европейско ниво обаче стратегия за развитие на този регион няма. Иска ми се да се обединим за това да работим за развитието на Черноморския регион чрез конкретни проекти и политики, насочени към него“, каза Ивелина Василева. Тя си е поставила за цел надграждане на Дунавската стратегия с конкретни проекти и стратегия за развитие на Черноморския регион. По този начин могат да се подобрят и контактите с останалите държави, да се стимулира икономиката и т.н., счита тя. Подчерта, че околната среда не признава граници – нито общински, нито регионални, нито национални. „Тя е нещо, за което трябва да се обединяват усилията. И това може да е платформата за разработването на такава стратегия на Черноморския регион“, каза Василева. Днес тя се срещна в Каварна с представители на туристическия бизнес и природозащитни организации. Във форума участваха народните представители вицеадмирал Пламен Манушев и Даниела Димитрова, кметът на Шабла Мариян Жечев, общинските ръководители на ГЕРБ-Каварна Йордан Стоянов и на ГЕРБ-Шабла Живко Спасов, кметове на населени места от двете морски общини, както и собственици на хотели и председателят на туристическо сдружение „Каварна“ Дарина Аргирова. „Северното Черноморие е район, в който в максимална степен се концентрира фокусът, когато говорим за потенциал за развитие на бизнеса, в частност на туризма, и за екология. За жалост, разговорите често стигат до сериозни противопоставяния и сблъсъци, а трябва да се намери пресечната точка, за да има възможност за развитие на региона. Екологията и бизнесът в нашия регион понякога се сблъскват и водят до сериозни проблеми в развитието. Постигането на баланс между тях ще бъде най-добрата възможност за развитие на региона и за опазване на природата“, сподели Йордан Стоянов, който е и общински съветник в Каварна. Ивелина Василева припомни мащабната инвестиционна програма, която бе реализирана в предходния мандат на правителството на премиера Бойко Борисов с изграждането на екологична инфраструктура. Особен фокус с грижа към Черноморското крайбрежие и грижа за опазване на водата в района от замърсявания. Осем пречиствателни станции бяха изградени и реконструирани по Черноморското крайбрежие. В Каварна се реализира проект с изграждане на колектори и канализационна мрежа, припомни тя. „Темата с чистотата на водите е все по-значима. Това, което имаме като решимост, е да продължаваме да работим за изграждане на екологична инфраструктура. За което ще се разчита и на европейската солидарност“, подчерта Ивелина Василева. И припомни, че представителите в ЕП, в  частност Андрей Новаков, който беше представител на работната група, договаряща бюджетните средства, успяха да договорят по-голям бюджет за България за периода 2021-2027 година. Средствата, с които България ще разполага, ще са с 3,5 млрд. лева повече за следващия програмен период. Важно е и това, че минимум 25 % ще бъдат заделени за дейности, които са пряко свързани със справянето с щетите от изменението на климата и опазването на околната среда, посочи тя. Ивелина Василева обяви, че ще работи за създаване на Изследователски център в България, който да изследва не само съдържанието на замърсители, включително и пластмасови отпадъци във водите, но и въздействието върху човешкото здраве. Както и да се стартират и инициативи за ограничаване на пластмасите, с обособяване и на зони без пластмасови отпадъци. Коментирана бе и европейската мрежа НАТУРА 2000, която е с фокус върху местообитания или дивите птици, но не забранява човешките дейности, не забранява на хората в региона да развиват специфичните за тях земеделски  дейности или други такива. Освен това, категорично НАТУРА 2000 не изключва възможностите за развитие на туризъм. Тя акцентира и на необходимостта от междусекторна координация, за да не се стига до болезнени сблъсъци и щети, включително и чрез наказателни процедури, както ситуацията с ветроенергийните системи у нас. Вицеадмирал Пламен Манушев подчерта, че предстоящите евроизбори са изключително важни за ГЕРБ. „Искаме да покажем, че партията обръща внимание на най-важните проблеми в страната, включително на екологията и бизнеса. Решени сме да продължим това и смятаме, че е изключително важно премиерът Бойко Борисов да изпълни мандата си, за да стартира навреме  новият програмен период“, посочи още вицеадмирал Манушев, който е и областен координатор на ГЕРБ в област Добрич. „Една стабилна държава до следващите парламентарни избори ще даде такива условия. Бизнесът иска стабилност, а не безвремие“, подчерта още той. Избори 2019. Платено съдържание. Купуването и продаването на гласове е престъпление.", "date": "2019.05.07", "title": " Ивелина Василева ще работи в ЕП за стратегия за развитие на Черноморския регион\t"}
{"url": "https://trud.bg/%d0%bc%d1%8a%d0%b6-%d0%b2%d0%b7%d0%b5-%d0%b7%d0%b0%d0%bb%d0%be%d0%b6%d0%bd%d0%b8%d1%86%d0%b8-%d0%b1%d0%bb%d0%b8%d0%b7%d0%be-%d0%b4%d0%be-%d1%84%d1%80%d0%b5%d0%bd%d1%81%d0%ba%d0%b8%d1%8f-%d0%b3%d1%80/", "text": "Неизвестно лице държи няколко души като заложници в магазин за кафе и цигари в градчето Бланяк в близост до летището на Тулуза, съобщават френските вестници, цитирани от БГНЕС. Мъжът два пъти е открил огън срещу полицията, която се е опитвала да достигне до мястото. Мотивите все още не са ясни. По непотвърдена информация той е взел за заложници четири жени. По информация на вестник „Фигаро“ те са завързани, а похитителят се крие зад тях. Местният вестник „Депеш“ пише, че става дума за 17-годишен младеж, известен на полицията с нарушения на законите. Той пристигнал пред магазина с мотоциклет и след неуспешен опит за грабеж взел заложници.", "date": "2019.05.07", "title": " Мъж взе заложници близо до френския град Тулуза"}
{"url": "https://trud.bg/%d0%be%d1%81%d1%82%d0%b0%d0%b2%d0%b8%d1%85%d0%b0-%d0%b2-%d0%b0%d1%80%d0%b5%d1%81%d1%82%d0%b0-%d1%82%d1%80%d0%b0%d1%84%d0%b8%d0%ba%d0%b0%d0%bd%d1%82-%d0%bd%d0%b0-26-%d0%b1%d0%b5%d0%b6%d0%b0%d0%bd%d1%86/", "text": "Районният съд в Горна Оряховица постанови във вторник постоянна мярка задържане под стража за 48-годишен трафикант на 26 бежанци. Ангел Велев от Стражица бе оставен в килията по настояване на Районната прокуратура в железничарския град. Той е привлечен като обвиняем по досъдебно производство за това, че на 3 май в землището на горнооряховското село Янтра противозаконно подпомогнал група от 26 афганистански граждани да пребивават и преминават в страната в нарушение на Закона за чужденците в Република България. Деянието е извършено, чрез използване на лек автомобил „Форд“. Велев е стар познайник на органите на реда, защото 20 години е излежавал присъди. Последното му наказание е било от година и половина, което е изтърпял в затвор в Унгария също за трафик на бежанци. При разпитите за случая със заловените афганистанци в землището на село Янтра преди броени дни е установено, че уговорката била за плащане на по 5000 евро на човек, за да бъде преведена групата до Франция.  От събраните до монета доказателства може да се направи обосновано предположение, че обвиняемият е извършил престъплението, за което е обвинен. Съществува опасност той да се укрие или да извърши друго престъпление. Нерегламентираното превозване на чужденци през територията на страната накърнява както националната сигурност, така и сигурността на останалите държави от ЕС, което в съвкупност с предишните осъждания на обвиняемия показва по-висока степен на обществена опасност на извършеното престъпление. Поради това Районна прокуратура – Горна Оряховица настоя за вземане на мярка за неотклонение „задържане под стража“ по отношение на Ангел Велев. Действията по разследването активно продължават под ръководството на Районна прокуратура – Горна Оряховица.", "date": "2019.05.07", "title": " Оставиха в ареста трафикант на 26 бежанци, заловени в Горнооряховско\t"}
{"url": "https://trud.bg/%d0%be%d0%b1%d1%89%d0%b8%d0%bd%d0%b0-%d0%b1%d0%bb%d0%b0%d0%b3%d0%be%d0%b5%d0%b2%d0%b3%d1%80%d0%b0%d0%b4-%d0%b7%d0%b0%d0%bf%d0%be%d1%87%d0%b2%d0%b0-%d1%80%d0%b5%d1%81%d1%82%d0%b0%d0%b2%d1%80%d0%b8/", "text": "Кметът на Благоевград д-р Атанас Камбитов предприе действия за възстановяване на мемориала „Делчев род“, който се намира в двора на църквата „Въведение Богородично“. В момента голяма част от мозайката се руши, вследствие на атмосферно влияние и подпочвени води около и на мястото.  Предстои да бъде извършен щателен оглед от експерти, които да предложат най-добрия вариант за дългосрочно решаване на проблема, съобщиха от пресцентъра на общината. Мемориалът „Делчев род“ е построен през 1987 година. Той се намира срещу основната сграда на църквата „Въведение Богородично“. Паметникът е дело на творчески колектив, с ръководител арх. Богдан Томалевски, мозайката е дело на художника Христо Стефанов, скулптор е Иван Нешев. Мемориалът е костница на рода на Гоце Делчев. В основите на паметника през 1989 г. са заровени костите на бащата на Гоце Делчев – Никола Делчев. Композицията се състои от шест ниши с полукръгли абсиди, в които са реализирани мозайки с исторически моменти от Национално-освободителните борби в Македония. Върху плоча, поставена хоризонтално и под наклон, са изписани имената на Делчевия род. В страни са оформени шест пана, на които са изработени мозайки. В средата на композицията е изобразена фигурата на Гоце Делчев.", "date": "2019.05.07", "title": " Община Благоевград започва реставриране на мемориала „Делчев род“"}
{"url": "https://trud.bg/%d0%bc%d0%bb%d0%b0%d0%b4%d0%b8-%d1%82%d0%b0%d0%bb%d0%b0%d0%bd%d1%82%d0%b8-%d0%be%d1%82-%d0%b5%d0%bb%d0%b5%d0%bd%d0%b0-%d1%81-%d0%bd%d0%b0%d0%b3%d1%80%d0%b0%d0%b4%d0%b8-%d0%be%d1%82-%d0%ba%d0%be%d0%bd/", "text": "В тазгодишния Националния конкурс за детска рисунка, скулптура и приложно изкуство „Шарено петле“ в Средец еленски деца спечелиха две награди и достойно представиха Центъра за подкрепа за личностно развитие, където творят под ръководството на Мирослав Лазаров в кръжоците по дърворезба и по живопис. Младите таланти участваха  в направление „Приложно изкуство“ в трета възрастова група от пети до седми клас на тема „Вълшебният свят на Странджа“. Осмокласникът от СУ „Иван Момчилов“ Мартин Добрев спечели първо място с дърворезба, изобразяваща орел, а рисунката на шестокласничката Никол Чолакова е с втора награда, тематично свързана с природата. Конкурсът се организира от Регионално управление на образованието гр. Бургас, община Средец и Общински детски комплекс – Средец и се провежда под патронажа на кмета на общината.  Целта му е да открива и насърчава млади таланти от детските градини, училищата, школи и други извънкласни форми на обучение в областта на изобразителното, приложното и театралното изкуство.", "date": "2019.05.07", "title": " Млади таланти от Елена с награди от конкурса „Шарено петле“"}
{"url": "https://trud.bg/%d1%87%d0%b5%d1%82%d0%b8%d1%80%d0%b8%d0%bc%d0%b0-%d0%bd%d0%b5%d0%bb%d0%b5%d0%b3%d0%b0%d0%bb%d0%bd%d0%b8-%d0%bc%d0%b8%d0%b3%d1%80%d0%b0%d0%bd%d1%82%d0%b8-%d1%81%d0%b0-%d0%b1%d0%b8%d0%bb%d0%b8-%d0%b7/", "text": "Четирима нелегални мигранти са били задържани в района на жп прелеза в благоевградския квартал „Грамада“, съобщава  . Те са преминали нелегално границата през граничен пункт „Кулата“ с ТИР, а от Благоевград трябвало да се качат на камион, който да ги транспортира до столицата. Товарното возило пристигнало на уреченото място, но шофьорът му бил задържан заедно с мигрантите. В момента продължават разпитите им. Информацията бе потвърдена за NOVA от директора на Областната дирекция на МВР комисар Николай Хаджиев.", "date": "2019.05.07", "title": " Четирима нелегални мигранти са били задържани в Благоевград"}
{"url": "https://trud.bg/%d0%b8%d0%ba%d0%be%d0%bd%d0%be%d0%bc%d0%b8%d1%81%d1%82%d0%b8-%d0%be%d1%82-%d0%b1%d0%b0%d0%bd-%d1%81-%d1%82%d0%b5%d0%b7%d0%b8-%d1%82%d0%b5%d0%bc%d0%bf%d0%be%d0%b2%d0%b5-%d1%89%d0%b5-%d0%b4%d0%be%d0%b3/", "text": "Икономическият растеж, отчетен през последните 3 години, може и да изглежда висок на фона на средния за страните от ЕС, но все още е далече от желаните нива, необходими за осигуряване на догонващо развитие. За да постигнем по-добър резултат, българската икономика следва да генерира минимум 5% ръст годишно – само това би осигурило по-осезаем растеж на доходите и благосъстоянието, което да доведе до намаляване на социалното напрежение, трупало се с години. Това е един от основните изводи в Годишния доклад на Института за икономически изследвания (ИИИ) при БАН за икономическото развитие и политики в България за 2019 г., представен днес. „Ръстът на Брутния вътрешен продукт (БВП) за 2018 г. е 3,1%. Въпреки че растежът остава над средния за страните от ЕС, той е сред най-ниските измежду новите страни членки“, съобщи доц. д-р Виктор Йоцов – ръководител на екипа, писал доклада. Ако се запазят сегашните темпове на растеж,  достигането на 75% от БВП на глава от населението от средното за Европа ще отнеме повече от 30 години, а за пълно изравняване – 44 години, става ясно от анализа на икономистите в доклада. Инфлация от порядъка на около 3% не е плашеща, дори е здравословна, смятат икономистите на БАН, защото трите поредни години на дефлация сериозно са повлияли на производителите в страната. Що се отнася до износа през 2018 г., той остава близо до нивата си през 2017 г. Продължава установената тенденция за концентрация на износа към страни от ЕС. През 2018 г. вносът нараства с 3,7% спрямо 2017 г., посочи гл. ас. д-р Недялко Несторов. По думите му основата потребност на българина е от потребителски стоки, и тъй като българското производство не успява да задоволи тези нужди, се налага внос. По отношение пазара на труда става ясно, че вътрешните резерви за увеличаване броя на заетите са почти изчерпани, особено по линия на активиране на обезкуражените и общо на неактивните, които биха искали да работят. Наблюдава се физически недостиг на работна сила в някои райони при засилената сегментация на заетостта. Работодателското търсене също намалява активността си, заяви проф. д-р Победа Луканова, автор на тази глава от доклада. Анализът сочи, че са налице определени структурни слабости на българската икономика, които до голяма степен са характерни за всички страни с догонващо развитие от Централна и Източна Европа и оказват влияние върху нейното състояние, независимо от влиянието на външните фактори, подчерта доц. д-р Даниела Бобева от ИИИ при БАН. Според нея ограничените инвестиции – местни и/или частни, преки чуждестранни инвестиции и инвестиционен кредит, не могат да бъдат напълно компенсирани от нискоефективните публични инвестиции, които в голямата си част зависят от притока на европейски средства, така че да осигурят достатъчно устойчива на циклични колебания вътрешна икономическа среда. И тъй като българската икономика достига потенциален растеж на много по-ниски равнища от предкризисния период, възможностите за преодоляване на забавянето в процеса на догонване на европейската икономика при текущата структура на икономиката са вече изчерпани, става ясно от доклада.", "date": "2019.05.07", "title": " Икономисти от БАН: С тези темпове ще догоним европейците след 44 години"}
{"url": "https://trud.bg/%d0%bc%d0%b0%d1%80%d0%b8%d1%8f-%d0%b3%d0%b0%d0%b1%d1%80%d0%b8%d0%b5%d0%bb-%d0%bf%d0%bb%d0%be%d0%b2%d0%b4%d0%b8%d0%b2-%d0%b5-%d0%bf%d0%b8%d0%be%d0%bd%d0%b5%d1%80-%d0%b2-%d0%b4%d0%b8%d0%b3%d0%b8%d1%82/", "text": "Пловдив е сред пионерите в Европа по отношение на дигитализирането на културно-историческото си наследство. Това стана ясно по време на посещението на водача на листата на ГЕРБ за членове на Европейския парламент Мария Габриел в Народна библиотека „Иван Вазов“ в Пловдив. Там тя беше посрещната от кмета на Пловдив и областен координатор на партията Иван Тотев, директора на институцията Димитър Минев и част от екипа му, районни кметове, общински съветници. Мария Габриел посети дигиталния център в НБ „Иван Вазов“, реализиран по проект „Дигитално културно-историческо наследство на Община Пловдив“, финансиран от Програма БГ08 „Културно наследство и съвременни изкуства“ по Финансов механизъм на Европейското икономическо пространство. „Поздравявам Ви за дигиталния център, защото той изпраща много силно послание. Най-напред той изпраща послание за духа на Пловдив – винаги модерен, ценящ историята, но с поглед в бъдещето. Днес само 10 процента от културното наследство на Европа е цифровизирано. Вие по своему сте пионери, защото този проект ще позволи, цифровизирайки културното наследство на Пловдив, да излъчите много силен сигнал“, каза още водачът на листата на ГЕРБ за Евроизборите на 26-ти май Мария Габриел. Еврокомисарят по цифровото общество и медиите в досегашната ЕК декларира, че ще продължи да работи за довършване на започнатата от нея преди месец първа по рода си инициатива за 3D цифровизация на културни паметници и артефакти в Европа. „Нека съхраним културното си наследство, нека отстояваме идентичността си, защото, ако България, Пловдивската библиотека, четящите хора имат едно послание да изпратят, то е, че културата е нашата българска и европейска идентичност“, каза още Мария Габриел. Тя допълни, че новите технологии могат да позволят библиотеките да станат още по-интересни за младите читатели и в същото време да позволят на научните изследователи да вършат още по-добре своята работа. Съвременните технологии дават възможност за популяризиране на богатото ни културно-историческо наследство и туристите и хората по света да имат достъп до него.  „Проектът на Община Пловдив сигурно е единственият в Европа, който обединява и дигитализира културно-историческото наследство на почти всички големи регионални културни институции в града“, подчерта директорът на НБ „Иван Вазов“ Димитър Минев. Кметът на Пловдив инж. Иван Тотев припомни, че проектът „Дигитално културно-историческо наследство на Община Пловдив“ бе официално признат за добра практика от Съвета на Европа, като бе включен в Европейската стратегия за културно наследство на 21-ви век. Избори 2019. Платено съдържание. Купуването и продаването на гласове е престъпление.", "date": "2019.05.07", "title": " Мария Габриел: Пловдив е пионер в дигитализирането на богатото си културно-историческо наследство\t"}
