{"url": "https://trud.bg/%d1%82%d1%80%d0%b8%d0%bc%d0%b0-%d0%be%d1%82-%d0%b7%d0%b0%d0%b4%d1%8a%d1%80%d0%b6%d0%b0%d0%bd%d0%b8%d1%82%d0%b5-%d0%b2-%d0%b4%d0%b0%d0%b8-%d0%bf%d0%b5%d1%80%d0%bd%d0%b8%d0%ba-%d0%b8%d0%b7%d0%bb%d0%b8/", "text": "Трима от задържаните за подкупи след спецакция в “Автомобилна администрация” в Перник излизат от ареста. Началникът на местната дирекция на ДАИ беше оставен без мярка за неотклонение. А двете жени, обвинени за участие в организираната престъпна група, ще остават под домашен арест, информира  Едната от тях е психолог и издава удостоверения за психологическа годност на водачите. Другата е със средно образование и адвокатът й сеаргументира, че дори няма правомощия да прави проверки на шофьори. В ареста остават главния инспектор, сочен за организатор и двама от инспекторите. Според съда има опасност да извършат друго престъпление. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.04.06", "title": " Трима от задържаните в ДАИ – Перник излизат от ареста"}
{"url": "https://trud.bg/%d0%bf%d1%80%d0%be%d1%84-%d0%b1%d0%be%d1%8f%d0%bd-%d0%b4%d1%83%d1%80%d0%b0%d0%bd%d0%ba%d0%b5%d0%b2-%d0%b5-%d0%b2%d0%be%d0%b4%d0%b0%d1%87-%d0%bd%d0%b0-%d0%b5%d0%b2%d1%80%d0%be%d0%bb%d0%b8%d1%81%d1%82/", "text": "Проф. Боян Дуранкев е водач на листата на „Коалиция за България“. Това обяви Румен Петков, след провелото се заседание на политическия съвет. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.04.06", "title": " Проф. Боян Дуранкев е водач на евролистата на „Коалиция за България“"}
{"url": "https://trud.bg/%d1%81%d0%b1%d0%bb%d1%8a%d1%81%d1%8a%d1%86%d0%b8-%d0%b8%d0%b7%d0%b1%d1%83%d1%85%d0%bd%d0%b0%d1%85%d0%b0-%d0%bc%d0%b5%d0%b6%d0%b4%d1%83-%d0%bc%d0%b8%d0%b3%d1%80%d0%b0%d0%bd%d1%82%d0%b8-%d0%b8-%d0%bf/", "text": "Строги мерки за охрана действат по границата на Гърция с Турция заради мигрантите, които искат да напуснат бежанските лагери. Сблъсъци избухнаха между чужденци и полиция в Солун. Втори ден продължава напрежението след манипулирана информация в социалните мрежи, че ще отворят пътя на мигрантите на север. Бежанци и и мигранти направиха пореден опит да преминат полицейската охрана в Солун и да се отправят към границата със Северна Македония. Частите за борба с безредиците отново бяха принудени да използват сълзотворен газ срещу тях. Мигрантите ги нападнаха с камъни. Ранен е журналист, информира БНР. Само час преди поредното неподчинение срещу силите на реда мигрантите се споразумяха да напуснат мястото и да се върнат в лагера в град Янина, откъдето пристигнаха преди два дни. Много от бежанците заявиха пред медиите, че не желаят повече да останат в Гърция и настояват за свободен достъп до страните от Централна Европа. Министърът по миграцията предупреди мигрантите да спазват законите на страната. Полицейски части охраняват лагера „Диавата“ до Солун, както и всички места в града, където биха могли да се настанят големи групи бежанци. Засилени са мерките за охрана и по българската граница с Турция. Има патрули и на жандармерията. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.04.06", "title": " Сблъсъци избухнаха между мигранти и полиция в Солун\t"}
{"url": "https://trud.bg/%d1%8f%d0%b2%d0%be%d1%80%d0%be%d0%b2-%d0%bd%d0%b0-%d0%b5%d0%b4%d0%b8%d0%bd-%d0%ba%d1%83%d1%80%d1%88%d1%83%d0%bc-%d1%80%d0%b0%d0%b7%d1%81%d1%82%d0%be%d1%8f%d0%bd%d0%b8%d0%b5/", "text": "Бурният живот, гениалното творчество и трагичният завършек на един от най-лиричните български поети Яворов вълнува поколения наред. В началото на месец март ИК “Колибри” издаде двутомника на Михаил Кремен “Романът на Яворов”. Стилно оформено от художника Кирил Златков и включващо над 60 фотографии, изданието дава нов живот на една от емблематичните български книги, любима на няколко поколения читатели, безценно свидетелство за един от най-ярките периоди в културната ни история. Не са много книгите, които са имали шанса да се превърнат в събитие и да се сдобият със собствена история. “Романът на Яворов” е белязан от тази литературна съдба. Годината е 1959-а. От печат току-що е излязла първата част на мемоарно-документалната книга “Романът на Яворов”. Читателската публика е заредена с огромни очаквания: авторът е не само съвременник на поета, но и негов близък приятел, свидетел на случилото се вечерта на 29 ноември 1913 г. – часове преди самоубийството на Лора и преди началото на един от най-трагичните епизоди в българската литературна история. В тогавашния контекст появата на книга за любовния живот на Яворов е сензация, около нея избухва шумен скандал, реакциите са полюсни: от яростни обвинения, че е опетнено името на поета, до възторжени отзиви за смелостта на Кремен и за високите литературни качества на творбата. Официалната марксистка критика подготвя публичен разгром на автора, обвинявайки го в идеологически грехове. В същото време читателският интерес лавинообразно нараства. “Романът на Яворов” се превръща в най-четената и обсъждана книга. Защото тя отваря една незараснала рана в колективната памет, където все още тлее въпросът: Чия е вината за смъртта на поета? И защото прониква в дълбочината на сюжет с мащаба “общобългарски трагизъм” (проф. М. Неделчев). “Романът на Яворов” не гради паметник на поета. Авторът навлиза в интимния живот на противоречива и нееднозначна личност, през който преминава любовта на две жени, превърнали се в символни фигури в културното ни съзнание: любовта на Мина – романтична, озаряваща, серафична, и любовта на Лора – магнетична, мистериозна, устремена към смъртта. А и силуетът на още една красива жена – Дора Конова, младата съпруга на Кремен, понесла тежестта на общественото презрение и вината за смъртта на поета. Както посочва проф. Милена Кирова в предговора към новото издание – един от все още непрочетените “романи” в “Романът на Яворов”. Можем само да гадаем как ще се чете “Романът на Яворов” след шейсет години. Сигурно е обаче, че тя е една от книгите, обречени на неувяхващ литературен живот. ЗА АВТОРА Михаил Кремен е писател, литературен критик, мемоарист. Роден е в гр. Оряхово и израства в учителско семейство. От 1902 г. следва славянска филология в Софийския университет. Продължава образованието си в Загреб, Цюрих и Мюнхен. Сътрудник е на сп. “Мисъл”, “Демократически преглед”, “Съвременна мисъл” и става част от модерните интелектуални среди. През 1920 г. основава музикалната импресарска къща “Кремона”, чрез която организира изявите на известни европейски музиканти в България. Автор е на студията “В полите на Витоша” и нейните критици” (1912), на сборника с разкази “Схлупени стрехи” (1913), на мемоарната повест “Брегалница” (1921). Литературната му известност се дължи на документално-мемоарната книга “Романът на Яворов” (I част 1959; II част 1965). След смъртта му е публикуван и есеистичният сборник “Портрети с цветни моливи”. Откъс: Между четири очи Съпрузите са в заснежената градинка. Мълчаливо се изкачват горе. Яворов отключва стъклената врата, запалва лампата и тръгва подир жена си.  Стигат до трапезарията. Лора съблича връхната си дреха и я хвърля на масата. Пристъпва към спалнята и се спира до вратата й.  Поетът дълбоко гълта пушека от току-що запалената цигара и го връща през разширените ноздри.  Направо:  – Биваше ли така да правиш?  Лора навежда глава.  – Ти прекали тая вечер…  – С какво?  – Цялото ти внимание беше обърнато към Дора.  – Стига, моля те, с тая Дора! Твоята ревност е непоносима! Тежи ми, разбери! Докога ще ме измъчваш?  – А ти мен?  Чуват се две дълбоки въздишки – у него с притиснати зъби, у нея с извити нагоре очи.  Тя отваря вратата на спалнята, застава до прага и щраква отвътре електрическия ключ.  – Не мога повече!  Угасил наполовина изпушената цигара, Яворов чува Лорините думи:  – При такъв живот по-хубаво е да се разделим…  – Колко пъти си ме заплашвала с това!  Лора мълчи.  Тръгнал към коридора, той се обръща гневно:  – Щом е тъй работата, добър път, лека нощ! Отивам да спя!  И пипнешком дири отсрещната врата. Влиза в кабинета, заключва се и почва да се съблича.  Тихо. В отвъдните стаи никакъв шум. Лора може би е вече в спалнята.  Слагайки горните си дрехи до писалищната маса и премятайки панталона върху облегалото на стола, Яворов повтаря виком онова, което вече бе казал:  – Ти си безумна! Въобразяваш си, че фиксирам чуждите жени! Докога ще ме тормозиш с твоята дива ревност?  Угася лампата и се пъха под завивките. Издръпва се нагоре. Преплита пръсти и слага ръце под главата. Заглежда се към тавана.  В коридора стъпки. Лора е, разбира се! Опитва заключената врата. Тръгва към салона и влиза. Ето я и до кабинетната врата. Открехва я тихо.  …Снегът отвън позволява да се види, че тя не идва при него – тъй правеше винаги след подобни обяснения! – а се отправя към писалищния стол.  Яворов усеща как бърка в панталоните му. След туй тя завъртва ключа на електрическата лампа и се спира срещу него. В ръцете й се вижда само дулото на револверчето.  Запитва го с неочаквано спокойствие:  – Не мислиш ли, че трябва да турим край на тези отношения?  – С оръжие ли?  – Не! С раздяла…  – Остави револвера на масата и ела при мен да се обясним!  Лора пита, без да мръдне:  – Пълен ли е?  – Празен е…  Той иска да посегне към ръцете й, но понеже му минава през ума, че тя може да натисне спусъка и тогава ще бъде късно, предупреждава:  – Пълен е!  Лора тъжно го гледа в очите. Такава е била при всяка раздяла. Но сега в нейния замъглен поглед и в загадъчното й мълчание Яворов усеща, че тя може да го изненада с нещо много опасно.  – Мила моя – казва й нежно, – твоите подозрения са абсолютно неоснователни.  И почва след туй бързо и припряно:  – Чакай! Помисли! Да се обясним: с какво ти дадох повод да ме ревнуваш?  Очите му шарят по револвера, по ръцете й – търси меки изрази, но нещо го кара да й наговори всичко, каквото му тежи на душата. Допуска, че тя само го заплашва, че дори се шегува, и затуй получава смелост:  – Подобни отношения не водят към семейно щастие!  Лора продължава да мълчи. Иска да се усмихне, ала не може. Чака да узнае какво ще й говори още за семейното щастие.  Яворов обяснява:  – Подобни отношения могат да накарат един мъж наистина да подири другаде щастието…  “Другаде!” – ехти в съзнанието му и помисля за един безкрайно кратък миг, че бе казал една страшна истина.  Тогава дясната ръка на Лора, насочила револвера към сърцето, трепва и се чува тъп, глух, задавен гръм. Невинен сякаш.  Той скача и я прегръща, преди още тя да се залюлее. Друга, непозната прегръдка на увиснало, много тежко тяло. Лора го дърпа към пода, но Яворов намира сили да я завърти към долния край на канапето, слага я върху юргана и изхвръква от стаята. Иска му се да вика, но гърлото е пресъхнало. Също като в кошмарните сънища: гласът се дере, ала не се чува. Необходимо е свръхестествено напрежение, за да кажеш на света колко си нещастен. Блъсва коридорната врата – забравил, че е заключена. Най-после отваря и хуква надолу по задната стълба.  • • •  Яворов се връща като луд и когато надниква в кабинета, вижда, че Лора се е смъкнала от кушетката. Коленичи и вика отчаяно:  Гласът му затихва, удавен в сълзи. Повтаря едно и също:  – Лоро, стани! Моля ти се, стани…  Струва му се, че устните й се движат – сякаш му шепнат:  – Обичам те…  Ще може да я спаси: тя диша! Веднага обува панталоните и отново – по задната стълба.  • • •  Влиза в кабинета, навежда се над Лора и почва да я разгърдя. Напипва раната.  Отзад се чува писък, но Яворов не се обръща. Той вече е взел решение. Тръгва бавно към писалищната маса. Потърся хартия и надрасква, без да се замисля:  “Моята мила Лора се застреля сама. Ида и аз подир нея: Яворов”  Възвива се и вижда хубавите й коси. Помилва ги отдалеч. Усеща болка и блаженство.  Тогава взема от пода револверчето. То се губи в ръката му. Мъничко, а с него е тъй сигурна смъртта! Особено в сляпото око…  Ето най-после върховния миг – да тегли спусъка. Позабавя се, тъй като показалецът му трепери. Страх? Не, разбира се! Смъртта е единственото спасение…  (Откъсът е от: Михаил Кремен. Романът на Яворов. II част. София: ИК “Колибри”, 2019, с. 122–126)  ", "date": "2019.04.06", "title": " Яворов – на един куршум разстояние\t"}
{"url": "https://trud.bg/%d0%bf%d0%bb%d0%b0%d0%bc%d1%8a%d1%86%d0%b8-%d0%be%d1%82-%d0%ba%d1%8a%d1%81%d0%be-%d1%81%d1%8a%d0%b5%d0%b4%d0%b8%d0%bd%d0%b5%d0%bd%d0%b8%d0%b5-%d0%b2-%d0%b4%d0%b0%d0%bb%d0%b5%d0%ba%d0%be%d0%bf%d1%80/", "text": "Късо съединение в далекопровод е станал причина за пожар, при който са изгорели 20 дка широколистна гора в еленския Балкан. Инцидентът възникнал вчера минути преди 13 ч. в село Глоговец. Два специализирани автомобила и шестима огнеборци са овладели стихията. Изпепелената гора е общинска собственост. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.04.06", "title": " Пламъци от късо съединение в далекопровод изпепелиха 20 дка гора в Еленско\t"}
{"url": "https://trud.bg/%d0%bf%d1%80%d0%b0%d0%b2%d0%b8%d1%82%d0%b5%d0%bb%d1%81%d1%82%d0%b2%d0%be%d1%82%d0%be-%d0%b2-%d1%82%d1%80%d0%b8%d0%bf%d0%be%d0%bb%d0%b8-%d0%bd%d0%b0%d0%bd%d0%b5%d1%81%d0%b5-%d1%81%d0%b5%d1%80%d0%b8/", "text": "Бойната авиация на международно признатото либийско правителство на национално съгласие(ПНС) на Либия, стартира серия от атаки срещу либийската национална армия (ЛНА) на 80 км южно от Триполи в събота. Това съобщи телевизионният канал Al-Jazeera, цитиран от TACC. Според него, частите на фелдмаршал Халифа Хафтар, който ръководи атаката срещу Триполи, са били подложени на въздушен удар в град Гарян. Това селище е окупирано от отрядите на ЛНА без бой на 4 април. Използването на авиацията за „защита на цивилните“ е разпоредено от министър-председателя на ПНС Фаез Сарадж. Той заповяда на командирите на военните окръзи Себха, западните и централните райони, както и на района на Триполи, „да достигнат максимално ниво на готовност и да преразпределят своите части, за да гарантират изпълнението на заповеди и да използват сила, ако е необходимо“. Подобни директиви бяха издадени от Министерството на отбраната и президентската охрана в столицата. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.04.06", "title": " Правителството в Триполи нанесе серия от въздушни удари по силите на Халифа Хафтар"}
{"url": "https://trud.bg/%d0%b0%d0%b2%d0%b0%d0%bd%d1%82%d1%8e%d1%80%d0%b8%d0%bd%d1%8a%d1%82-%d0%bd%d0%b0%d1%87%d0%b8%d0%bd-%d0%bd%d0%b0-%d1%83%d0%bf%d0%be%d1%82%d1%80%d0%b5%d0%b1%d0%b0/", "text": "„Авантюрин“ може да буди асоциации с приключения и авантюри, но минералът с искрици огън в сърцето не е получил името си заради това. То идва от италиански – per avventura (по случайност). Става дума за един вид венецианско стъкло, което по случайност било създадено в началото на XVII век на остров Мурано. Прочутото муранско стъкло с нишки или люспички от блестящ метал било кръстено авантюрин. И тъй като полускъпоценният камък много приличал на това стъкло, така се получило, че за първи път минерал бил кръстен на фалшификата си. Авантюринът е кварцова скала с включения от люспести минерали (слюда, гьотит, илменит или хематит). Микроскопичните люспи са причината да виждаме в сърцевината на камъка искрящи проблясъци от отражението на светлината. Това блещукане е специален оптичен ефект на авантюрина, наречен авантюрисценция. Като представител на кварцовете химическата му формула е SiO2 и има доста голяма твърдост – 6,5-7 по Моос. Може да бъде полупрозрачен или непрозрачен и в най-различни цветове – има го в синьо, жълто, зелено, виолетово, червено, кремаво, дори в кафяво и черно. Зеленият авантюрин е най-често срещан. Той дължи цвета си на включвания от фуксит – зелена слюдоподобна разновидност на минерала мусковит, съдържаща хром като главен оцветяващ агент. Най-често зеленият и синьо-зеленият авантюрин идва от Индия. Когато в състава му има включвания от хематит или гьотит, цветът на авантюрина е червеникав до жълтокафяв. Пясъчният авантюрин е най-рядката разновидност – името идва от това, че в състава на камъка проблясват златисти песъчинки. Находища на авантюрин има в Китай, САЩ, Австрия, Австралия, Бразилия, Норвегия, Чили, Индия и др. Австрия, Русия, Танзания и др. В различните страни камъкът е наричан по различен начин. Например в Русия е бил известен като „златна искра“. Други наименования на този камък са индийски жад, фуксит и др. Розовата разновидност на авантюрина се нарича белоречит. С наименованието авантюрин понякога се обозначава и разновидност на фелдшпатите – така нареченият „слънчев камък“. В древността се е смятало, че може да лекува алергии и сърдечни заболявания. Източните народи вярвали, че авантюринът оправя зрението. Но най-вече му била приписвана магическата сила да събужда любовта. Авантюринът влияе благотворно върху цялостната енергия на тялото, премахва хроничната умора и лекува настинки. Има противовъзпалителен ефект. Стимулира обмяната на веществата, понижава нивата на холестерола и предотвратява атеросклерозата, регулира кръвното налягане и облекчава мигрената. Добре действа не само при заболявания на сърдечно-съдовата система, но и при дерматит, косопад, нервни разстройства и проблеми със зрението. Някои дори го използват за премахване на брадавици. Благоприятства за отделянето на течности, намалява отоците, улеснява изхождането при запек. Препоръчителен е още при депресия, помага за преодоляване на фобии и психични разстройства. Има благоприятно въздействие и при хранителни разстройства. Ако човек, изпаднал в емоционален шок, носи бижу с авантюрин, това може да му помогне да преодолее кризата. Има изразено положително действие при косопад. Авантюринът е толкова мощен, че са необходими само няколко часа, за да окаже въздействие върху своя притежател. Поради прекалено силната енергия на камъкът, не се препоръчва да се носи по време на бременност. Фокус-мокус: Различен цвят за всяка болежка Авантюринът има общоукрепващо действие върху организма. От гледна точка на здравето, може да се използват всички разцветки на кристала. Но когато става въпрос за магическите му сили, тук вече символиката на всеки цвят е от огромно значение. Зеленият е за комарджиите Наричат го четирилистната детелина сред минералите. Не само заради цвета, но и заради поверието, че е камък на щастието и късмета. По тази причина заклетите комарджии носят в себе си амулет от зелен авантюрин в левия джоб. В тази връзка се смята че предпазва от уроки, зли очи, омраза и завист. Той усилва възприятията и творческото виждане. Добър е за хора на интелектуалния труд, защото избистря ума, помага за концентрацията и премахва чувството на страх и безпомощност. Този деликатен камък подпомага личностното израстване и разширява чувствеността. В източните култури го смятат за камък на сърдечната чакра. Зеленият авантюрин привлича любов, покровител на влюбените е и предотвратява раздялата. Препоръчва се за двойки, тъй като съхранява любовта и страстта. Носи мир и просперитет в семейството. Може да го окачите над бебешкото креватче – ще предпази новороденото от болести и дребни неприятности. Синият е талисман на военни и моряци Синият авантюрин е талисман на смелчаците – военни, моряци, пътешественици. Той носи късмет в бизнеса и предотвратява рисковите ситуации. Укрепва психиката, успокоява духа и премахва негативните емоции. Подпомага самодисциплината и укрепва вътрешната сила. Отваря третото око. Той е и мощен ментален лечител, усилващ виталността и позитивния мироглед. Черният ни свързва с космоса  Черният авантюрин е красив и мистичен камък. Твърди се, че тъкмо той е връзката ни с космоса, горните светове, но и с подсъзнанието ни. Използва се при медитация и търсенето на отговор на важни въпроси в живота. Камъкът има общоукрепващо действие върху организма, тонизира и помага при заболявания свързани костната система. Укрепва ставите и мускулите. Незаменим помощник е при терапия за подобряване на състоянието на кожата. Червеният разпалва въображението Червеният авантюрин се свързва с коренната чакра. Подпомага креативността, разпалва въображението и разкрива възможностите в задънени ситуации. Той усилва притока на жизнената енергия прана и помага за възстановяване на силите на физическото ни тяло. Кафявият е за бизнесмени Кафявият авантюрин носи късмет в бизнес делата, търговията и всички начинания, които са свързани с финанси. Този минерал е подходящ за бизнесмени, предприемачи и всички лица, чиято професия е свързана с търговия и пари. Освен това талисманът в този нюанс предпазва от завист, омраза и уроки. Жълтият уравновесява Жълтият авантюрин се свързва с чакрата на слънчевия сплит. Той балансира емоциите и уравновесява мъжката и женската енергии. Прави ни по-независими от мнанието на околните. Събужда разбиране и съчувствие и в най-закоравелите души. Той абсорбира вредните електромагнитните вълни. Как да разпознаем ментето: Твърде лъскаво не е на хубаво Твърде блестящи песъчинки и прекалено добър търговски вид, съчетан с ниска цена, може да си окаже маркер, че държите в ръката си стъкълце, а не полускъпоценен камък. (Цената на авантюрина на пазара принципно не е висока – 15-30 лв.) Най-често става въпрос именно за авантюриново стъкло, основно в кафяв и в тъмносин нюанси. При направата на фалшивия камък към стъклото се добавят медни стърготини. Огледайте добре камъчето и ако забележите неравномерно струпване на бляскави песъчинки на едно място и почти пълната им липса на друго, то най-вероятно сте попаднали на имитация. Обърнете внимание и на цвета – естественият авантюрин може да бъде много светъл, но искрящите снежинки в повечето случаи са слабо забележими. Поради липсата на прозрачност авантюринът рядко се фасетира и почти винаги се среща под формата на кабошони и заоблени мъниста. Понякога се използва за изработка на фигурки или други декоративни изделия.  Вази от авантюрин от различни епохи (от древността до по-нови времена) и с различни размери са експонирани в Ермитажа в Санкт Петербург – Русия. Дава голям късмет на Рака, но е забранен е за Огнените знаци Авантюринът защитава Рака, Телеца и Девата. Той дава здраве и емоционална стабилност на Рака, смекчава характера на Девата и й дава душевни сили в тежки моменти. Синият авантюрин възвисява духовно материалистите Телци. Носи прилив на енергия на представителите на водните знаци. Облагородява характера на Рибите. Авантюринът влияе неблагоприятно върху представителите на огнените знаци. Стрелец, Овен или Лъв, използващи този скъпоценен камък, рискуват да изпитат финансови затруднения и чувство на неудовлетвореност от живота.", "date": "2019.04.06", "title": " Авантюринът – начин на употреба\t"}
{"url": "https://trud.bg/%d1%80%d1%83%d1%81%d0%b8%d1%8f-%d1%81%d0%b5-%d0%bf%d1%80%d0%be%d1%82%d0%b8%d0%b2%d0%be%d0%bf%d0%be%d1%81%d1%82%d0%b0%d0%b2%d1%8f-%d0%bd%d0%b0-%d0%b5%d0%b4%d0%bd%d0%be%d1%81%d1%82%d1%80%d0%b0%d0%bd/", "text": "Русия се противопоставя на едностранното търсене на виновник в либийската криза. Това съобщи в събота руският външен министър Сергей Лавров след преговори с египетския му колега Самех Шукри, предава ТACC. „Днес говорихме подробно за Либия, като взехме предвид събитията там. Следваме движението на въоръжените сили, включително Либийската национална армия (ЛНА)и други групировки, включително тези, които са незаконни въоръжени групи и контролират голяма част от столицата на страната и редица други територии. „Споделихме информация за това, как се разглежда тази ситуация в Съвета за сигурност на ООН, препоръчваме да не се правят опити да се определят едностранно виновниците“, каза руският външен министър. Според Лавров Русия се застъпва за това либийците сами да определят собствената си съдба. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.04.06", "title": " Русия се противопоставя на едностранното търсене на виновник в либийската криза, заяви Лавров"}
{"url": "https://trud.bg/%d1%82%d0%b5%d1%86-%d0%b1%d0%be%d0%b1%d0%be%d0%b2-%d0%b4%d0%be%d0%bb-%d1%81%d0%bf%d1%80%d1%8f-%d0%bf%d0%bb%d0%b0%d0%bd%d0%be%d0%b2%d0%be-%d0%b4%d0%be-%d0%bf%d0%be%d0%bd%d0%b5%d0%b4%d0%b5%d0%bb/", "text": "ТЕЦ „Бобов дол“ ще бъде включен в работен режим в понеделник сутрин, каза пред   изпълнителният директор на дружеството инж. Емил Христов. Сегашното спиране е планово, за разлика от предишното – през март, когато причина бе ниската цена на елекроенергията на борсовия пазар. Спирането от петък вечерта до понеделник сутрин е планово заради текущи ремонти и дейности по подържането на мощностите. Дежурните екипи са на работните си места. Няма пуснати в отпуск работници и специалисти, каза изпълнителният директор инж. Христов: „Централата е спряна планово. В понеделник сутринта централата пак ще работи. Ще пуснем блока и ремонт – има си абсолютно всичко, всичко. Те могат всеки момент да ни поискат да активираме студения резерв. Ние сме длъжни да го подсигурим“. Спиранията по никакъв начин не нарушават ритъма и баланса в работата на централата. Малко повече от две денонощия престой не се оказват на загуба: „Значи, всичко зависи от цената. Първо, от цената. Второ, от нуждите на централата. На централата трябва да се прави поддръжка. Имаме си ремонтни програми. Ние като правим такова нещо, винаги си правим сметката, дали ни е изгодно или не ни е изгодно“. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.04.06", "title": " ТЕЦ „Бобов дол“ спря планово до понеделник\t"}
{"url": "https://trud.bg/%d0%b4%d0%b0%d0%bd%d1%81-%d0%bf%d1%80%d0%b8%d0%ba%d0%bb%d1%8e%d1%87%d0%b8-%d1%83%d1%87%d0%b5%d0%bd%d0%b8%d0%b5%d1%82%d0%be-%d0%bd%d0%b0-%d0%b8%d0%bd%d0%b8%d1%86%d0%b8%d0%b0%d1%82%d0%b8%d0%b2%d0%b0/", "text": "В информация от Държавната агенция по национална сигурност се съобщава, че в България е приключило учение на Инициативата за защита от разпространението на оръжия за масово унищожение. В дните до четвъртък  у нас са се срещнали експерти от американската  Агенция за намаляване на заплахите (Defense Threat Reduction Agency) и Европейското командване на Въоръжените сили на САЩ (USEUCOM). В учението се включиха и представители на Албания, Азербайджан, Босна и Херцеговина, Хърватия, Грузия, Италия, Косово, Северна Македония, Молдова, Черна гора, Румъния, Сърбия и Украйна. Инициативата за защита от разпространението на оръжия за масово унищожение е част от глобалните усилия  за  пресичане на трафика на оръжия в съответствие с международното право и резолюциите на Съвета за сигурност на ООН. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.04.06", "title": " ДАНС: Приключи учението на Инициативата за защита от разпространението на оръжия за масово унищожение"}
{"url": "https://trud.bg/%d0%b0%d0%ba%d1%82%d1%8c%d0%be%d1%80%d1%8a%d1%82-%d1%85%d0%b5%d0%bd%d1%80%d0%b8-%d0%b9%d1%8a%d0%bd-%d0%ba%d1%8e%d1%81%d0%b8%d0%ba-%d0%bf%d1%80%d0%be%d1%85%d0%be%d0%b4%d1%8a%d1%82/", "text": "Финалът ще бъде по FOX на 08.04. от 22 часа Много по-интересно да играеш персонаж, който се намира в сивата зона на моралния спектър Хенри Йън Томас се прочу с ролята си в изключително успешния сериал “Изгубени”, който се превърна в едно от първите големи заглавия от така наречената “Нова златна ера” в телевизията. Сега той изпълнява ролята на доктор Джонас Лиър в поредицата “Проходът”, продуцирана от легендарния сър Ридли Скот („Марсианецът”, “Гладиатор”). Сериалът разказва за проекта “Ной” – тайна медицинска лаборатория, в която учени експериментират с опасен вирус, който има потенциала или да се превърне в лек за всички болести, или да унищожи човешката раса. На 08.04. от 22 часа FOX ще излъчи финала на сериала с два последователни епизода. Интервюто с Кюсик е предоставено на специално на “Труд” от FOX България. – Хенри, с какво се отличава “Проходът” от сериалите, в които сте участвал досега и от тези, които са на екран в момента?  – Това, което го отличава е мащаба му. Той е базиран на поредицата на Джъстин Кронин, която се простира в рамките на 1000 години. Също така в сърцевината на сериала е една много трогателна история, която напомня за отношенията баща-дъщеря. Имате възможност да проследите и промяната на заразените. Както и любовен триъгълник, който включва учения Тим Фанинг. Това е една епична поредица, която разглежда толкова много интересни сюжетни линии, че според мен, има по нещо за всеки. Присъства и приключенска и екшън нишка, има и много комични моменти. – Как бихте описали д-р Джонас Лиър?   – От гледаната точно на актьор е много по-интересно да играеш персонаж, който се намира в сивата зона на моралния спектър. Мисля, че всички персонажи в този сериал са в подобна ситуация. С изключение, разбира се, на Ейми Белафонте, която е невинно дете и не е направила нищо лошо. Може да се каже, че всички, под една или друга форма, са виновни са създалата се ситуация. Моят персонаж, д-р Лиър, например, започва пътя си с благородни намерения – иска да излекува болната си от Алцхаймер съпруга. Жена му го моли да остане и да се погрижи за нея, но дали от арогантност или заради егото си, той иска да изкорени изцяло проблема. Повечето хора биха останали да се погрижат за любимия си човек и да се справят заедно с предизвикателството, но той решава да отиде на мисия и да търси лек със своя колега и приятел Тим. Там нещата ужасно се объркват, както вече знаете. Намират вирус, Тим се заразява, след което донасят този вирус в проект “Ной”. И през цялото време Лиър е погълнат от тази идея – ако може да усъвършенства този вирус, който има способността да лекува всички от всякакви болести, тогава неговите действия ще са оправдани. Това е дилемата – дали крайната цел оправдава средствата? Сякаш Дяволът го изкушава да направи още една крачка и колкото повече затъват в тази заешка дупка, толкова по-зле става. – Смятате ли, че сериалът размива линията между научната фантастика и реалността?   – Дали наиситна може да ни се случи? Сигурен съм, че се правят експерименти без да имаме представа за това. В исторически план са се случвали такива неща. Като се върнем на експериментите, които са правени през 20-те години на 20-ти век в Америка например. Няма да се учудя, ако такива експерименти се правят и сега. Вероятно не с хора, но няма как да знаем. – „Проходът” е вторият сериал за края на света, в който участвате, след “Стоте”. Вълнувате ли се от апокалиптичната тематика или това е просто съвпадение?  – Знаете ли, “Изгубени” също имаше апокалиптична тематика и според мен също засягаше темата за края на света. Ако персонажът ми не натискаше едно копче, светът щеше да свърши. Така че, дали се интересувам от тази тема? Абсолютно! Не знам защо ми предлагат именно такива роли, но мисля, че това е тема, която вълнува и запленява всички ни от много време. Още от Библията е предречено, че краят на света ще се случи, така че това е интересна тема, по която хората се увличат. Земята е на около 4,54 милиарда години и преди да се появи човешката раса е имало други живи същества, като динозаврите. Напълно естествено е да си представим, че и ние ще изчезнем като вид някой ден и да се замисляме как и кога би се случило това. Стига това, което следва след нас, да не са заразените, всичко ще е наред. – Как според Вас се е промени индустрията през годините и бихте ли искали “Изгубени” да се завърне с нов сезон?  – „Изгубени” беше първият ми опит в американска продукция. Не знаех, че съм част от огромен хит. Снимахме на остров Хаваи и не осъзнавах колко е популярен сериалът, защото работехме в изолирана среда и тъй като бях вглъбен в работата не го оцених напълно. Като погледна назад, определено е нещо, с което се гордея и ми се иска да го бях осъзнал тогава, за да се насладя на момента. Така че се опитвам да правя точно това с всяка следваща роля, да я оценявам.  Прочетох наскоро, че някой в ABC е споменал нещо за завръщане на “Изгубени”. И мисля, че всички започнаха да се услужват. Аз лично много бих се радвал, ако подобно нещо се случи и бъда част от завръщането под някаква форма. – Имахте ли специално медицинско обучение преди да се въплътите в д-р Лиър?   – Не, но в много мои роли съм пресъздавал учени, така че съм обличал бялата престилка и преди. Нямах специално обучение, тренирах единствено със стетоскоп около врата.", "date": "2019.04.06", "title": " Актьорът Хенри Йън Кюсик: „Проходът“ е модерен епос\t"}
{"url": "https://trud.bg/%d0%bf%d1%80%d0%be%d1%84-%d0%b1%d0%be%d1%8f%d0%bd-%d0%b4%d1%83%d1%80%d0%b0%d0%bd%d0%ba%d0%b5%d0%b2-%d0%b2-%d0%b5%d0%bf-%d1%82%d1%80%d1%8f%d0%b1%d0%b2%d0%b0-%d0%b4%d0%b0-%d0%b2%d1%8a%d1%80%d0%bd/", "text": "Проф. Боян Дуранкев е определен единодушно за водач на листата на „Коалиция за България“, съобщи пред медиите Румен Петков, председател на коалицията и на ПП АБВ, след заседание на Националния съвет на ПП АБВ и политическия съвет на „Коалиция за България“. Повече от 40 кандидатури на представители на седемте партии в коалицията бяха обсъдени днес. В ЕП трябва да върнем надеждите на българите, които през Прехода доста пострадаха, каза водачът на листата на „Коалиция за България“за предстоящите избори за Европейски парламент, заяви проф. Боян Дуранкев  „Първо държа да благодаря на всички от великолепната седморка(седемте партии в състава на „Коалиция за България“), които подкрепиха идеята аз да бъда водач на листата. Бих желал да кажа, че в тази борба за Европейския парламент не се включваме просто на един олимпийски принцип, а отиваме да свършим конкретна работа. Това, което трябва да се направи, е да се позволи ЕС и България фино да се пренастроят към изискванията, които са пред съвременността и пред нашите деца и внуци“. Проф. Дуранкев заяви, че шансът на „Коалиция за България“ е огромен.  „Хората искат промяна, искат нови лица. Виждат, че една значителна част от политическия елит в момента спазва принципа – „Ако печеля, печеля само аз, ако губя – плаща целият български народ. Това е аморален модел, който трябва да се промени. Другият модел на Калинки и непрофесионалисти също трябва да изчезне от територията на Република България“. Председателят на „Коалиция за България“ Румен Петков посочи, че чрез проф. Боян Дуранкев имаме голяма възможност като българи да водим силен дебат в политическата надпревара за участие в Европейския парламент.  „Чрез кандидатурата на проф. Боян Дуранкев ще може да се даде на България необходимото достойнство и самочувствие, че излъчва хора, които със своята почтеност, със своята готовност да работят за обществото и да бъдат полезни“. Петков посочи, че за състава на листата на „Коалиция за България“ за евровота се обсъждат 27 кандидатури – 18 мъже и 9 жени. Всички те са с висше образование, 10 от тях са представители на академичната общност, като 7 са преподаватели във висши учебни заведения. От 27-те, 13 са на възраст до 35 години, между 35 и 60 са 9 кандидати и над 60-годишна възраст – 6. Той определи като добре балансирани териториалното представителство, възрастово участие и равнопоставеността на двата пола в листата. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.04.06", "title": " Проф. Боян Дуранкев: В ЕП трябва да върнем надеждите на българите, които през Прехода пострадаха"}
{"url": "https://trud.bg/%d0%ba%d0%b0%d0%bb%d0%be%d1%8f%d0%bd-%d0%bf%d0%b0%d1%80%d0%b3%d0%be%d0%b2-%d0%b1%d1%81%d0%bf-%d1%81%d0%be%d1%84%d0%b8%d1%8f-%d0%ba%d0%b0%d1%82%d0%b5%d0%b3%d0%be%d1%80%d0%b8%d1%87%d0%bd%d0%be-%d0%bf/", "text": "Свидетели сме на това как едни неправилно планирани ремонтни дейности в София може да доведат до фалит малкия и среден бизнес, който би трябвало да е гръбнакът на столичната икономика, каза заместник-председателят на СОС от БСП Милка Христова, съобщават от БСП София. Групата на БСП в Столичния общински съвет категорично подкрепя колективния иск на търговците от централната софийска улица „Граф Игнатиев“. Това заяви лидерът на БСП – София и на социалистите в СОС Калоян Паргов. „Запознахме се с исканията на самоорганизиралите се търговци и смятаме, че те са съвсем справедливи, коментира той. – Ще използваме всички възможности, които имаме като опозиция, за да им помогнем да защитят интересите си. За съжаление, управляващите в Столична община не се отнесоха сериозно към исканията им, неглижираха ги, може би защото сметнаха, че гражданите с малкия бизнес са беззащитни. Очевидно преценката им е грешна. Търговците от улица „Граф Игнатиев“ не са беззащитни и смятат да отстояват правата си докрай. А ние сме твърдо с тях!“. Заместник-председателят на СОС от БСП Милка Христова добави, че проектът за ремонта на улица „Граф Игнатиев“ има недостатъци в различни посоки. „От естетическа гледна точка, той не се харесва на гражданите. Една от причините е, че не беше подложен на широко обсъждане, за да се постигне консенсус в това отношение, припомни тя. – Вижда се, че и оценката на въздействието е направена съвсем формално за този проект. Никой не е отчел реалностите. В продължение на година бизнесът по „Граф Игнатиев“ е поставен на колене. Никой не е преценил вредите, които този бизнес ще претърпи. Този случай за сетен път показва, че когато Столична община планира такива големи ремонти, трябва най-напред да прави много сериозна оценка на въздействието, което те имат върху съпътстващия бизнес. За да не допуска ситуации, като тази на „Граф Игнатиев“. Всички виждаме, че едни неправилно планирани ремонтни действия може да доведат до фалит на най-уязвимата част от бизнеса, а именно – семейният, малките и средни търговци, а те би трябвало да са гръбнакът на софийската икономика“. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.04.06", "title": " Калоян Паргов: БСП – София категорично подкрепя колективния иск на търговците от „Граф Игнатиев“"}
{"url": "https://trud.bg/%d0%bc%d0%b8%d0%bd%d0%b8%d1%81%d1%82%d1%8a%d1%80-%d0%bf%d0%b5%d1%82%d0%ba%d0%be%d0%b2-%d0%b2-%d0%bc%d0%be%d0%bd%d1%82%d0%b0%d0%bd%d0%b0-%d0%b4%d0%b2%d0%be%d0%b9%d0%bd%d0%be-%d1%83%d0%b2%d0%b5%d0%bb/", "text": "Фестивал на социалното предприемачество превърна съботният ден в Монтана в пъстър празник. Представители на малки предприятия от цялата страна се събраха в областния град, за да покажат, че имат своето място на пазара на труда и могат да бъдат пълноценни за общността, в която живеят. В 28 шатри фирми, нестопански сдружения и социални центрове показаха своята продукция – детски играчки, предмети за бита, бижутерия и празнична декорация. Организатори на фестивала на социалното предприемачество са Община Монтана, УНИЦЕФ и Български център за нестопанско право и сдружение „Закрилници” – Монтана. Освен базара на открито в Монтана се проведе и маратон „Бягай за кауза”, с който инициаторите на събитието отбелязаха и Международния ден на спорта за мир. В състезанието се включиха 51 лекоатлети от различна възраст, сред тях бяха и председателят на Общинския съвет в Монтана Иво Иванов и директорът на Български център за нестопанско право Надя Шабани. „Много съм горда, че съм днес тук с Вас! Благодаря ви за това, което правите. Ние от УНИЦЕФ подкрепяме социалното предприемачество в Монтана от самото начало и ще продължаваме да го правим!”, заяви представителят на УНИЦЕФ у нас д-р Джейн Моуита и обясни с усмивка, че няма да се включи в маратона защото е от Кения,страната на най-бързите атлети и ще спечели. В обръщението си към участниците във фестивала и гражданите министър Бисер Петков припомни, че от началото на месец май влиза в сила Закон за предприятията на социалната и солидарната икономика, който бе приет от Народното събрание преди 6 месеца. В България самоопределилите се като социални предприятия наброяват 4500. Повече от 23 хиляди българи намират заетост в тях. „Правителството си е поставило за цел този 1 процент от БВП, които те създават в рамките на 4 годишен период да бъде удвоен”, каза социалният министър и подчерта, че социалното предприемачество е кауза за хора с големи сърца и послание на фестивала е да приобщи повече хора към социалната кауза. Кметът на Монтана Златко Живков поздрави всички участници и обяви намерението на общината инициативата да се превърне в традиция и фестивалът да се провежда всяка пролет. Денят на социалното предприемачество в Монтана завърши с концерт на певците и танцьорите от Обединения детски комплекс „Ние врабчетата” и Vivo – Монтана. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.04.06", "title": " Министър Петков в Монтана: Двойно увеличение на продукцията на социалните предприятия планира правителството\t"}
{"url": "https://trud.bg/%d0%ba%d0%b8%d0%bb%d0%b8%d0%b8%d1%82%d0%b5-%d0%bd%d0%b0-%d0%b1%d0%b0%d0%bd%d0%b5%d0%b2%d0%b8-%d0%ba%d0%b0%d1%82%d0%be-%d1%80%d0%bc%d0%b4-%d1%82%d0%b0/", "text": "На 29 март следственият Николай Банев публикува във фейсбук свое писмо до началника на Следствения арест, където той лежи с жена си Евгения Банева. В писмото Николай Банев се оплаква от условията в килията, където е затворен: липса на свеж въздух, поради трудно отваряеми и облепени с фолио прозорци; мръсотия между прозорците и вътрешните решетки; ръждиви и изпочупени рамки на леглата; падаща и мръсна мазилка по стените и тавана; открита турска тоалетна; така нареченото място за разходка на открито, представляващо ужасно и тясно каре, покрито с поликарбонат, който спира слънчевите лъчи; лавка, която отваря един път седмично и не предлага свежи плодове и зеленчуци; телефонни разговори само 3-4 минути в реално време… В писмото си Банев пита началника защо не е разрешил, както е предложил – да закупи със свои средства боя за килиите и други пособия, а арестантите да ги боядисат със собствен доброволен труд? Защо му е отказано наистина? Оплака се и съпругата му Евгения Банева, която заяви, че условията в ареста на „Г. М. Димитров“ са потресаващи. А по думите й няколко пъти е била подлагана „на пълен тараш в стил Рамбо“. Оплакването на Николай Банев напомня едно подобно оплакване – на Десислава Иванчева, кметица на столичен район „Младост“ и нейната заместничка  Биляна Петрова, които лежаха седем месеца в ареста и се жалваха от същите тези условия. Тогава посочих, че е напълно възможно двете жени да са виновни в престъпленията, в които ги обвиняват, но към тях не може да се прилага нехуманно отношение, в частност държането им в нехигиенична и неремонтирана килия с неотваряем прозорец. Не съм фен на Николай Банев. За неговите безобразия неотдавна публикувах обширна статия в „Труд“. През 1998 г. той приватизира един от трите най-големи химически комбината в България – „Полимери Девня“, след което започва ударно фалиране на предприятието. Не се изплаща дивидент на акционерите, трупат се дългове и фалитът на „Полимери“ става неизбежен. Затова смятам, че той отдавна трябваше да бъде разследван за пораженията, които нанесе на тези и други приватизирани от него предприятия. Не се нареждам обаче сред всички онези, които ще кажат, че няма защо да бъде съжаляван, че така му се пада. Да, Банев не е за съжаление. Наистина така му се пада: да се сгромоляса от пиедестала, на който се беше настанил като велможа със съпругата си, с богатство натрупано от приватизационни сделки, изхвърлили на улицата хиляди хора от предприятията, на които беше сложил ръка (макар че не е луд този който изяжда баницата, а този, които му я дава, но кой и дали ще ги разследва някога?). Каквито и обвинения да са му отправени, които тепърва ще се доказват в съда, лицето Николай Банев е личност, попаднала в ареста като всяка друга, и на него и съпругата му трябва да се осигуряват нормални, а не ограничаващи елементарните човешки права условия за пребиваване в отреденото помещение. Защото това е въпрос на принципи. И защото задържането под стража е само временна мярка за неотклонение в досъдебното производство. И който и да е задържан, може да се окаже невинен. Прави впечатление и друго. Банев и съпругата му са държани вече почти четири месеца в ареста. Кое налага да се държи например толкова дълго и Евгения Банева, все пак тя е майка на деца, за която е известно, че ролята й в аферите на Банев е второстепенна? Не казвам, че тя е симпатична личност – нито е неволен, нито е невинен съучастник в аферите на съпруга си, както се изкарва. Тя дори опита да се кандидатира за евродепутат, за да избегне ареста. Наистина глупав, но и циничен ход, подобен на опита на самия Банев да се кандидатира за президент. Знае се, че главното обвинение срещу Банев е за това, че е изпрал 1 млрд. лева и за източване на 4 предприятия – „Елма Троян“ , „Полимери“, Топлофикация- Казанлък, Химически завод „Панайот Волов“. Но доказването на обвинения не зависи от един или друг свидетел, който Банев би могъл да заплаши, ако е извън ареста. Те са документирани и доказуеми. Обвинението твърди още, че Банев, разполагайки с финансов ресурс, може да забегне в чужбина, затова трябва да бъде държан в ареста, очевидно до вкарването му в затвора, ако бъде осъден. Но ако е така защо соченият за крупен наркотрафикант Евелин Банев-Брендо, с присъда в Италия, се разхождаше на свобода до произнасянето на присъдата у нас, въпреки че на всеки беше ясно, че той ще изчезне. Веднага щом усети, че вероятно ще го осъден на затвор. Както се случи и с братя Галеви. Възниква и друг въпрос – защо точно сега срещу Банев са повдигнати обвинения? Та той е крупен бизнесмен, който през 2011 г. бе в състава на правителствена делегация на посещение в Катар. Добре е, че държавата реши да разследва един облагодетелстван от някои бивши управници приватизатор, свързан със съсипването и фалита на няколко предприятия, между които крупният девненски „Полимери“. Но ако трябва да се върнем в миналото, кога ще се разследват и други подобни зулуми? Като например приватизацията и фалита на авиокомпания „Балкан“, на „Химко“-Враца, на „Агробиохим“, „Видахим“, „Плама“, „Балканкар“, „Океански риболов“ и на ред други. Това са също важни въпроси, които вълнуват обществеността, и на които някой трябва да отговори.", "date": "2019.04.06", "title": " Килиите на Баневи като РМД-та\t"}
{"url": "https://trud.bg/%d1%86%d0%b8%d0%bf%d1%80%d0%b0%d1%81-%d0%be%d1%82%d0%b8%d0%b4%d0%b5-%d0%b2-%d1%81%d0%ba%d0%be%d0%bf%d0%b8%d0%b5-%d0%ba%d0%b0%d1%82%d0%be-%d0%bf%d1%80%d0%b8%d1%8f%d1%82%d0%b5%d0%bb-%d0%bd%d0%be-%d1%81/", "text": "Проблемът е да се дадат политически гаранции на гръцкия бизнес Щеше да изглежда съвсем не по „вардарски“, ако всичко бе минало както трябва- без протоколни нарушения, без грешки и гафове, които да дават основание на опозицията да критикува властта. Изглежда в стремежа си домакините от Скопие първата за гръцки премиер официална визита в Северна Македония да изглежда колкото може повече „историческа“, те бяха позабравили или пропуснали да изчистят всичко, което би могло да внесе смут в церемониите и проявите. Или пък да намали с няколко градуса очевидно високата температура на задоволство у Алексис Ципрас, който и сега отиде в северния съсед без вратовръзка. Дори без онази, която Зоран Заев, неговият колега и -ако се съди по взаимните декларации на двамата, близък приятел, му подари миналата година на 17 юни, когато край водите на Преспанското езеро бе подписан Договорът между двете държави. За по-ясно и кратко- Преспанският договор между Скопие и Атина. Но за да не обиди своя приятел Заев, Ципрас в едно интервю преди посещението си на 2 април, дадено за медия от Северна Македония, сподели, че подарената от Зоран вратовръзка той пази отделно от цялата колекция, която е събрал като подаръци все от партньори, с които е свършил някаква важна дипломатическа работа. Заевата била в чекмедже на бюрото му, някак си по-близко до него в сравнение с другите, така да се каже… Но ето вече трети ден от визитата на Ципрас повечето медии в Скопие се занимават с това защо при посрещането на гърка на площадката пред бутафорната барокова сграда на правителството не е бил изпълнен химна на Северна Македония. Както бе предварително планирано, както церемонията при посрещане на госта при официално правителствено посещение изисква императивно. Опозицията ревна веднага- какво, срам ли ни е от нашия химн, или се притеснявахме от това, че някоя от думите в него могат да се сторят на Ципрас проява на иредентизъм, който уж бе изчистен с Договора от Преспа, а и предстои същото да се направи и в учебниците по история на училищата в Северна Македония. С едно изречение- домакините се бяха постарали да демонстрират, че изпълняват в срок и дори предсрочно всички изисквания от Договора от Преспа и по такъв начин да покажат, че могат да бъдат коректни партньори на харизматичния гръцки премиер. Че току-виж, оттеглил обещанията, с които отиде в Скопие и които трябваше да галят ушите на Зоран Заев и неговите министри във всеки момент, в който Алексис вземе думата и каже нещо. Първата реакция на говорителя на правителството на Заев бе да оправдае нарушаването на протоколните изисквания със закъснението на самолета на Ципрас, който кацна на летището в Скопие петнадесетина минути след определения срок. И за да се навакса това закъснение в натоварената и разчертана до секунда програма на визитата на Ципрас, се наложило освен химна, да бъдат отменени и връчването на цветя и още една-две протоколни прояви, в това число и почетният караул да не бъде строен. Е, закъснението не попречи на Заев да хване мобилния си телефон, да прегърне Ципрас и на фона на стирипорната фасада на сградата на правителството двамата да направят своето съвместно селфи. Аха-а-а, за селфи има време, но за химна- не, така ли… И понеже темата се разрасна, Заев все пак намери начин в едно телевизионно интервю да предположи, че изпълнението на химна, знак на държавност, нали така, е било отложено, понеже в последния момент някой бил забелязал, че на ръкавите на униформите на музикантите от военния оркестър, строен наблизо, имало надпис „Република Македония“. „Конституцията е ясна- там, където пише Република Македония, трябва да стои Република Северна Македония“, каза още Заев и препоръча ресорният министър на отбраната да реши този въпрос. Как? Вероятно с нови униформи на оркестъра със съответния надпис, та да няма недоволни понеже Северна Македония се намира в предизборна ситуация за президентския вот на 21 април, и понеже битката е изострена до крайност, обвиненията срещу Заев за „срам от химна“ се прехвърлиха и върху кандидата на управляващите в президентската надпревара- Стево Пендаровски. В случая Пендаровски едва ли има някаква връзка с историята, която разказах до сега, но така или иначе, когато си в кампания, трябва да си готов на удари от всички страни, при това по съвсем неочаквани… А в Скопие толкова искаха всичко да мине както трябва. И нови табели на три езика- македонски, албански и английски с надписа „Правителство на Република Северна Македония“ лъснаха на стената при входа в сградата, и програмата на визитата бе така организира, че Ципрас да не може да се сблъска с паметниците от гръцкото антично минало, свързани с Филип и Александър Македонския, които Груевски вдигна, и вечерята в чест на Алексис и партньорката му Бети бе на достатъчно дискретно място, че дори и най-агресивните медии в Скопие едва се ориентираха в обстановката. Усилията си заслужаваха, трябва да се признае. Очакванията за богата реколта в двустранните отношения се оправдаха. Двете държави издигнаха своите представителства в Скопие и в Атина в ранг на посолства, значи, нормализираха дипломатическите си отношения. Гърция пое задължението да контролира въздушното пространство над територията на Северна Македония със самолетите на своите военно-въздушни сили. При това – напълно безплатно. Но ако за Северна Македония това е въпрос по-скоро икономически и финансов за да не хвърля пари за създаването на своя военна авиация, за Гърция е въпрос стратегически за утвърждаването на своята лидерска роля на Балканите. Защото като прибавим към това и ангажимента да пази небето и над Албания и Черна гора, заедно с Италия, Атина вече определено печели сериозна преднина пред друга НАТО-вска държава от района-Турция. Радарът край Солун ще обслужва контрола над територията на Северна Македония, военнослужещите от Армията на Северна Македония ще се обучават в гръцки учебни заведения, вероятно с идеята лека-полека практиката те да отиват в Турция да се ограничава. Да не говорим за ангажиментите за доставка на снаряжение и друго нужно на Армията на Северна Македония оборудване. На няколко пъти в своите изказвания в Скопие Ципрас отхвърли оценката от някои гръцки медии, че с неговата визита започва бизнес-експанзия на гръцкия бизнес в Северна Македония. Не било експанзия, а създаване на възможности за взаимно-полезно двустранно сътрудничество, което след известното забавяне сега да се динамизира. Ципрас бе отвел в Скопие голяма група бизнесмени, предимно от средния бизнес, между които и някои с традиционно присъствие в икономиката на Северна Македония. Верен на своя прагматизъм, в словото си на бизнес-форума между гръцки и местни бизнесмени, Ципрас препоръча да се търсят партньори както във формулата 16 плюс 1 на Китай, така и в рамките на Берлинския процес на ЕС, да се ползват усилията на САЩ за предлагане на нови енергийни източници на страните от района, но и да не се забравя и Русия. Широка палитра, както се казва, от която Ципрас и досега е смесвал различни цветове за да изкара Гърция от кризата. Освен договорката за отваряне на нови гранични пунктове между двете държави и предстоящи разговори за ликвидиране на недоразуменията между тях по отношение на търговските марки, Ципрас даде ясно да се разбере, че в новата атмосфера на двустранните отношения той има намерение да превърне Гърция в начален пункт, а Северна Македония- в транзитна територия, за доставка на газ и други стоки към Централна и Западна Европа. Щом като се похвали, че между Гърция и Северна Македония ще се строи газов интерконектор, чрез който да се доставя газ на самата Северна Македония, на Косово, и на север- на Сърбия и така нататък. Питам се тогава, за какво са тези нови геометрични фигури от държави от района, които се събраха неотдавна в Букурещ, та дори и подписаха едноименна Декларация, щом като и ние се хвалим с интерконектор за доставки на синьо гориво към Сърбия и по-нагоре, а и Гърция си прави своите сметки за превърне северния си съсед в транзитна територия със същата цел и в същата посока. Но ако все пак трябва да направя някакъв извод, бих казал, че проблемът за Ципрас не е да е създаде условия за навлизане на гръцкия бизнес в Северна Македония, където той и досега се е чувствал удобно. Проблемът е да му даде политически гаранции, че присъствието му на север ще бъде устойчиво и няма да се влияе от капризите на този или онзи политик и държавник в Скопие.", "date": "2019.04.06", "title": " Ципрас отиде в Скопие като приятел, но се върна като победител\t"}
{"url": "https://trud.bg/%d1%81%d0%bb%d1%8a%d0%bd%d1%86%d0%b5-%d0%b8-%d0%be%d0%b1%d0%bb%d0%b0%d1%86%d0%b8-%d1%81%d0%b5-%d1%80%d0%b5%d0%b4%d1%83%d0%b2%d0%b0%d1%82-%d0%b4%d0%bd%d0%b5%d1%81-%d0%bc%d0%be%d0%b6%d0%b5-%d0%b8/", "text": "Днес още преди обяд ниската облачност ще се разкъса, видимостта ще се подобрява, но от югозапад ще започне ново увеличение на облачността, което до вечерта ще обхване почти цялата страна. След обяд в югозападните райони ще превали слаб краткотраен дъжд. Вятърът ще остане от изток-югоизток и ще е до умерен, в нощните часове временно ще отслабне и стихне. Максималните температури ще са предимно между 16° и 21°, по-ниски по Черноморието. Атмосферното налягане ще остане без съществена промяна – по-ниско от средното за месеца. Над Черноморието в сутрешните часове ще има ниска облачност или мъгла и на места видимостта ще е намалена. Още преди обяд видимостта ще се подобрява, а облачността временно ще се разкъса и намалее, но след обяд от запад ще започне ново увеличение. Вероятността за валежи е много малка. Вятърът ще е до умерен от изток-североизток. Максималните температури ще са 11°-14°. Температурата на морската вода е 9-11°. Вълнението на морето ще е 3 бала. Над планините от югозапад облачността ще се увеличава, до вечерта ще достигне и източните райони. Слаби валежи от дъжд, над около 2000 метра – от сняг ще има главно в Рило-Родопската област. Ще духа умерен до силен вятър от юг. Максималната температура на височина 1200 метра ще е около 9°, на 2000 метра – около 2°. В неделя ще продължи да духа до умерен вятър от изток-югоизток. Облачността ще е значителна и на много места ще превали краткотраен дъжд. Минималните температури ще бъдат между 4° и 9°, а максималните – между 15° и 20°. В началото на следващата седмица ще е облачно, на много места ще има краткотрайни валежи, главно в Южна България, с гръмотевици. Повишава се вероятността за локални интензивни валежи. В понеделник в Източна България вятърът временно ще е от юг, а в Западна – ще започне да се ориентира от северозапад. Във вторник в цялата страната ще духа до умерен северозападен вятър. Минималните температури ще останат високи, а максималните временно ще се понижат. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.04.06", "title": " Слънце и облаци се редуват днес, може и да превали"}
{"url": "https://trud.bg/%d0%b7%d0%b0%d1%89%d0%be-%d0%bd%d0%b0-%d0%b4%d0%b8%d0%b0%d0%b1%d0%b5%d1%82%d0%b8%d1%86%d0%b8%d1%82%d0%b5-%d0%b8%d0%bc-%d0%b5-%d0%b7%d0%b0%d0%b1%d1%80%d0%b0%d0%bd%d0%b5%d0%bd%d0%be-%d0%b4%d0%b0-%d0%b8/", "text": "Конференция по сeксология  В хода на обсъжданията лекторът задава въпрос:  – Знае ли някой как се нарича мъж, който може, но не иска?  От залата се чува треперещ от възмущение женски глас:  – Гаден мръсник! *** В болница, сестра пита своя колежка от родилното отделение:  – Кой реве така силно във вашето отделение? Да не са четирите близначета, които се родиха през нощта?  – Не! Това е баща им… *** Археолози са открили древен храм на тракийския бог на удивлението Бахмааму. *** Той:  – Искаш ли да те заведа на околосветско пътешествие?  Тя:  – Их начиии, не може ли някъде другаде!? *** Младеж спира една жена и я пита:  – Лельо, как да стигна най-бързо до Пирогов.  – Наречи ме още веднъж лельо… и си там! *** Питам един:  – Аз яка ли съм, или съм грозна?  А той:  – И двете.  – Е как така?  – Яко си грозна! *** Може ли човекът, който си е загубил бял iPhone XS, да спре да звъни на новия ми телефон! *** Малко дете пита майка си:  – Мамо, защо щъркелите носят бебетата, а не папагалите?  – Защото, ако ги носят папагалите, веднага ще кажат кой е бащата! *** Мъж без балдъза е като шофьор без резервна гума! *** Като основна причина за брака, любовта заема четвърто място след глупостта, алкохола и парите. *** Из чат във фейса:  – Откакто видях снимката на профила ти, вечер лягам на светнати лампи… *** Някъде край Чернобил…  Тази година пролетта пукна за трети път. Тревите се синеят, птичките лаят.  На едно глухарче са кацнали два крокодила и си говорят:  – Някои разправят, че преди сме били зелени и дълги.  – Да, бе, и сме можели да плуваме.  – Хайде да отлитаме, че трябва да събираме мед за зайците. *** Сложих си парола на телефона и го нагласих така, че когато се въведе грешна парола, да прави снимка на престъпника… и сега имам тридесет и пет мои пиянски снимки. *** Оглеждам нов апартамент и си мисля:  – Дали е добра звуковата изолация?  – Да. – отговаря ми съседът иззад стената. *** В интернет:  Също като асансьорите, и клиновете трябва да имат максимално допустимо тегло. *** Диабетик при лекар:  – Без сладко, тестено, картофи.  – А секс?  – Само с жената.  – Любовница?  – Не, сладко е. *** Само български футболист може да вкара два гола и мачът да завърши 1:1. *** – Вечерях с едно 16-годишно, направо ми завъртя главата!  – Ама това легално ли е?  – Предполагам. Имаше бандерол… *** – Докторе, чувам гласове, а не виждам хора.  – Много интересно и кога се случва това?  – Като говоря по телефона. *** Две флегми се срещат, едната пита:  – Къде отиваш?  – За гъби. А ти, къде отиваш?  – За охлюви.  След сто години двете флегми пак се срещат:  – Ти, набра ли гъби?  – Ами, аз докато ги сложа в торбата и те мухлясаха. А ти, взе ли охлюви?  – Ами, аз докато ги хвана и те тъгъдък-тъгъдък и избягаха… *** В този живот завиждам само на един човек. На жена ми. Как й провървя с такъв съпруг? *** – Скъпи, нямаш нито един косъм на костюма?  – Е, и какво?  – Коя е тая плешива мръсница? *** – Скъпа, прекрасна си като тези цветя!  – А аз мислех, че съм прекрасна като… златна гривна?  – Не, Прекрасна си, като тези цветя, ма! *** В Тел Авив турист се спира пред впечатляващата зала “Ман”. Възхитен от архитектурата, той пита екскурзовода дали сградата е кръстена на името на известния писател Томас Ман.  – Не – отвръща екскурзоводът. – Кръстена е на името на Фредерик Ман от Филаделфия.  – Никога не съм чувал за него. Какво е написал?  – Чек. *** Четох една теория, че ако сложите безкраен брой маймуни пред пишещи машини, в някакъв момент една тях ще напише шедьовър. Интернет доказа, че това не е така. *** Три двойки – женени от 30 години, женени от 5 години, и младоженци – искат да станат членове на църква. Пасторът им казва:  – За да станете членове на църквата, трябва да издържите 2 седмици без да правите секс. Така ще знаем, че вашата вяра е по-силна от животинските ви инстинкти.  След 2 седмици идват трите двойки и пасторът ги разпитва. Старата двойка:  – Не беше никакъв проблем.  Пита женените от 5 години:  – Ами, първата седмица беше добре, но на втората с жена ми спахме отделно, за да не се изкушаваме.  Пита и младоженците, мъжът отговаря:  – Ами, не можахме да издържим 2 седмици?  – Поддадохте ли се на изкушението?  – Да, преди няколко дена, жена ми се опитваше да стигне една консерва с царевица на най-горния рафт, изтърва я, и се наведе да я вземе. Като я видях и… не се сдържах.  – Съжалявам да го чуя синко. За съжаление, вече не сте добре дошли в църквата.  – Няма дерт, ние вече и в супермаркета не сме добре дошли… *** Ако някой много иска да се разведе, предавам съвета на моята баба:  – Търпете и се обичайте един друг. Две пенсии са по-добре от една! *** Дефиницията за изневяра:  – Грешната жена на правилното място. *** Интервю с известна певица:  – Казват, че обичате само богати мъже?  – О, това изобщо не вярно! Аз, обичам весели мъже, но какво съм виновна, че сред бедните няма такива! *** – Що е шамар?  – Информация от първа ръка… *** И да напомня:  – Да се говори с пълна уста е неприлично. С празна глава също! *** – Може ли първоаприлска шега да се превърне в новогодишен подарък?  – Да. От първи април до 31 декември са точно девет месеца. *** Блондинка взела шофьорска книжка. Решила да се изфука на мъжа си, като го повози малко на колата. Качили се в колата. Блондинката надула по булеварда. На първото кръстовище профучала на червен светофар, без дори да се огледа. Мъжът до нея се одървил на седалката:  – Какво правиш ма!? Не видя ли, че свети червено?  – Така ли? – учудила се блондинката.  – Сутринта като минах светеше зелено. *** Двама полицаи намерили три ръчни гранати на улицата. Решили да ги занесат в участъка.  – Ами, ако една от тях се взриви по пътя? – попитал единия.  – Ще кажем, че сме намерили само две. *** Запитали лекар що е здраве.  – Здраве е, когато всеки ден те боли на друго място. *** – Ама госпожо, или го купувайте тоя салам, или го оставете! Като го мачкате, нито по-твърд ще стане, нито по-дълъг!", "date": "2019.04.06", "title": " Защо на диабетиците им е забранено да имат любовница"}
{"url": "https://trud.bg/%d0%b0%d0%bb%d0%bf%d0%b8%d0%bd%d0%b8%d1%81%d1%82%d1%8a%d1%82-%d0%b0%d1%82%d0%b0%d0%bd%d0%b0%d1%81-%d1%81%d0%ba%d0%b0%d1%82%d0%be%d0%b2-%d0%bf%d0%be%d1%82%d0%b5%d0%b3%d0%bb%d0%b8-%d0%ba%d1%8a%d0%bc/", "text": "Алпинистът Атанас Скатов тръгна към поредния си връх. Той се казва Кангчендзьонга и е труден не само за произнасяне, но и за изкачване. След шест покорени върхове над 8000 метра височина той е седмият от общо 14 на планетата. „Много алпинисти го смятат за един от най-трудните. И най-вече разстоянието от последен лагер до върха е много голямо. Това го прави изключително труден, защото в деня на атаката трябва да изминеш много положителна денивелация, и то по тежък терен“ обясни пред   Скатов. През есента на 2015 г. Атанас Скатов започва своя проект за изкачване на 14-те осемхилядници на планетата без кислороден апарат. До момента е стигнал върха на 6 от тях, остават 8. „Правя този проект, защото проверявам определен режим на хранене. Осма година не консумирам животинска храна, защото това е свързано с опазване на природата на нашата планета, това е основната мотивация“, споделя Скатов. Той не приема клишето, че покорява планината, а напротив – тръгва смирен към поредния връх. „Ние не можем да я покоряваме планината, можем само да се молим да те допусне до върха. Интересно е за Кангчендзьонга е, че не е хубаво да заставаш на самия връх, а 3-4 метра под върха да спреш. Той е изключително свещен връх, на границата с Индия, като от индийска страна е забранен за изкачване, защото е свещен. От непалска страна е разрешено, но не е хубаво да заставаш отгоре на самия връх, защото там живеят боговете“, допълни Скатов. До края на годината алпинистът планира нова експедиция до Пакистан. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.04.06", "title": " Алпинистът Атанас Скатов потегли към поредния си осемхилядник – връх Кангчендзьонга"}
{"url": "https://trud.bg/%d1%83%d1%81%d0%bf%d0%b5%d1%88%d0%b5%d0%bd-%d1%81%d1%82%d0%b0%d1%80%d1%82-%d0%b7%d0%b0-%d0%ba%d0%b0%d0%bc%d0%bf%d0%b0%d0%bd%d0%b8%d1%8f%d1%82%d0%b0-%d1%87%d0%b8%d1%81%d1%82-%d0%b8-%d0%b7/", "text": "При изключително силен интерес започна пролетната кампания на „Чист и зелен Благоевград! От нас зависи!“. Кметът Камбитов откри официално инициативата на площад „Македония“, заедно с председателя на Общински съвет- Благоевград- Радослав Тасков, общественият посредник дож. Валентин Василев, заместник- кметове на Благоевград, децата от „Престо“, жители и доброволци . „Благодаря Ви, че припознахте и подкрепихте кампанията „Чист и зелен Благоевград! От нас зависи!“ и отделихте от свободното си време. Благодаря и на нашите партньори от „Метро“, „Mr. Bricolage“ и “Еко Партнърс”, които застанаха зад идеята и ни помагат. Нека заедно направим така, че нашият град да бъде по-чист, по-привлекателен, по-спретнат. Нека заедно дадем пример не само на нашите деца,а и на тези, които замърсяват. И ако малка част от тези, които не пазят чисто, се променят това би било успех. Аз съм сигурен, че ще успеем! Сигурен съм, че всички ни обединява едно – обичта към нашия град. Днес обичаме Благоевград повече от вчера, а утре ще го обичаме повече от днес“, каза в част от приветствените си думи кметът Камбитов. Стотици жители на Благоевград се включиха в пролетната кампания на Община Благоевград и допринесоха, с труда си, за по-чист град. Доброволци включили се в инициативата заедно с кмета Камбитов почистиха коритото река Благоевградска Бистрица. Дамите от Съвет на жените успяха да преобразят двора на болницата в по-приветливо място. Те приспособиха стари автомобилни гуми в красиви саксии, с прекрасни цветя. Изчистиха целия терен в двора на болницата и облагородиха зелените площи. Служители на общинска администрация се обединиха в идеята да почистят табелите на входа на Благоевград. Стотици граждани излязоха пред домовете си и облагородиха зелените си площи, като засадиха растения и почистиха прилежащи части.  Имаше и граждани, преминаващи през терените, на които се чисти и се включваха в кампанията, в името на по-чист и по-зелен град. Десетки терени вече са почистени. Събраният отпадък бе поставен до контейнерите предназначени за целта. Десетки благоевградчани решиха да събират разделно и да рециклират, като събраните отпадъци бяха оставени до контейнерите за разделно събиране. Община Благоевград, „Еко Партнърс“, „Mr.Bricolage“ и „Метро“, подсигуриха всички необходими материали, за улеснение на доброволците. На специално обособените шатри, доброволци от Детски парламент раздаваха лопати, метли, чували, ръкавици, градински инструменти,тениски и шапки с логото на кампанията,както и разсад- рози, вистерия, хибискус, люляк и други. През целия ден Благоевград ще бъде град за пример. Нека продължим кампанията на 7,13,14 април за чист и зелен Благоевград. От нас зависи!  Шатрите ще бъдат разположени и през двата уикенда за улеснение на гражданите. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.04.06", "title": " Успешен старт за кампанията „Чист и зелен Благоевград! От нас зависи!“\t"}
{"url": "https://trud.bg/%d0%bf%d1%80%d0%b8%d0%bc%d0%b0%d0%b4%d0%be%d0%bd%d0%b0%d1%82%d0%b0-%d0%b0%d0%bd%d0%bd%d0%b0-%d1%82%d0%be%d0%bc%d0%be%d0%b2%d0%b0-%d1%81%d0%b8%d0%bd%d1%82%d0%be%d0%b2%d0%b0-%d0%bf%d1%80%d0%b5%d0%b4/", "text": "Една от най-големите примадони в света – българката Анна Томова-Синтова, е в София по два повода: за да подготви вокално изпълнителите за премиерата на „Дон Жуан“ от Моцарт в Софийската опера и за да присъства на представянето на фотоизложба и видеопрожекция, проследяващи зведния й сценичен път. Това своеобразно честване ще е в неделя от 18 часа. Входът е свободен. – Маестра, в неделя вечерта в Софийската опера ще има ваше представяне – с фотоизложба и видеопрожекция. Как беше организирано това събитие?  – Причината беше една голяма фотоизложба, която ми беше организирана миналата есен във Виена от любителите на Щатсопер Виена. Беше голяма изненада за мен. Всичко съвсем сами бяха организирали, само наготово ме поканиха да присъствам. Бяха събрали снимки от къде ли не – от фестивала в Залцбург, от Виена, от цял свят. Бях трогната от това внимание. Истински щастлива, горда и силно развълнувана се почувствах. И така дойде идеята, при положение, че вече съм се оттеглила от сцената, защо да не я покажа и в България. това е документация на един изминат творчески път, на цялото ми развитие, на което България винаги е била свидетел. Софийската опера се съгласи да се проведе това събитие. Притежателят на снимките се съгласи да ги предостави, съответно от наша страна решихме, че можем да обогатим малко документацията на моя живот с други, непознати фотографии. – Колко ваши снимки има в изложбата – около 100?  – Вече са над 120. Освен снимките, видеозаписите от важни мои участия са свидетелства на активния ми творчески живот, който до голяма степен не е познат в България. Та тази изложба е посветена на нашата българска публика, с която съм била винаги много свързана. Смятам го почти като свой дълг. – Сред тези 120 фотографии има ли една, която ви е най-свидна?  – Не. Може би една-единствена, на която сме двамата със съпруга ми. Ние се събрахме съвсем млади студенти, аз бях 19-годишна. И 56 години вървяхме заедно по този път. За съжаление, той напусна света преди година и половина. Беше много тежък период, няколко много трудни за него години. Именно заради това известно време не бях идвала в България. – Какво помага на човек да се вдигне отново, когато е паднал?  – Позитивен поглед и в най-тежките случаи. Поглед напред – очите са ни отпред, не са отзад. Но първо трябва да позволим това, през което сърцето и душата преминават, да бъде изживяно. Да не се подтиска. Това ми е било на мен винаги исото в живота. Аз съм посрещала трудностите, никога не съм ги избягвала. Двамата с него сме ги посрещали и така сме вървели напред. Имала съм много трудни моменти. Моят творчески път е бил от трудните. Нищо не ми е поднасяно на тепсия. Падали са ми ангажиментите, никога не съм вземала партия, защото е, така да се каже, примадонска. Позитивен поглед, вяра и оптимизъм. Това ми помогна много, но едва вече в последната половин година. Периодът трябва да бъде изживян. – Каква роля изигра съпругът ви за творческия ви път?  – Той е една огромна част, смея да кажа половината от изминатото. Благодарна съм му за това, което той от душа и сърце е допринесъл за този мой път. Той беше възпитаник на ВИТИЗ, драматичен актьор. По-късно в Германия завърши и оперна режисура. Но пътят, по който аз поех: само по големите сцени, изискванията на Караян – един ангажимент с него отговаряше на 4 други – го накара да посвети цялата своя дейност на нашия съвместен живот. Присъствал е на всяка моя репетиция. Той, самият, е човек на изкуството и заедно работехме върху всяка моя партия – според изискванията на съответния режисьор и постановката. Но за самата мен, за изграждането на образа ми той беше не само морална и човешка опора, съпруг, приятел и най-близкият ми човек, но и творчески беше една част на постигнатото от мен. – Вярвате ли в пръста на съдбата?  – Да, мисля че има сила, която трябва да уважаваме, и която ни води. Тя е в самите нас. Достатъчно е да слушаме сърцето си – тогава нещата вървят наистина напред, водени сме. Животът е като една река, която тече. Надяваме се да има по-малко камъни и пречки пред нас. Но по време на преодоляването им, колкото и да е мъчно, човек израства. Чрез трудностите израства. Не когато всичко ни е постлано на червен килим. – Какви насоки давате на вашите студенти?  – Първо да дават от себе си. Епохата е ужасно материална. Изкуство не може да съществува без поне капка идеализъм. Аз им се възхищавам на младите студенти, които въпреки това днешно объркано време, все пак имат любовта и вдъхновението да служат на изкуството. На първо място гледам това да подсиля у тях. Обръщам внимание, разбира се, и на техническата страна, на всички детайли, които нашата професия изисква. Старая се да няма залъгвания. Да са готови да се преборват, да се противопоставят, да вървят напред, но да не бързат за една-две години да стават звезди. – Не е ли това целта на всеки млад артист – да стане звезда?  – Това е една от големите опасности в днешно време. Импресариите и директорите на опери искат да правят от неузрели млади, но талантливи хора нещо, което изисква да имаш известен опит. Артистите се справят, но при първата трудност понякога се случва да паднат като чувал с картофи. Аз съм обещала на Херберт фон Караян, в името на този чист извор, от който аз съм пила, изкуството да върви напред – на здрава стабилна база. Да подкрепям и поддръжам младите хубави таланти. От всеки не може да се очаква да бъде примадона и да стане световна звезда. На първо място в моята работа е важно да поддържам любовта, която кара съответния певец да пее. С неговите възможности, за които гледам да бъдат разширени и развити максимално. – Талантливи ли са днешните млади певци?  – Идва прекрасно поколение. Двайсетгодзишните са много талантливи с прекрасни гласове. Аз правя майсторски класове на много места по света – доскоро и в Япония, Америка, но вече избягвам далечните пътувания и съм се концентрирала в Европа. Преподавам в така наречерните оперни студии към театрите – с приемни изпити там идват кандидати от цял свят. Абсолютно съм убедена, че новото младо поколение е прекрасно. Вярвам му и знам, че много недоразумения, които стават по света, ще бъдат разрешени от днешните млади хора. – Съвсем доскоро бяхте на сцената. Японската критика пише за вас, че гласът ви е „съвършен музикален инструмент“. Вие сте сред певците, които са имали щастието да запазят гласа си. На какво го отдавате?  – Да така е, до миналата година имах участия на сцена. С възрастта настъпват разбира се промени, но това е индивидуално. Познавам колеги на моята възраст, които нямат променен глас, но вече тялото не функционира така, както би ни се искало. Аз и сега пея непрекъснато. Не мога да живея без пеене. Така съм се родила, така ми е преминал животът. Промените в човешкия глас зависят от много неща – не само възрастта оказва влияние, но и различните ситуации – може да е на хормонална основа или пък на психическа. Гласът винаги е едно огледало на човешката душа. Не бива да забравяме това. – Вие лично губила ли сте гласа си?  – Не, нямам спомен за такова нещо. В по-млади години, когато останах без родителите си, имах силата да продължа в името на изкуството – нещо, в което съм възпитавана и от моята майка. В този най-труден период бяха и едни от най-хубавите ми спектакли. И дума не можеше да става за загубване на гласа. Но по-късно вече, в по-напреднала възраст, когато ми се случиха поредица от загуби на много близки хора, усещах че трудно преживявам това. Тогава се отдръпвах и самата аз нямах желание да пея. Гласът ми функционираше прекрасно, но оставих нещата да се развият от само себе си, не натисках. Оставих на гласа сам да му се пропее. Пеенето идва от сърцето и душата. – Кои са тримата най-важни за изграждането ви като певица хора?  – На първо място бих сложила съпруга си. Ние се оформяхме заедно като хора. Той ми помогна да намеря себе си като човек, като творец и като певица. На второ – Ролф Ройтер от Лайпциг, с когото години наред съм работила всяка своя партия. И Караян. Като имате предвид, че съм пяла с всички големи диригенти – като се почне Ерих Лайнсдорф, Карл Бьом, след това от по-младата генерация бяха и Абадо, и Мутти, Зубин Мета, Колин Дейвис, всички… Маестро фон Караян държеше на това – да сме обърнати, да не сравняваме. Това много ми е помогнало. Имала съм много силен контакт с всичките големи диригенти. – Какво е видял във вас фон Караян, за да работите толкова време – близо 20 г. – заедно?  – Сигурно продукта, който сме създавали. Той беше строг и с огромни изисквания. Той например веднъж ме попита: „Кой ви е подготвил за моите изисквания? Защото рядко срещам човек, който се покрива с моите изисквания.“ Аз му казах, че ме е подготвил целият мой път – като се почне от семейството ми, а може би и самата ми личност. Беше спонтанна, голяма, силна творческа връзка. По време на изпълнение бяхме едно. – Какво означава това – че по време на изпълнение сте били едно с Караян?  – Усещането на всеки такт, интерпретацията, усещането на съответната музика – беше единомислещо, едноусещащо. Това може би само изпълнител може истински да го разбере. Той в такива случаи казваше на журналистите „Елате на репетицията, елате на спектакъла.“ Никак не обичаше да обяснява. – Ще направите ли и 5 майсторски клас в Националната музикална академия в София?  – Последният беше през есента 2018 г., по принцип се правят на 2 г. Във връзка съм с и със самите студенти, и с преподавателите, и с декана на вокалния факултет. Отворена съм винаги за предложения. – Разбра се, че може да проведете такъв клас тази есен в Старозагорската опера. Ще потвърдите ли?  – Да, влизам в контакт вече. Именно за Стара Загора ми трябваше повечко време, за да мога отново да отида след личните ми изживявания. вероятно тази есен ще посетя родния си град. – В България младите хора не са големи фенове на оперното изкуство. Какво може да се направи, за да се привлекат към каузата?  – Репертоарът на съответните театри да бъде винаги много оживен, много колоритен и да съдържа различни композитори. Разбира се, трябва и да се съобразява и с вкуса и изискванията на нашата публика. Това играе голяма роля. По света театрите са препълнени с млади хора. И получавам писма и до ден-днешен от 11-12-годишни деца, които са гледали мои записи в ютюб. Какво остава за младите. Така че тук, в България, това зависи от истинския ангажимент на хората, които ръководят театрите. Те трябва да поддържат разнообразен репертоар. Еднообразието отблъсква хората. Нашият народ има прекрасното качество и в мъка, и при радост да изразява своите чувства с пеене. Навремето пеенето беше своего рода одушник, но и част от нашето съществуване, от нашето българско зърно. И това трябва да се развива – по радиото, и в училище да се слушат не само оперни, но и хубавите ни естрадни песни, които младото поколене изобщо не е чувало. Това са градските ни песни – Георги Раданов, Богдана Карадочева, Емил Димитров. Да се пускат по-често. Вземете нашия единствен по рода си и много ценен по цял свят фолклор. В това отношение бих апелирала за повече ровене към нашия корен, истинското, което поддържа духа ни. Българското е нещо толкова хубаво. Нека да не се заличава, а да има нещо, което да им радва душите. – В глобален план мислите ли че оперното изкуство линее?  – Напротив, операта живее. И съм дълбоко убедена, че даже и известна криза да изживява, голямото, истинското изкуство никога не може да замлъкне и никога не може да бъде забравено. Човешката душа има нужда от изкуство – за нея то е храна. Каквито и приливи и отливи да изживяват епохите, то върви напред. Абсолютно. – Вярвате ли, че оперните певци не е нужно да бъдат и артисти, че те са на сцената, за да пеят?  – А, не! Сцената иска да си и артист, и певец. На тази тема Рихард Щраус има опера – „Капричио“. Темата е за създаването на едно оперно произведение. Кое е по-важното – музиката или текстът? И двете са важни, същото важи за истинската сценична изява. Например в „Дон Жуан“ с моята дона Анна съм имала около 20 различни постановки, не само гостувания в различни театри, а постановки! Най-забележителна за мен ще остане тази от първия мой Залцбург с Карл Бьом под режисурата на Жан-Пиер Понел. – Как избирате студентите си. Освен глас и вокална техника, какво друго търсите у тях?  – Интелигентност. Отворено сърце. Да се обхване всичкото това. Има ли таван, който не може да се пробие, колкото и да се работи, се опира до една твърдост, която спира развитието на младия певец. Мога да кажа, че нашите певци тук в България са много даровити, много чувствителни. Да сложим настрана това, че българските гласове са много красиви – по света са едни от най-красивите певчески гласове. – Кои ваши български ученици изпълват с гордост сърцето ви?  – Всички го правят – по своему и по различному. Преди години с Цветана Бандаловска изработихме „Саломе“ – тя направи прекрасна Саломе. С Радостина Николаева в Стара Загора направихме неколкодневен курс, тогава тя подготви дона Анна. Междувременно след това е имала силен Вагнер, тежки драматични партии. И сега бях щастлива да помогна след тези тежки партии да влезе отново в изискванията на Моцарт, които са една медицина за гласа – и тя го направи прекрасно. – Истина ли е, че Вагнер уврежда гласа на певеца?  – Не, аз също съм пяла Вагнер. И то не какво да е, а Елза от „Лоенгрин“ – беше партия, която е обходила всичките големи театри по света, като се почне от Залцбург с Караян, Метрополитън, Лондон, Париж, Скалата. Ако се вземе партитурата на Вагнер, ще видите че всеки втори такт е пиано. Не е нужно да се крещи, не е нужно да се реве. Изискванията му са били с много дълбока вътрешна философия. Истина е, че в неговата инструментация преобладава медната група инструменти, които искат подбиване от човешки глас. Но по принцип неговото изискване никога не е било изпълнението да бъде драматично. Издържането на неговите постановки, които са много дълги, самото издържане иска неимоверна певческа и физическа сила. Имаме даже виц: „И как издържа гласът ти последно действие на „Лоенгрин“? – Абе, гласът издържа, но краката едвам издържаха.“ Така че за увреждане на гласа по никакъв начин не може да се говори. Човек трябва да се придържа обаче към това, към което се е насочил и да не го омесва много с изискванията на други композитори. То и Моцарт ако пеете неправилно, това също може да доведе до известни катаклизми в гласово отношение. Въпрос е на техника, на преодоляване на известни негови изисквания. А нашите български певци имат една природна интелигентност, която им помага. А иначе Вагнер е прекрасен. Носи много голяма и дълбока философия. Не всичките му произведения обаче са за всеки. Даже в Байройт се говори за вагнерова публика. Не всеки може да бъде вагнерианец и не би трябвало обезателно да прозвучава като комплимент, ако си такъв. Въпрос на вкус е. Но голямата опера обхваща както Вагнер, така и папа (татко – бел.ред.) Верди. Аз съм негова привърженица и на негова база пеене – белканто, съм се изградила и съм се развила като певица, както и с Моцарт, Рихард Щраус и отчасти Вагнер. – Вие сте в България и по още една причина – да подготвите артистите за премиерата на „Дон Жуан“ на 18 април. Как върви подготовката?  – Подготовката на целия състав на „Дон Жуан“ – певчески и интерпретаторски, завърши много успешно. Сега започват сценичните репетиции. От тях зависят вече съответните постижения на отделните артисти. „Дон Жуан“ е опера, която аз много съм обичала. Години наред съм участвала в ролята на дона Анна на всички големи сцени, с много големи режисьори и диригенти. Предадох опита си на младите български певци в Софийската опера. – В премиерата на „Дон Жуан“ има двама гастрольори, какво ще кажете за тях?  – Вито Прианте е прекрасен Дон Жуан, с прекрасни качества. Хуан Франциско Гател – Отавио, е чудесен млад тенор. Съответно това вдъхновява и нашите млади певци. Този допир е много полезен за тях – да имат контакт с вече утвърдени млади певци. – Добре ли се сработват артистите от състава на „Дон Жуан“?  – Много е силна колегиалността в състава на „Дон Жуан“. Всичките се обичаха, трепереха един за друг, подпомагаха се, кураж си даваха. Това е нещо прекрасно, нека да остане. По-малко проблеми би имало в света, ако има повече толерантност и уважение. Да вземем за пример азиатците. – Споделете азиатската мъдрост, която ви води в работата и в живота.  – Позитивна мисъл, и вяра както в себе си, така и в другия – това е в основата. Не да гледаш да унижиш другия, за да си въобразяваш че това ти дава самочувствие. Напротив – колкото даваш, толкова и получаваш. Колкото отнемаш по различни непочтени начини, даже да е във форма на недобри мисли, то се връща и на самия тебе. Това са прости неща. Но когато има отворена душа и интерес, човек се приближава до голямата истина, която е една. Хората трябва да сме малко повече свързани едни с други. Това, което казвам, може да звучи проповеднически, но аз вярвам в него. Нашият гост Анна Томова-Синтов е родена на 22 септември 1941 г. в Стара Загора в семейството на учител и певица в операта. През 1958 г. печели национален певчески конкурс, а малко след това постъпва в Държавната консерватория в София. Дебютира на 8 юли 1965 г. в Старозагорската опера като Татяна в „Евгений Онегин“ на Пьотър Чайковски. Веднага след това започва работа в Лайпцигската опера, откъдето стартира звездната кариера на една от най-големите примадоми. Анна Томова-Синтов е пяла на всички най-големи сцени, работила е с най-големите диригенти в света и е камерзингерин на на Берлинската и на Виенската Щатсопер. Преди година и половина звездата загуби своя съпруг Алберт Синтов.", "date": "2019.04.06", "title": " Примадоната Анна Томова-Синтова пред „Труд“: Гласът е огледало на човешката душа"}
{"url": "https://trud.bg/%d0%bc%d0%b5%d0%b9-%d0%b2%d1%81%d0%b5-%d0%be%d1%89%d0%b5-%d0%bc%d0%be%d0%b6%d0%b5-%d0%b4%d0%b0-%d0%b7%d0%b0%d0%b3%d1%83%d0%b1%d0%b8-%d0%b1%d1%80%d0%b5%d0%ba%d0%b7%d0%b8%d1%82-%d0%bf%d0%b8%d1%88%d0%b5/", "text": "Германският ежедневник „Велт“ коментира в редакционна статия новия опит на британския премиер Тереза Мей да си осигури от ЕС удължаване на крайния срок за Брекзит, предаде ДПА. Тереза Мей може да влезе в учебниците по история като премиерът, опитал всичко, но не постигнал нищо и загубил накрая и малкото, което и е останало. Откакто тя встъпи в длъжност през юли 2016 г., нейният приоритет беше да умиротворява твърдолинейните в своята партия, торите. Междувременно силата на реалността или, иначе казано, осъзнаването, че е невъзможно да се напусне ЕС и едновременно с това да бъдат запазени всички преимущества от еврочленството, стана крайно очевиден факт от политическия живот, пише „Велт“. Вместо да признае това още на ранен етап, Мей изтощи както страната си, така и Европа в дълго проточил се процес, който се оказа най-вече вреден както в политически, така и в икономически план, отбелязва изданието. Не вижда ли Мей – или пък просто не иска да види – че тактиката на изнудването, до която тя прибягва като последен опит за манипулиране, няма да сработи? И не вижда ли, че накрая тя може да постигне всичко друго, но не и Брекзит?, допълва вестникът. А това всичко друго, което може тя може да постигне, е: предсрочни избори, нов референдум (за Брекзит) или въпреки всичко страната й изобщо да не напусне ЕС. Което би означавало накрая британският министър-председател да загуби всичко, коментира изданието. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.04.06", "title": " Мей все още може да загуби Брекзит, пише германският вестник „Велт“"}
{"url": "https://trud.bg/%d0%be%d0%bc%d0%b1%d1%83%d0%b4%d1%81%d0%bc%d0%b0%d0%bd%d1%8a%d1%82-%d0%bd%d0%b0-%d1%88%d1%83%d0%bc%d0%b5%d0%bd-%d1%81-%d0%bf%d1%8a%d1%80%d0%b2%d0%b0-%d0%bf%d0%be%d0%ba%d1%83%d0%bf%d0%ba%d0%b0-%d0%b2/", "text": "Общественият посредник на Шумен Иван Капралов даде официален старт на благотворителната акция „Купи и сподели“, част от 4-та кампания на омбудсмана на Република България „Великден за всеки – дари празник на баба и дядо“. Шуменският обществен посредник пръв купи 10 продукта /олио, брашно, захар, ориз, макарони, консерви, боб, леща, бисквити, сухи пасти/ в помощ на пенсионерска трапеза. В избора му помагаха и журналисти, но на касата плати от портфейла си към 16 лв. От следващия петък рамо на омбудсмана давата и 50 шуменски скаути. Те ще дежурят по петима в 6 магазина на хранителната верига BulMag в пиковите часове за пазаруване и ще обясняват на клиентите как могат да сторят добро.  На 13 април пък, малките ентусиасти и Капралов са във Варна, за да разясняват и да приканват за участие в благотворителната акция. Морската столица си няма обществен посредник и затова ще разчита на шуменския. В рамките на „Купи и сподели“ всеки има възможност да дари според възможностите си хранителни продукти, които ще подкрепят възрастни хора за големия християнски празник Великден. Това може да се случи в общо 13 обекта на шуменската верига от хранителни магазини BulMag, с чието партньорство за втора година акцията разширява обхвата си в градовете Шумен, Варна, Търговище и Дулово. В търговската мрежа са достъпни брандирани колички, в които желаещите могат да поставят хранителни продукти. Иначе, общо 35 магазина в 12 града на страната откликват на инициативата. Кампанията „Великден за всеки – дари празник на баба и дядо“ се развива в няколко направления и има различни възможности за включване. Освен храни, се набират и парични средства, които впоследствие се обръщат във ваучери за храна на стойност 20 лв. Ваучерите ще се раздават по предварително уточнени поименни списъци, предоставени от НОИ, които ще бъдат качени на сайта на омбудсмана, на БЧК и разлепени в централните пощенски клонове по места. Притежателите на ваучерите ще имат възможност да пазаруват в 5 000 магазина в цялата страна. За 3 години в предишните издания на кампанията са събрани 1 500 000 лв., с които 75 000 пенсионери са зарадвани с ваучери, а хиляди други с хранителни пакети. Банкова сметка е в УниКредит Булбанк и е разкрита конкретно и единствено за целите на кампанията, като титуляр е Българският червен кръст (БЧК):IBAN: BG53UNCR70001522802795, Банков код: UNCRBGSF  Чрез онлайн дарения от България и чужбина на сайта на БЧК -www.redcross.bg  Или със SMS 1255 – на стойност 1 лев, освободен от ДДС  При попълване на платежно нареждане всеки може да посочва точно за коя община иска да направи дарението и така преведените от него средства по сметката ще отидат при пенсионери от предпочитаното населено място. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.04.06", "title": " Омбудсманът на Шумен с първа покупка във „Великден за всеки“\t"}
{"url": "https://trud.bg/%d1%83%d0%bd%d0%b8%d0%ba%d0%b0%d1%82/", "text": "Много е жалко, че има само едно такова Ferrari. Моделът P80/C е изработен по поръчка за някой много специален клиент със склонност да унищожава гуми с въртене на колелата върху асфалтовите писти. Червеният уникат е демонстрация на бруталната мощ от носталгичните времена, когато електрониката в спортните автомобили беше малко и те трябваше да бъдат управлявани с две ръце, здраво хванали волана. Собственикът на Ferrari P80/C е бил вдъхновен именно от такива радикални машини като Ferrari Dino 206 S от 60-те години. Той не е имал желание да троши поръчката си по масовите пътища, затова автомобилният уникат излиза от завода без хомологация за пътната мрежа и ще може да бъде пилотиран само върху писти. Повече от 3 години инженерите на Ferrari са работили върху конструирането на екстремната кола. Тя е създадена на базата на Ferrari 488 GT3, като дизайнерите са изваяли максимално агресивен силует изцяло от карбон. Предницата е с нисък „нос“, огромна предна броня с издаден напред сплитер и малки фарове. Въздушният поток се отвежда с помощта на аеродинамичните компоненти към към спирачките за по-доброто им охлаждане, а в задната част внушителен спойлер осигурява натиск за по-добро сцепление на колелата с настилката. Зад вратите въздухът влиза през големи отвори в двигателния отсек, за да намалят температурата на чудовищния мотор V8. Предните колони са черни и се сливат с челното и страничните стъкла, създавайки усещане за един тъмен щит, преминаващ през автомобила. Задницата е набраздена от големи ламели, които освен своята аеродинамична функция допълват пределно агресивния дизайн. Засега от Ferrari не казват думичка за техническите характеристики. Предполага се, че двигателят V8 е същият като при Ferrari 488 GT3. Той е с работен обем 3,9 л и с технология на двойно турбо пълнене генерира мощност над 600 конски сили. Този ресурс е предостатъчен да изстреля червената „стрела“ от 0 до 100 км/ч за 3 секунди и да развие скорост над 330 км/ч. Тригодишният труд на конструкторите върху ходовата част и аеродинамиката обещава, че на пистата уникалното Ferrari ще има образцово поведение, наподобяващо това на болидите на марката във „Формула 1“.", "date": "2019.04.06", "title": " Уникат!\t"}
{"url": "https://trud.bg/%d0%b4%d0%b6%d0%be-%d0%b1%d0%b0%d0%b9%d0%b4%d1%8a%d0%bd-%d0%b4%d0%be%d0%bd%d0%b0%d0%bb%d0%b4-%d1%82%d1%80%d1%8a%d0%bc%d0%bf-%d0%bf%d0%be%d0%b4%d0%ba%d0%bb%d0%b0%d0%b6%d0%b4%d0%b0-%d1%80%d0%b0%d1%81/", "text": "„Американският президент Доналд Тръмп отваря една от най-старите рани в страната ни, подклаждайки расизма, и всеки ден разклаща едни от най-изконните ценности на нацията ни“. Това заяви бившият вицепрезидент по времето на Барак Обама – Джо Байдън по време на реч на конференция на профсъюза на енергетиците във Вашингтон, предаде БГНЕС. Байдън остро разкритикува Тръмп, който по думите му разпалва расизма и живее в миналото. Бившият вицепрезидент говори публично за пръв път, откакто няколко жени разказаха пред медиите как поведението му при срещите си с тях ги е накарало да се почувстват неудобно. На конференцията на профсъюза на енергетиците в американската столица Байдън беше категоричен, че президентът републиканец е „затворен в миналото“. Според демократа докато Тръмп се опитва да подклажда културни войни, останалият свят напредва бързо спрямо САЩ. Байдън посочи опитите на Китай да разрасне 5G мрежата си и даде за пример усилията на останалата част от света, който се опитва да изпълни поетите ангажименти по Парижкото споразумение за климата, от което Тръмп се отказа. От своя страна настоящият държавен глава на САЩ обяви, че Байдън „не е заплаха за него“. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.04.06", "title": " Джо Байдън: Доналд Тръмп подклажда расизма в САЩ"}
{"url": "https://trud.bg/%d0%b1%d0%be%d0%b8%d0%bd%d0%b3-%d0%bd%d0%b0%d0%bc%d0%b0%d0%bb%d1%8f%d0%b2%d0%b0-%d0%bf%d1%80%d0%be%d0%b8%d0%b7%d0%b2%d0%be%d0%b4%d1%81%d1%82%d0%b2%d0%be%d1%82%d0%be-%d0%bd%d0%b0-%d1%81%d0%b0%d0%bc/", "text": "Компанията „Боинг“ временно намалява производството на модела 737, след катастрофите с два такива самолета в Етиопия и Индонезия, предаде БНТ. От средата на април ще се произвеждат по 42 вместо по 52 машини месечно. Решението е в отговор на спада в поръчките за този модел, който допреди катастрофите беше най- продаваният на „Боинг“. В момента всички машини от този тип са приземени заради съмнения, че е възможно някои от системите за контрол върху самолета да са причината за двете катастрофи. Предварителният доклад за причините за катастрофата в Етиопия, при която загинаха 157 души, сочи, че пилотите многократно са опитали да изключат система за стабилизиране, която предизвиква насочване носа на машината надолу.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.04.06", "title": " „Боинг“ намалява производството на самолетите „737 Макс“"}
{"url": "https://trud.bg/%d0%bc%d0%b0%d0%b9%d0%ba-%d0%bf%d0%be%d0%bc%d0%b5%d0%be-%d0%bf%d1%80%d0%be%d0%b3%d0%bd%d0%be%d0%b7%d0%b8%d1%80%d0%b0-%d1%82%d1%80%d0%b5%d1%82%d0%b0-%d1%81%d1%80%d0%b5%d1%89%d0%b0-%d0%bc%d0%b5%d0%b6/", "text": "Ще има трета среща между президента на Съединените щати Доналд Тръмп и лидера на Северна Корея Ким Чен-ун. Това прогнозира американският държавен секретар Майк Помпео, но предупреди, че санкциите няма да бъдат отменени, ако Пхенян не се откаже от ядрените си оръжия, предаде ДПА. „Не е ясно кога би се състояла нова среща Тръмп – Ким. Дипломатическите канали между Вашингтон и Пхенян са все още отворени въпреки враждебната реторика на севернокорейския външен министър. Президентът на Южна Корея Мун Дже-ин, който желае по-добри отношения с комунистическия Север, ще бъде във Вашингтон на 10-11 април за среща с Тръмп.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.04.06", "title": " Майк Помео прогнозира трета среща между Доналд Тръмп и Ким Чен-ун"}
{"url": "https://trud.bg/%d1%81%d0%b1%d0%bb%d1%8a%d1%81%d1%8a%d1%86%d0%b8%d1%82%d0%b5-%d0%b2-%d0%bb%d0%b8%d0%b1%d0%b8%d1%8f-%d0%bf%d1%80%d0%be%d0%b4%d1%8a%d0%bb%d0%b6%d0%b0%d0%b2%d0%b0%d1%82/", "text": "Командващият Либийската национална армия фелдмаршал Халифа Хафтар е отклонил предложение на генералния секретар на ООН Антониу Гутериш да се срещне в Женева с премиера на правителството в Триполи Файез Сарадж. Това съобщи телевизия „Ал Джазира“, като се позова на свои източници в Съвета за сигурност на ООН. На по-малко от 50 километра от либийската столица Триполи се водят ожесточени сражения между силите на маршал Халифа Хафтар, който контролира източната част на страната и коалицията от групировки, подкрепящи международно признатото правителство на Либия. След свикано по искане на Великобритания и преминало при закрити врата извънредно заседание за Либия Съветът за сигурност на ООН изрази безпокойство от ситуацията там и призова Хафтар да избягва въоръженото противопоставяне. ЕС вече призова за прекратяване на всякакви военни действия. Говорител на Еврокомисията призова към преговори. Председателят на Европейския парламент Антонио Таяни изрази опасение, че настъплението срещу либийската столица на силите на Изтока може да доведе до нова мигрантска вълна към Европа. Външните министри от Г-7 категорично се противопоставят на военните действия в Либия, гласи обща позиция след преговори във Франция. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.04.06", "title": " Сблъсъците в Либия продължават"}
{"url": "https://trud.bg/%d0%b8%d0%b7%d0%bb%d0%b5%d1%82%d1%8f-%d0%b8-%d0%bf%d0%be%d1%81%d0%bb%d0%b5%d0%b4%d0%bd%d0%b8%d1%8f%d1%82-%d1%81%d0%b0%d0%bc%d0%be%d0%bb%d0%b5%d1%82-%d0%be%d1%82-%d0%bb%d0%b5%d1%82%d0%b8%d1%89%d0%b5/", "text": "Летище „Ататюрк“ в Истанбул изпрати последния си полет тази нощ. Отсега нататък то ще се ползва само за частни полети, ремонти и поддръжка на самолети. За днес е предвиден първият полет от новото летище Истанбул, предаде  . Последното денонощие на летище „Ататюрк“, такова каквото го познават милиони хора от цял свят. Тази нощ беше сложен край на пътническите полети оттук. Веднага след като последните пътници излeтяха за Сингапур, започна огромна по мащаби 45-часова операция по прехвърляне на контейнери с 47 000 тона техника и оборудване към новото летище. Общо 686 камиона трябва да превозят всичко – първите потеглиха в три през нощта и започнаха да пристигат на летище Истанбул в 04.30. Основните магистрали между двете летища ще бъдат затворени за движение за 26 часа, за да стане възможен трансферът на всичко необходимо, за да заработи новото летище. Първият полет е на „Търкиш еърлайнс“ днес в 14 часа за Анкара. Летище Истанбул, чието изграждане струваше 8 милиарда долара, беше един от строителните мегапроекти на президента Ердоган. Първоначално се очаква да посреща годишно по 90 милиона пътници, надеждите на Анкара са до седем години броят им да се удвои. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.04.06", "title": " Излетя и последният самолет от летище „Ататюрк“\t"}
{"url": "https://trud.bg/%d0%b5%d0%b2%d1%80%d0%be%d1%81%d1%82%d0%b0%d1%82-%d0%bc%d1%8a%d0%b6%d0%b5%d1%82%d0%b5-%d0%b2-%d0%b1%d1%8a%d0%bb%d0%b3%d0%b0%d1%80%d0%b8%d1%8f-%d1%81%d0%b5-%d1%81%d0%bc%d1%8f%d1%82%d0%b0%d1%82-%d0%b7/", "text": "Около 72%, или 7 от всеки 10 българи на възраст над 16 години, определят здравния си статус като добър или много добър. Това показват данни от анализ на Евростат за здравния статус на европейците през 2017 г. по повод предстоящия Световен ден на здравето, 7 април. Средният показател за ЕС е 70%, тоест почти приближаваме самооценката на здравето си до средно европейско ниво. Според европейското здравно интервю мъжете у нас се самоопределят като здрави в по-висока степен от жените – 76% от силния пол и 69% от дамите оценяват здравния си статус в рамките на добър и много добър. Данните на Евростат почти се покриват и със самооценките на здравния статус на българите в изследване на националната статистика – там процентът на самоопределящите са като здрави българи е почти същият, като оставащите 28% самоопределят здравето си като задоволително или лошо. Най-висок дял българи определят здравния си статус като добър във възрастовата група от 14 до 24 години – близо 97 на сто. Респективно най-висок дял българи с влошен здравен статус има сред сънародниците ни на възраст 65 плюс години – близо 80% от тях се чувстват в лошо или много лошо здравословно състояние. Според данните на НСИ за самооценка на здравето-  най-висок дял българи се оплакват от високо кръвно налягане, съпроводено с болести на кръвоносната система – близо 30% или почти всеки трети българин. На второ място българите се оплакват от хронични нарушения на гърба и артрози – близо 17%. На трето място са стенокардията и исхемичната болест на сърцето – около 10% и др. Според анализа на Евростат около 8% от европейците над 16-годишна възраст се оплакват от лошо или много лошо здравословно състояние. Най-висок процент хора с негативна здравна самооценка е регистриран в трите балтийски републики – в Латвия и Литва 44% от хората казват, че имат лош или много лош здравен статус, докато в Естония делът е 53%. Други страни с лош здравен статус са още: Унгария- 59 на сто , Португалия – 50 на сто, Полша -48 на сто и др. Най-високо и положително определят здравния си статус европейците над 16 години в Ирландия – 83 на сто, Кипър – 78 на сто, Италия и Швеция по 77 на сто, Холандия – 76 на сто, и Малта – 75 на сто. Самооценката на здравето при съседите ни е както следва: в Гърция (77 на сто), Румъния (73 на сто), Северна Македония – 72 на сто, и в Сърбия -58 на сто, от жителите на тези страни определят здравния си статус като добър или много добър. В ЕС повече мъже, отколкото жени смятат, че са в добро здраве- 72% от представителите на силния пол са оценили здравето си като много добро или добро през 2017 г. в сравнение с 67 на сто от дамите. Освен това процентът на населението в ЕС, оценило здравето си като добро или много добро, намалява с възрастта – близо 90 на сто от европейците на възраст от 16 до 44 години възприемат здравето си като добро или много добро. Процентът спада до 69 на сто за европейците на възраст от 45 до 64 години и намалява допълнително до 45 на сто за хората на възраст над 65 години, показват данните на Евростат. „ АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.04.06", "title": " Евростат: Мъжете в България се смятат за по-здрави от жените"}
{"url": "https://trud.bg/%d1%82%d1%80%d1%8a%d0%bc%d0%bf-%d0%bd%d1%8f%d0%bc%d0%b0-%d0%b4%d0%b0-%d0%bf%d0%be%d0%b7%d0%b2%d0%be%d0%bb%d1%8f-%d0%bd%d0%be%d0%b2%d0%b8-%d0%b8%d0%bc%d0%b8%d0%b3%d1%80%d0%b0%d0%bd%d1%82%d0%b8-%d0%be/", "text": "Имиграционната система на Съединените щати е натоварена до краен предел. Това заяви американският президент Доналд Тръмп и допълни, че няма да позволи нови имигранти да влязат в страната, предаде АФП. Тръмп каза това при инспекция по границата с Мексико, където беше посрещнат от няколко десетки протестиращи. Те издигнаха станалия известен балон с неговия образ, който го представя в образа на бебе. Един от протестиращите в градчето Калексико заяви: „Надявам се, че президентът има силата да обединява и тези две страни могат да работят заедно. Това, което не искам да виждам, е затваряне на границата, защото засяга семействата. Достатъчно негативно е, че нелегалната имиграция разделя семействата и влияе на децата. Затова политиците трябва да погледнат кого представляват.“ АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.04.06", "title": " Тръмп: Няма да позволя нови имигранти от Мексико да влязат в САЩ"}
{"url": "https://trud.bg/%d0%bc%d0%b8%d0%bd%d0%b8%d1%81%d1%82%d1%8a%d1%80-%d0%b4%d0%b0%d0%bd%d0%b0%d0%b8%d0%bb-%d0%ba%d0%b8%d1%80%d0%b8%d0%bb%d0%be%d0%b2-%d0%b3%d0%be%d1%80%d0%b4%d0%b5%d1%8f-%d1%81%d0%b5-%d1%81%d1%8a%d1%81/", "text": "Определено се гордея със законопроектите си. Това каза пред БТВ министърът на правосъдието Данаил Кирилов в отговор на въпрос гордее ли се със законопроектите си.„Малко ме шокира обръщението министър на правосъдието, но се налага да свикнем. Приемах с голяма любов работата, която вършех в Народното събрание. Преходът при всички положения създава и вътрешно напрежение“, коментира той. „Назад във времето съм имал възможност да покажа административен опит и управление на администрация. Смятам, че това не е ново предизвикателство, но предизвикателството за Механизма за сътрудничество и оценка е много сериозно“, посочи Данаил Кирилов. В отговор на въпрос имал ли е право на избор за поста или премиера го е посочил, той заяви: „Смятам, че при всички положения имам право на избор. Възприемам се като свободен човек. Имаше процедура на номинации, имаше моменти, в които имаше и други варианти“. Министърът допълни, че е имало вариант сегашен зам.-министър да стане министър, както и да се избере представител на магистратурата. „Като юрист казвам, че приемам мандата като тежко и сериозно възлагане. Смятам, че съм длъжен да дам всичко от себе си, за да се справя“, подчерта Кирилов. Приемникът на Цецка Цачева приемал мандата като тежко и сериозно възлагане. Той отрече твърденията на депутата от БСП Крум Зарков, че името на Данаил Кирилов е замесено във всеки скандал. „Не е имало лобистко законодателство. Няма закон, който е бил атакуван, по отношение на който да е показано, че аргументите са правилни“, поясни той. „Не следва да има никакво съмнение спрямо моята връзка с премиера и с партията. Приел съм каузата и съм приел да бъда един от бойците и експертите на ГЕРБ. Истината е, че когато през 2005 година при частичните избори Борисов бе избран за кмет на столицата, всичко в общината се промени, настъпи прозрачност. В общи линии тогава прозрях истината за ГЕРБ. По това време имах известни сблъсъци с БСП и те имаха проблеми с моята позиция, тъй като тя не беше удобна за групата по един или друг начин. Постоянно бях изолиран от тях. А аз винаги съм бил политически коректен в политическата борба и винаги съм се борил за качеството на законодателството“, коментира Кирилов. Данаил Кирилов коментира и скандала „Апартамент гейт“. „Законов проблем няма. Разбира се аз фактите и обстоятелствата съм ги възприел от медиите, не съм изгледал нито един документ. Морален проблем има с оглед възприятието. В конкретния случай, след като обществото е особено чувствително. В момента имаме ескалация по една конкретна тема. Това е скандал, а не юридичски факти“, категоричен бе Данаил Кирилов АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.04.06", "title": " Министър Данаил Кирилов: Гордея се със законопроектите си"}
