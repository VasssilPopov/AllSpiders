{"url": "https://trud.bg/%d0%bf%d1%8a%d1%80%d0%b2%d0%b8%d1%8f%d1%82-%d0%ba%d1%80%d1%8a%d0%b3-%d0%be%d1%82-%d0%b8%d0%b7%d0%b1%d0%be%d1%80%d0%b8%d1%82%d0%b5-%d0%b7%d0%b0-%d0%b3%d0%b5%d0%bd%d0%b5%d1%80%d0%b0%d0%bb%d0%b5%d0%bd/", "text": "Първият кръг от изборите за нов генерален директор на ЮНЕСКО премина без резултати, предава   Нито един от кандидатите на провеждащите се в Париж избори, не успя да получи достатъчно подкрепа.  Представителите на седем държави претендират за поста. Това са посланикът на Азербайджан в Русия Полад Бюлбюл, председателят на националната комисия на Виетнам по въпросите на ЮНЕСКО Суан Шон Фам, както и заместник-министърът по въпросите на семейството и обществото на Египет Мушир Хатаб. В надпреварата участват още катарският дипломат Хамад бин Абдулазиз ал-Кавари, представителят на Китай и заместник-генерален директор на ЮНЕСКО Цян Тан, съветникът на Министерството на Културата на Ливан Вера ел-Хуру Лакей и бившият културен министър на Франция Одри Азуле. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.10.09", "title": " Първият кръг от изборите за генерален секретар на ЮНЕСКО премина без резултати"}
{"url": "https://trud.bg/%d0%bd%d0%b0%d0%b4-18-000-%d0%bd%d0%b0%d1%80%d1%83%d1%88%d0%b5%d0%bd%d0%b8%d1%8f-%d0%b2-%d1%81%d1%82%d1%80%d0%be%d0%b8%d1%82%d0%b5%d0%bb%d1%81%d1%82%d0%b2%d0%be%d1%82%d0%be/", "text": "Над 18 000 нарушения в строителството в България установи Главна инспекция по труда (ГИТ) през първите девет месеца на годината. Те са резултат от общо 34 680 проверки, включително и по националната програма за саниране. В 68% от случаите (12 670) проблемите са свързани с безопасността на труда при работа, което показва, че масово в България строителите продължават да работят без каски, както и на необезопасени машини или съоръжения, които пряко застрашават живота и здравето им. Останалите 5730 нарушения са свързани с трудово-правното законодателство, което в повечето случаи означава работа без договор. “Данните показват, че въпреки засиления контрол в сектора от няколко години, той продължава да бъде рисков, както по отношение на безопасността на труда, така и при законосъобразното възникване на трудовите правоотношения, работното време и почивките”, уточниха от ГИТ. Оттам обявиха още, че институцията изпраща в София командировани екипи от страната, които да подпомогнат колегите си “заради силно завишените обеми на строително-монтажните дейности в столицата”. Акцент при проверките, освен безопасността на труда, ще е дали се спазват разпоредбите за работното време, почивките и отпуските. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.10.09", "title": " Над 18 000 нарушения в строителството\t\t\t"}
{"url": "https://trud.bg/%d0%b2%d1%8a%d0%b7%d1%81%d1%82%d0%b0%d0%bd%d0%be%d0%b2%d0%b5%d0%bd%d0%be-%d0%b5-%d0%b4%d0%b2%d0%b8%d0%b6%d0%b5%d0%bd%d0%b8%d0%b5%d1%82%d0%be-%d0%bf%d1%80%d0%b5%d0%b7-%d0%bf%d1%80%d0%be%d1%85%d0%be/", "text": "Възстановено е движението на МПС до 12 т през прохода „Петрохан“, съобщават от Агенция „Пътна инфраструктура“. Остава ограничено преминаването на тежкотоварните камиони над 12 т. За тях обходният маршрут е през Искърското дефиле. В 13 ч. за всички превозни средства бе пуснато движението и през прохода Троян – Кърнаре. Агенция „Пътна инфраструктура“ призовава шофьорите да карат внимателно, със скорост съобразена с метеорологичните условия и да не предприемат рискови изпреварвания.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.10.09", "title": " Възстановено е движението през проходите „Петрохан“ и ‘“Троян – Кърнаре“\t\t\t"}
{"url": "https://trud.bg/%d0%ba%d1%80%d0%b8%d1%82%d0%b8%d1%87%d0%b5%d0%bd-%d0%bd%d0%b5%d0%b4%d0%be%d1%81%d1%82%d0%b8%d0%b3-%d0%bd%d0%b0-%d0%b0%d0%bd%d0%b5%d1%81%d1%82%d0%b5%d0%b7%d0%b8%d0%be%d0%bb%d0%be%d0%b7%d0%b8/", "text": "Критичен е недостигът на лекари координатори по донорство – анестезиолози и реаниматори на места в страната. Това съобщи директорът на Изпълнителната агенция по трансплантация д-р Марияна Симеонова по повод Европейската седмица на донорството, която започна на 9 октомври. През последните 20 години броят на тези специалисти е намалял наполовина и в някои болници вече е достигнал критични нива. Трябва да се помисли за отделна професия координатор по донорство, заяви проф. д-р Никола Владов, завеждащ Клиниката по чернодробно-панкреатична и трансплантационна хирургия във ВМА пред БНТ. Той отбеляза и тревожен факт – в цял свят листите на пациенти, чакащи трансплантация, стават все по-големи, като броят на донорите не отговаря на тези нужди. За сравнение през 2015 година 39 343 пациенти в Европа са получили шанс за живот благодарение на трансплантация на орган. За същия период броят на новорегистрираните случаи – на хора, нуждаещи се от животоспасяващата операция, е бил 47 613. У нас за орган чакат между 1100 и 1200 души като най-много от тях – за бъбрек. От началото на годината пък в страната са извършени общо 49 трансплантации. Част от пациентите са чакали по 15 години. Отказите за донорство за период от 14-15 години у нас са под 3000 души, което е сравнително малко.   В Пловдив проф. Петров откри информационно-административен център към Медицинския университет.  Обсъжда се възможност за създаване на фонд или целева субсидия за подпомагане на лечебните заведения у нас, които имат финансови затруднения. Това съобщи в Пловдив здравният министър проф. Николай Петров. Идеята е обсъдена между него и финансовия министър Владислав Горанов. Това може да стане чрез осигуряване на кредити срещу малка лихва или без лихва. Със средствата лечебните заведения ще могат да предоговорят част от задълженията си. Дълговете на болниците към момента надхвърлят 500 млн. лева. Те са основно към доставчици на услуги и консумативи. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.10.09", "title": " Критичен недостиг на анестезиолози"}
{"url": "https://trud.bg/%d0%bc%d0%bb%d0%b0%d0%b4-%d0%bc%d1%8a%d0%b6-%d1%81%d0%b5-%d0%ba%d0%b0%d1%87%d0%b8-%d0%bd%d0%b0-%d0%bf%d0%b0%d0%bc%d0%b5%d1%82%d0%bd%d0%b8%d0%ba%d0%b0-%d0%bd%d0%b0-%d0%b2%d0%b0%d1%81%d0%b8%d0%bb-%d0%bb/", "text": "Млад мъж на видима възраст 20-25 години се качи на паметника на Васил Левски в столицата в ранния следобед, информира  . Според очевидци младежът е бил в неадекватно състояние и освен че бил агресивен, започнал и да се съблича. На място пристигнаха полиция, пожарна и линейка. Близо час след постъпването на първият сигнал, младежът сам е слязъл по стълбата, поставена от пожарникарите, а след това е откаран в болница, където ще се установи състоянието му. От пресцентъра на МВР коментираха, че за момента е ясно единствено, че момчето е било неадекватно. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.10.09", "title": " Млад мъж се качи на паметника на Васил Левски в София"}
{"url": "https://trud.bg/%d0%bd%d0%b0%d1%82%d0%be-%d0%b4%d0%b0%d0%b4%d0%b5-%d1%81%d1%82%d0%b0%d1%80%d1%82-%d0%bd%d0%b0-%d0%bd%d0%be%d0%b2%d0%b0-%d0%b1%d0%be%d0%b9%d0%bd%d0%b0-%d0%b3%d1%80%d1%83%d0%bf%d0%b0-%d0%b2-%d1%80%d1%83/", "text": "НАТО даде официален старт на новата многонационална бойна група в Южна Румъния с цел засилване на източния фланг срещу Русия, предаде Ройтерс. Първоначално се очаква неголям брой бойци от десетина членки на алианса да се присъединят към около 900 американски войници, които вече са в Румъния. Стартът на новата единица съвпадна с парламентарната асамблея на НАТО в Букурещ, в която взе участие генералният секретар на пакт Йенс Столтенберг. “Не искаме нова Студена война с Русия, но се притесняваме от липсата на прозрачност при провеждането на руски военни учения”, заяви той. Москва на свой ред обвинява НАТО, че се опитва да я обгради и да заплаши стабилността в Източна Европа. Подробности за новата бойна група не се дават. Тя ще бъде разположена в база до Крайова. Предполага се, че числеността й ще бъде колкото една бригада – 3000-4000 души. След Румъния Полша ще бъде с най-голям контингент. България, Италия и Португалия също ще имат редовни учения със силите в Крайова, като се очаква и Германия да изпрати свои бойци. В допълнение към морските патрули на НАТО в Черно море, военноморското присъствие ще включи повече визити в румънски и български пристанища, маневри и тренировки.", "date": "2017.10.09", "title": " НАТО даде старт на нова бойна група в Румъния\t\t\t"}
{"url": "https://trud.bg/%d0%bf%d1%80%d0%b5%d0%b7%d0%b8%d0%b4%d0%b5%d0%bd%d1%82%d1%8a%d1%82-%d0%bd%d0%b0%d0%bb%d0%b0%d0%b3%d0%b0-%d0%b2%d0%b5%d1%82%d0%be-%d0%b2%d1%8a%d1%80%d1%85%d1%83-%d0%bf%d1%80%d0%be%d0%bc%d0%b5%d0%bd/", "text": "Президентът Румен Радев връща за ново обсъждане в Народното събрание разпоредби от Закона за изменение и допълнение на Закона за отбраната и въоръжените сили на Република България, приет от 44-то Народното събрание на 27 септември 2017 г., съобщиха от „Дондуков“ 2. Според държавния глава с § 1, с който се изменя чл. 79 от Закона за отбраната и въоръжените сили на Република България се въвеждат нови, завишени и кумулативно приложими изисквания за заемане на длъжността „постоянен секретар на отбраната“ като най-висш държавен служител в Министерството на отбраната. Президентът счита, че новата редакция няма да преодолее съществуващите неясноти и непълноти в действащата законова уредба и създава условия за дискриминация спрямо редица категории лица. Новите изисквания не са гаранция за по-висок професионализъм. С § 3 от приетия закон се предвижда удостоените с висше военно звание офицери да се представят в Комисията по отбрана на Народното събрание от министъра на отбраната или определен от него заместник-министър. По този начин законодателят създава нова фаза в процедурата за удостояване с висши военни звания, която се развива пред помощен орган на Народното събрание с участието на министъра на отбраната или определен от него заместник-министър. Това не намира опора в Конституцията и нарушава баланса между органите за ръководство на отбраната. Съгласно чл. 100, ал. 2 от Основния закон удостояването с висши военни звания е правомощие на президента, упражнявано по предложение на Министерския съвет. Това е споделената компетентност между правомощията на президента като върховен главнокомандващ и функциите на правителството по общо ръководство на Въоръжените сили (чл. 100, ал. 1 и чл. 105, ал. 2 от Конституцията). Тя е израз на взаимодействието между два конституционно определени органа на държавата с оглед изключително значимите публични функции, осъществявани от висшия команден състав на Въоръжените сили. Представянето пред Комисията по отбрана, след като е изпълнен фактическият състав на удостояването с висше военно звание, създава усещането, че е самоцелно и единствено провокирано от факта на издадения указ. Освен това законът не дава отговор на въпроса дали при всяко удостояване с висше офицерско звание на един и същи офицер следва да се прави такова представяне. Това може да доведе до практическото обезсмисляне на разпоредбата, ако е необходимо отново да се представят вече представени лица. Тази неясна разпоредба, в която трудно се разпознава вложеният смисъл, не допринася за утвърждаването на правовата държава. Същевременно тя крие риск от политизиране на висшия команден състав на Въоръжените сили. По изложените мотиви и на основание чл. 101, ал. 1 от Конституцията на Република България, президентът Румен Радев връща за ново обсъждане в Народното събрание разпоредбите на § 1 и § 3 от Закона за изменение и допълнение на Закона за отбраната и въоръжените сили на Република България, приет на 27 септември 2017 г.   Указът за ветото ще бъде публикуван в утрешния брой на „Държавен вестник“. В същия брой ще бъдат публикувани и решенията на Народното събрание по Доклада за дейността на Временната комисия за проучване изпълнението на процедурата по избор на нов тип боен самолет и за приемане на Годишен доклад за състоянието на националната сигурност на Република България през 2016 г.   Член 79 се изменя така: Чл. 79. (1) Постоянният секретар на отбраната е най-висшият държавен служител в Министерството на отбраната.  (2) За постоянен секретар на отбраната се назначава държавен служител, който:  1. има професионален опит не по-малко от 8 години и четвърти старши ранг като държавен служител;  2. е изпълнявал ръководна длъжност в държавната администрация не по-малко от три години, от които не по-малко от една година в Министерство на отбраната;  3. е получил по-висока годишна оценка на изпълнението на длъжността при годишното оценяване в годината, предхождаща подбора, в сравнение с останалите кандидати и по отношение на него е изтекъл едногодишният срок за изпитване.  (3) Постоянният секретар на отбраната се назначава от министъра на отбраната, съгласувано с министър-председателя, след подбор за срок от 4 години, който изтича преди придобиване от служителя на право на пенсия за осигурителен стаж и възраст.  (4) Редът за извършване на подбора се определя със заповед на министъра на отбраната.  (5) Подборът на кандидатите се извършва от Комисия в състав най-малко от трима членове, с председател заместник-министъра на отбраната. Комисията завършва своята работа с доклад до министъра на отбраната с мотивирано предложение. При утвърждаване на доклада на Комисията министърът на отбраната изпраща предложението за назначаване на постоянен секретар на отбраната за съгласуване от министър-председателя.  (6) Постоянният секретар на отбраната има всички права по служебно правоотношение.  (7) За неуредените случаи по отношение статута на постоянния секретар на отбраната се прилага Закона за държавния служител. В чл. 136 се създава ал. 3: (3) Офицерите, след удостояване с висше военно звание с указ на президента на републиката, се представят в Комисията по отбрана на Народното събрание от министъра на отбраната или определен от него заместник-министър.   Това е третото вето на Радев, първите бяха върху новия Закон за концесиите и върху промени в Закона за опазване на околната среда. И двете бяха отхвърлени от парламента. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.10.09", "title": " Президентът налага вето върху промени в закона за отбраната и въоръжените сили"}
{"url": "https://trud.bg/%d0%bc%d0%be%d0%bd%d1%82%d0%b8%d1%80%d0%b0%d1%82-%d0%bb%d0%b5%d0%b4%d0%b5%d0%bd%d0%b0-%d0%bf%d1%8a%d1%80%d0%b7%d0%b0%d0%bb%d0%ba%d0%b0-%d0%b2-%d1%88%d1%83%d0%bc%d0%b5%d0%bd/", "text": "Модерна ледена пързалка с площ 400 кв.м. се монтира в парк „Студентски“ в Шумен. До края на месеца съоръжението трябва да е готово и тествано. Една от най-модерните ледени пързалки на открито ще отвори врати през месец ноември, съобщават от фирмата наемател на парка „Пи Ем България“, която го напълни с атракциони. Покритието на пързалката ще бъде с естествен лед 10 см. Ще могат да я ползват 50 души едновременно, има и трибуна с 90 места. Съоръжението ще разполага с 5 тренажора, като проходилки във формата на животни, които ще помагат на децата да усвояват умения. 300 чифта кънки от различни номера ще бъдат на разположение на желаещите. Атракцията се изгражда върху спортна площадка и ще остане през целия зимен период. От фирмата обясняват, че тя е предназначено както за развлечение, така и за обучение, и спортни състезания. Търсят се инструктори. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.10.09", "title": " Монтират ледена пързалка в Шумен"}
{"url": "https://trud.bg/%d0%bf%d1%80%d0%be%d1%84-%d0%b8%d0%b2%d0%be-%d1%85%d1%80%d0%b8%d1%81%d1%82%d0%be%d0%b2-%d0%bb%d0%b8%d0%bf%d1%81%d0%b0%d1%82%d0%b0-%d0%bd%d0%b0-%d0%bf%d0%be%d0%bb%d0%b8%d1%82%d0%b8%d0%ba%d0%b0-%d0%b2/", "text": "Предпоставки за политика в България няма и ето защо липсата на политика се замества със скандали. Когато няма нямате съдържание, формата става съдържание. Това каза пред  социологът проф. Иво Христов. „Скандалът, разбира се, не е политика, тъй като, ако трябва да обсъждате реални политически позиции, реални политически интереси – интересите, които твърдят, че представляват различни политически сили не са техните действителни интереси, а пък техните действителни интереси никак не са за показване и затова ги заместваме и ги опаковаме в такъв тип медийни техники“, добави той. В коментар на българската външна политика в момента, социологът каза, че тя влиза в една стара българска традиция – на „ослушването, скриването зад дувара и изчакването да минат геополитическите ветрове”. „Драмата на България е, че ние се намираме на кръстопът и ветровете никога няма да престанат, така че тази позиция с ослушването до никъде няма да ни доведе. Ние сме бита нация през този XX в. – това е огромната драма на българите. Влизаме в XX век с огромен възход, с огромно самочувствие и то с основание, а излизаме от XX век смачкани за пореден път, във всяко едно отношение – не само военно, или икономическо или политическо, на душевно ниво, смачкан и бит народ и неговият елит е също такъв – той е страхлив, некомпетентен, много често продажен и за сметка на това непрекъснато нежелаещ да заема страна. Но има ситуации в геополитиката, и ние влизаме в точно такава ситуация, когато невземането на страна също е вземане на страна, с всички произтичащи от това негативни последици“, заяви проф. Иво Христов. По думите му изострянето на американско-турските отношения ни касае директно. „От друга страна – опитите да се измъкнем от менгемето на руско-американските противоречия в целия регион на Черно море, на Украйна – ние не можем да не вземем страна“. Според него, ако вземем страна срещу Русия, това означава да вземем страна срещу българския интерес. Ако вземем другата страна, това означава да отидем срещу нашите вековечни цивилизационни връзки. „Виждаме какво се случва и на Балканите – България никога няма да влезе в Шенген, България никога няма да влезе в зоната на еврото, трето – България по всяка вероятност ще влезе в някакъв периферен формат на периферни страни, в които страни, като Гърция, да речем, ясно ще преследват интереса си, защото Гърция има елит, който е култивиран с десетки години, бих казал даже стотици, и второ – Гърция е важна за Запада“. Трябва да имаме балансирана политика и това е много трудно, когато е очевидно, че геополитическите фактори искат да ескалират ситуацията между Русия и САЩ на европейски терен, допълни проф. Христов. В коментар за автора на сценария в Каталуния, социологът каза, че има мощни сили, глобални сили, и има една основна цел – Европа да не бъде единен субект. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.10.09", "title": " Проф. Иво Христов: Липсата на политика в България се замества със скандали"}
{"url": "https://trud.bg/%d0%ba%d0%b0%d0%bf%d1%88-%d1%82%d1%80%d0%b0%d1%84%d0%b8%d0%ba-%d1%81%d0%be%d0%bb%d1%8e%d1%88%d1%8a%d0%bd%d1%81-%d1%89%d0%b5-%d0%bf%d1%80%d0%b0%d0%b2%d0%b8-%d1%82%d0%be%d0%bb-%d1%81/", "text": "Консорциум “Капш Трафик Солюшънс” е определен за изпълнител на обществената поръчка за проектиране, изграждане и въвеждане на електронна система за събиране на таксите за ползване на републиканската пътна мрежа. Тя ще бъде на база изминато разстояние за превозни средства с обща технически допустима максимална маса над 3,5 т (тол) и на база време за леките автомобили с обща технически допустима максимална маса до 3,5 т (електронна винетка). “Председателят на Управителния съвет на Агенция “Пътна инфраструктура” инж. Дончо Атанасов подписа решението за класиране на участниците в процедурата и определянето на изпълнител на обществената поръчка”, обявиха от АПИ.  В класирането, съгласно обявения критерий за оценка “Икономически най-изгодна оферта” “Капш Трафик Солюшънс” получава комплексна оценка 100 точки, а другият участник, останал на финала – консорциум “Тол България”, е със  74,27 точки. Срокът за изпълнение на обществената поръчка е 19 месеца. Изграждането на тол системата ще бъде за сметка на избрания изпълнител. След успешното й внедряване инвестицията следва да се възвърне чрез събраните приходи.", "date": "2017.10.09", "title": " „Капш Трафик Солюшънс” ще прави тол системата"}
{"url": "https://trud.bg/%d0%bb%d0%be%d0%b1%d0%b8%d1%80%d0%b0%d0%bb-%d0%bb%d0%b8-%d0%b5-%d0%b3%d0%b5%d0%bd-%d1%80%d0%b0%d0%b4%d0%b5%d0%b2-%d0%b8%d0%bb%d0%b8-%d0%b4%d0%b0/", "text": "Лобирал ли е ген. Румен Радев като командир на ВВС за изтребителите „Грипен”? Това е сакралният въпрос, заради който ГЕРБ създаде временната парламентарна комисия „Грипен”. И тя, разбира се, услужливо намери „правилния” отговор. Защото си свърши работата по сбъркания мисловен модел на шопа, който много обича да казва: ще те питам нещо, ама отговорът да е да. Някой съмнявал ли се е, че депутатите от мнозинството в комисията ще дадат отрицателно становище. Нали управляващите я създадаха, за да демонизират не бившия военен пилот №1, а президента Румен Радев. Това и неизкушеният от политика електорат го разбра. Ако си спомняте, наскоро депутат от въпросната комисия излезе по телевизията и показа документи, в които според него ген. Радев бил „лобирал” България да купи изтребители „Грипен”. И пред кой бил „лобирал”? Пред тогавашния премиер Пламен Орешарски, който го помолил да напише опорни точки, тъй като му предстояла среща с президента и изпълнителния директор на компанията СААБ- Швеция г-н Хакан Бушке. Документът с въпросните опорни точки е от 16.06.2014 г. И дори за по-убедително удобните изречения, доказващи „лобизъм”, бяха повдигнати в жълто. Тук вече взех да се съмнявам в себе си. Аз ли нещо не съм наред или… в телевизионния екран има някакви странни смущения, идващи от отвъдното. Ами шефът на СААБ идва да ни предлага изтребители „Грипен”, защото това произвежда компанията, а не люти чушки. И премиерът Орешарски трябва да е информиран и подготвен за какво иде реч. И това иска от ген. Радев. И това получава. Става дума за чисто технически, информационни документи. А не за тикива, чрез които се поема ангажимент. Ако на Орешарски му предстоеше среща с представители на компанията, произвеждаща Ф-16, щеше да му е необходима пак справка с опорни точки. Която щеше да получи пак от Радев. А между другото ген. Радев е изготвял справки и за „Еврофайтър”, и за Ф-16. Та затова взех да се съмнявам в себе си, защото телевизионният екран никога „не бърка”. Но документите затова са документи, защото трябва да се четат правилно, а не както дяволът евангелието. Сиреч – избирателно. Защото във въпросните документи имаше и други страници и абзаци, които не бяха показани и прочетени. В тях се говори и за недостатъците на изтребителя „Грипен”. Ако ставаше дума за лобизъм, щеше ли ген. Радев да ги посочи. Естествено, че не. Лош знак е, когато депутат избирателно вади документи и факти, премълчавайки други данни. Ето сега, извинете ме, пак се затрудних. Не мога да намеря точната и вярната дума как се нарича такова действие, което спестява част от истината и въвежда в заблуждение. Тоест, манипулира съзнателно или подсъзнателно общественото мнение. Навярно я има някъде в речниците, но нямам време да ги отворя. Оказва се и, че ген. Румен Радев е готвил същата справка за предстояща среща на Пламен Орешарски с главния изпълнителен директор на компанията „Аления Аермаки”, която ни предлага да купим втора ръка изтребители „Еврофайтър”. Този документ е от 12.05.2014 г. В него също се сочат предимствата и недостатъците на тази оферта. Но той въобще не бе показан от телевизионния екран. А интересно дали го е виждала и изисквала временната парламентарна комисия. И въпросната уважавана комисия дали не е изпуснала страницата, която не видя бял свят, в която става дума за недостатъците на „Грипен”. Дали страничката не е изпаднала някъде между папките и депутатите „случайно” не са я забелязали? Питам, всичко се случва. Депутатите са заети, уморени хора и може да са се разсeяли. Простено им е. Наистина, не мога до проумея защо ГЕРБ разви такава ненужна истерия покрай изтребителите? Защо се крие зад чужд гръб? И нека управляващите не твърдят, че служебният кабинет решил сделката за 3 млрд. лв. Нито едното е вярно, нито другото. Нека не се опитват толкова плитко да ни пързалят, не сме чак толкова прости. Класирането на офертите, което направи служебният кабинет не задължава никого с нищо. То е един вид консултантска услуга. И нищо повече. Тя само казва коя стока е по-добра. Служебният кабинет, не е подписвал договор. Сегашните управляващи могат да се съобразят с това класиране, а могат и въобще да не го вземат под внимание. Могат да сключат договор, с която и да е от трите страни, класирани в шортлистата. Напълно законно е и никой няма основание да ги упрекне. Но за да стане това, се иска поне малка доза мъжество в това правителство и вече започнах да се съмнявам, че в него има мъжкари, които могат да поемат отговорност и защитават решенията си. Та говорихме за лобизъм и затова пак просто да попитам- защо някой не зададе въпроса дали един зам.-военен министър и един висш военен от предишното правителсво на ГЕРБ не ходиха до една столица? И като се върнаха- пълно мълчание. Любопитно е да се знае, нали, за какво са ходили!   От TV екрана, когато ген. Румен Радев бе сатанизиран и обвинен в лобизъм за „Грипен”, не бе показан документа с опорни точки за изтребителите „Еврофайтър”. В него е отбелязано буквално: „Считам за целесъобразно при исканата среща от „Аления Аермаки” с министър-председателя да бъде спазен принципа за равнопоставеност, като такива срещи се проведат и за останалите основни варианти за реализация на проекта.” В документа пък, размахан от екрана с опорните точки за изтребителите „Грипен”, не бе показана стр. 3. В нея са отбелязани недостатъците на шведския изтребител, като са посочени три. Та е доста интересно кой кого потупва по рамото.", "date": "2017.10.09", "title": " Лобирал ли е ген. Радев или да?\t\t\t"}
{"url": "https://trud.bg/%d0%ba%d0%be%d0%bd%d1%81%d1%82%d0%b8%d1%82%d1%83%d1%86%d0%b8%d0%be%d0%bd%d0%b0%d0%bb%d0%b8%d1%81%d1%82%d1%8a%d1%82-%d0%bf%d1%80%d0%be%d1%84-%d0%bf%d0%bb%d0%b0%d0%bc%d0%b5%d0%bd-%d0%ba%d0%b8%d1%80/", "text": "– На първо място трябва да внесем няколко уточнения. Парламентът не отхвърли чрез гласуване депозираната оставка, а отказа да прекрати предсрочно пълномощията на народния представител на основание подадената от него оставка. Чл.72, ал.1 от Конституцията изрично посочва основанията за прекратяване мандата на депутатите и на първо място сред тях е подаване на оставка пред Народното събрание. Оставката е изразяване на воля за напускане на парламента и този личен акт не подлежи на обсъждане. Народният представител може да изложи причините, поради които желае да прекрати мандата си, но не е задължен да стори това. Конкретните причини могат да са от всякакво естество, но тук е важна единствено изразената воля, а не мотивите. По силата на чл.72, ал.2 от основния закон парламентът е длъжен да вземе решение за прекратяване пълномощията на народния представител. Това е изрично посочено в конституционната норма и НС следва да гласува формално съответното решение. Дебати по проекта за решение не би следвало да се провеждат, защото те биха се отнасяли до мотивите за подадената оставка, а това е ирелевантно по отношение на правните последици на оставката. Решението на парламента констатира единствено, че е налице оставка, че тя е подадена от лицето, което я е подписало, т.е. това е действителната воля на депутата, след което с гласуване Народното събрание прекратява пълномощията на народния представител. Решението на Народното събрание има като последица овакантяването на мандат и необходимостта този мандат да бъде попълнен. Мястото не може да остане вакантно. Председателят на парламента изпраща решението на ЦИК, която обявява следващия в листата на същата партия от съответния избирателен район кандидат за избран. – Да, в крайна сметка това се получи – личната воля на народния представител не беше зачетена. Наблюдава се странна ситуация, при която е подадена оставка (и доколкото знам тя не е оттеглена до този момент), а парламентът не е приел решение за прекратяване на мандата. На практика парламентът отказа да приеме оставката, игнорира я, все едно, че никога не е била подавана и този факт не съществува в правния мир. Добре известна е от предходни казуси възможността народният представител да оттегли оставката си до гласуването на съответното решение за прекратяване на мандата. Нещо повече, излиза, че е възможно народен представител многократно да подава и да оттегля оставката си, а парламентът упорито да отказва да се произнесе с решение. Така общата воля на парламента, и по-точно на мнозинството, се поставя над личната воля на депутата. Да си припомним, че крепостното право е премахнато в Русия от Царя Освободител през 1861 година, но очевидно то се прилага още в политическата практика у нас. Казусът има и друг аспект. При положение, че Делян Добрев не е оттеглил оставката си и при отказа на парламента да приеме решение за прекратяване на мандата му, народни представители от опозицията, разбира се, могат всеки ден да внасят в деловодството нови проекти за решение за предсрочно прекратяване на пълномощията. Това е така, защото изразената воля за напускане на парламента си остава актуална, а по чл.71, ал.1 от основния закон тя е основание за гласуване на решение от Народното събрание. – Не бих искал да давам оценки за правната култура на народните представители, но в рамките на шегата може да се каже, че в България всички разбират от футбол и Конституционно право. Да, в парламента има юристи – народни представители, но във всяка следваща легислатура те стават все по-малко. Дори се стигна до там, че в Комисията по правни въпроси не всички членове са юристи. Тези дни стана ясно, че председателят на Народното събрание ще формира консултативен съвет по законодателството, в който ще работят представители на правната наука. Това в някаква степен доказва едно мълчаливо признание на народните представители на 44-тото Народно събрание за неспособността им да приемат добро законодателство без външна помощ. – Да, новият състав на ВСС встъпи в своя мандат и още на следващия ден президентът Радев, упражнявайки конституционното си правомощие по чл.129, ал.2 от Конституцията, върна предложението на предходния ВСС за назначаване на председател на ВАС. Това е в правомощията на президента, така че драматизъм в ситуацията едва ли може да се търси. Не станаха ясни обаче, мотивите на президента при издаване на въпросния указ. Наистина, няма конституционно изискване за мотивиране на президентските укази, извън случаите на указите за налагане на отлагателно вето по приет от парламента закон. Струва ми се, че в случая президентът дължи на обществото и държавните институции изясняване на причините, поради които е отклонил назначаването на съдия Георги Чолаков за нов председател на ВАС. Несериозно е, според мен, да се иска от новия ВСС да препотвърждава избора на предишния с оглед на придаване на допълнителна легитимност на процедурата. Подобни мотиви са формални и най-вероятно прикриват истинските. В случай, че президентът има претенции относно законосъобразността на процедурата или се съмнява в компетентността и сериозността на персоналния състав на стария ВСС, президентът би трябвало да го обяви на висок глас. При условие, че президентът има персонални възражения относно кандидата за председател на ВАС, те също следваше да бъдат изложени. Не намирам правна логика в твърдението на президента, което най-вероятно му е внушено от неговите съветници, че в края на мандата старият ВСС не би трябвало да прави предложения за председател на ВАС и, че е налице необходимост новият състав на този орган задължително да се произнесе по направеното предложение. Новият ВСС не може да откаже да разгледа указа на президента за връщане на кандидатурата на съдия Георги Чолаков и следва да гласува решение, с което или да потвърди тази кандидатура и предложи отново същото лице на президента, или да откаже да направи повторно предложение. – До импийчмънт на президента може да се стигне само при нарушаване на Конституцията или на извършване на държавна измяна. Това са двете основания за предсрочно прекратяване на мандата на държавния глава, а процедурата е уредена в чл.103 от Конституцията и Закона за Конституционния съд. Очевидно връщането на предложението за назначаване на председател на ВАС не е основание за реализиране на политическа отговорност от президента. Може да имаме някакви претенции относно обявяването на указа за връщане от ВИП-а на Софийското летище и необявяването на мотивите на президента за извършване на това действие, но очевидно това не е нарушение на Конституцията и за никаква отговорност не може да става и дума. Държавният глава е осъществил едно свое правомощие по основния закон и претенциите към него могат да бъдат само от политическо естество, но в същото време действията му са юридически издържани. – Забавянето на процедурата по назначаване на новия председател на ВАС не е приятно, но не бих казал, че е фатално. Бегъл преглед на ситуацията в страната показва, че има доста държавни институции с изтекъл мандат, но ние като че ли свикнахме с тази ситуация. Да припомним – Апелативният съд в София в продължение на повече от две години действаше без титулярен председател. В конкретния случай някой от заместник-председателите на ВАС временно ще изпълнява задълженията на председател на съда. В случай, че се стигне до отказ на ВСС за повторно предложение на кандидатурата на съдия Георги Чолаков за председател на ВАС, ще се пристъпи към нова процедура по избор. Тя може да се проточи във времето, доколкото за този избор се изисква вземане на решение с мнозинство от 17 гласа на членовете на ВСС. Такова мнозинство трудно се постига при издигане на повече относително равностойни кандидатури и горе-долу равномерно разпределение на гласовете по тях. Ситуацията се усложнява и от това, че още от самото начало на мандата на ВСС, президентът Радев със своя указ за връщане на предложението за председател на ВАС, като че ли раздели ВСС на противостоящи се лагери. – Причините все още да не сме в Шенгенското пространство мисля са напълно ясни. От една страна България покрива всички технически критерии, и то по мнението на европейските ни партньори. От друга – към държавата ни се предявяват политически претенции и критики. Отделни европейски страни методично спират влизането ни в Шенген. Поставят се най-вече въпроси за съдебна реформа, борба с организираната престъпност и корупцията по високите етажи на властта. По реформирането на съдебната власт извършихме не малко работа – за пореден път в края на 2015 година изменихме Конституцията си все в частта й за правораздаването. Внесоха се съществени подобрения в Закона за съдебната власт и по нова процедура бе избран настоящият състав на ВСС. В сферата на борбата с корупцията и организираната престъпност се създаде цяла нова система от държавни органи, като се започне с БОРКОР и се стигне до Специализирания наказателен съд и прокуратура. Може би до края на годината ще бъде приет Закон за нова институция (Комисия или Агенция) за борба с корупцията по високите етажи на властта. Независимо от тези усилия не съм оптимист за влизането ни в Шенген. Във всеки пореден мониторингов доклад ще се възпроизвежда и в бъдеще една и съща формула – липса на достатъчно видими резултати. А кога тези резултати ще бъдат достатъчни, не преценяваме ние. – Стореното от народния представител Антон Тодоров от екрана на Нова телевизия е недопустимо в една демократична и правова държава. За съжаление подобно поведение не е изолирано явление през последните десетина години. Не случайно от 2009 година насам падаме в класацията по медийна свобода от 68-мо на 109-то място. Все по-често констатираме бруталност и наглост в поведението на политиците, които се подхранват от чувството за всесилност и недосегаемост. В същото време отделни медии, журналисти и телевизионни водещи се държат угоднически към силните на деня. Когато някой сам се поставя в положение на слуга, не бива да се изненадва, че отношението към него е такова. Иначе мястото на хора като Антон Тодоров не е в българския парламент. И това всички го знаят. В същото време Антон Тодоров присъства в медийното пространство в последния месец много по-осезаемо в сравнение с министър-председателя, президента, министрите, председателя на Народното събрание и т.н. Той е ухажван и канен от медиите, защото задоволява желанието им да покажат политиката в България като реалити или шоу.   Проф. д-р Пламен Киров е бивш конституционен съдия и ръководител на катедрата по конституционно право в СУ „Св. Климент Охридски“ Преподава от 1986 година насам в Софийския и във Великотърновския университет. В периода 1995-2006 година е бил член и заместник-председател на няколко Централни избирателни комисии. Бил е юридически секретар и председател на Правния съвет към президента на Република България.", "date": "2017.10.09", "title": " Конституционалистът проф. Пламен Киров пред „Труд“: Свидетели сме на бруталност и наглост сред политиците\t\t\t"}
{"url": "https://trud.bg/%d0%bf%d1%8a%d1%80%d0%b2%d0%b8%d1%8f%d1%82-%d0%b2-%d1%81%d0%b2%d0%b8%d1%89%d0%be%d0%b2-%d0%b5%d1%81%d0%b5%d0%bd%d0%b5%d0%bd-%d1%84%d0%b5%d1%80%d0%bc%d0%b5%d1%80%d1%81%d0%ba%d0%b8-%d0%bf%d0%b0%d0%b7/", "text": "Първото по рода си изложение „Есенен фермерски пазар“ се проведе в Свищов, което представи богата палитра от местни селскостопански продукти. Инициативата, която бе част от проект на катедра „Аграрна икономика“ при Стопанска академия „Димитър А. Ценов“, показа връзката между науката и практиката в сферата на аграрната икономика. Изложението се реализира със съдействието на свищовското висше училище, община Свищов, Българска асоциация „Биопродукти“, Фондация за околна среда и земеделие, Фондация за биологично земеделие „Биоселена“. Еceнeнният фepмepcки пaзap, който ce пpoвeдe пoд нaдcлoв: „Избepeтe здpaвocлoвнaтa хpaнa!“, се състоя на централния площад пред сградата на Общината. Официални гости на откриването бяха заместник-ректорът по „Научноизследователска и проектна дейност“ на Стопанска академия, доц. д-р Тодор Кръстевич, кметът на община Свищов Генчо Генчев, Валери Велковски – представител на Миниcтepcтвoтo нa ЗХГ, Албена Симеонова – председател на Българска асоциация „Биопродукти“, Веселина Ралчева – член на УС на асоциацията, Пепо Петров – изп. директор на Фондация за околна среда и земеделие, Елисавета Пъндева – финансов мениджър на Фондация за биологично земеделие „Биоселена“, Димитър Димитров – председател на ППОК „Земя-93“, възпитаник на специалност „Аграрна икономика“ и магистърска програма „Агробизнес“ в СА „Д. А. Ценов“. При официалното откриване, ръководителят на проекта доц. д-р Марина Николова, която е и ръководител на катедрата-организатор, припомни, че фермерските пазари не са нещо ново и непознато. „Основният двигател за тяхното възраждане са изискванията на съвременния потребител за задоволяване нуждите от продукти с по-добро качество и запазени автентични вкусове от „градината на баба“, „спомените за храната от нашето детство“ или убедеността на хората, че само на тези места могат да намерят продукти с уникални качества, различни от индустриалната „безвкусица“, алтернатива на храната от големите търговски мрежи“, заяви доц. Николова. Тя подчерта, че в условията на съвременната хранителна индустрия, фермерските пазари придобиват все по-голяма популярност в много от европейските страни. По думите й, през последното десетилетие идеята за „събуждане“ на фермерските пазари се развива постоянно и в България, и се превръща в повече от „осъзната необходимост“ за все повече хора. Доц. Николова благодари на съорганизаторите на проявата, на всички земеделски производители, които представиха своите продукти и на целия проектен екип от катедра „Аграрна икономика“ – преподаватели, докторанти и студенти третокурсници от едноименната специалност. Приветствие към огранизаторите и участниците в изложението отправи зам.-ректорът на Стопанска академия, доц. д-р Тодор Кръстевич. „Този малък и сплотен екип от катедра „Аграрна икономика“ успяха да свържат теорията с практиката – те създадоха истински пазар, където се среща търсенето с предлагането“, каза доц. Кръстевич. Той благодари на община Свищов за оказаната подкрепа, като заяви, че това е поредно доказателство за тясната и изключително важна за Свищов връзка между Академията и Общината. Заместник-ректорът подчерта и важността на оказаната подкрепа от Министерството на земеделието и хората от реалния бизнес, организирани в двете фондации и асоциацията, съорганизатори на събитието. Той пожела инициативата да има устойчивост във времето, да се превърне в традиция и да се увеличава броя на участниците във фермерския пазар. Поздравления отправиха и официалните гости. В празничната програма, по повод откриване на изложението, участваха трио „Нове“ с художествен ръководител Корнелия Чекелева и Фолклорен танцов състав „Творецът“ с художествен ръководител Явор Узунов. Специален гост на празничната програма бе емблематичната българска народна певица Гуна Иванова.  Участващите в есенния фермерски пазар местни производители осигуриха за всички присъстващи възможността да дегустират и да си закупят биопродукти и продукти от конвенционалното производство на малки земеделски стопанства. Сред представените на пазара дарове от плодородната златна есен бяха плодове, зеленчуци, мляко, сирене, кашкавал, мед и медни продукти, билки, вина, сурови ядки, сладка, рачел и др. След изложението се състоя и кръгла маса на тема „Потенциал за развитие на фермерските пазари в България“, която бе част от проекта на катедра „Аграрна икономика“, финансиран по линия на Института за научни изследвания при Стопанска академия. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.10.09", "title": " Първият в Свищов есенен фермерски пазар показа връзката между теорията и практиката в агробизнеса"}
{"url": "https://trud.bg/%d0%bd%d1%83%d0%b6%d0%bd%d0%b8%d1%82%d0%b5-%d0%b2%d0%be%d0%b9%d1%81%d0%ba%d0%b0-%d1%82%d0%b0%d0%b9%d0%bd%d0%b8-%d1%81%d0%bb%d1%83%d0%b6%d0%b1%d0%b8-%d0%b8-%d0%bf%d0%be%d0%bb%d0%b8%d1%86%d0%b8%d1%8f/", "text": "„Гражданинът иска справедливост. Този дефицит на справедливост е навсякъде”, каза наскоро главният прокурор Сотир Цацаров. Едва ли някой в страната ще оспори тази констатация. Напротив, отвсякъде народът вопие: „Няма държава!“. Точно затова не може да има поне относителна справедливост и ефективно правораздаване. Външният императив е не просто да има по-малко държава, а просто да я няма България, да остане само като название на територия на картата на Европа. Държавите исторически се създават от народите, които делегират част от правата си, за да получат срещу това сигурност от външни врагове и вътрешни нарушители на реда и спокойствието. За тези цели се изграждат армия, тайни служби и полицейски структури. Осигурени с необходимите според поставените задачи сили и средства. Контролирани от съдебна власт в рамките на съответни закони. Със сигурността и правораздаването се започва, другите опорни съставляващи държавата – икономика, финанси, култура – са след тях, без да са по-малко важни. Отслабнат ли войската и правораздавателните структури, отслабва държавата, по-бързо или по-бавно залинява паричната единица, разлага се културата. Което много добре се наблюдава в България. След септември 1944 г. страната ни е победена в световната война, отначало е подчинена на Комисия от страните-победителки, скоро само на едната от тях – СССР. Победителите ни продиктуват редица крайно неприятни и болезнени изисквания – прогонване и сатанизиране на управленските и духовни елити, репарации, участие във войната срещу доскоро съюзна Германия, народен съд. Няма избор, изпълняваме ги, в редица случаи очаквано отмъстително, често и настървено с болшевишка категоричност по примера на Старшия брат. Ставаме политически тежко подчинена държава с „народно-демократично“ устройство и член Първи за винаги правата БКП, макар да сме обявена като съюзна в съветския военно-политически блок. Подчинена политически, но държава. Съюзник с ограничен суверенитет, както я разглеждат в Москва.Затова разностранно укрепва инструментариума на сигурността й. Българската армия се изгражда с оглед реално противодействие на потенциалните си противници. Снабдена е с материално-технически средства и въоръжения адекватни на техните, създаден е доста приличен военно-промишлен комплекс. Същият подход има хегемонът спрямо службите, осигуряващи вътрешния ред и сигурност, особено спрямо тайните. С намерението да ги използва и за своите интереси. Взима, но и дава. По тази причина правораздавателните структури са били адекватни на нуждите на държавата от сигурност и здрав вътрешен ред. След 1989 г. България попада в качествено различна зависимост и подчиненост. НАТО не е алианс на равноправни държави, а основен инструмент на САЩ за държане под контрол и използване на страните в Европа за осъществяване на американската цел за установяване на световна хегемония. Никой не напада натовските страни, нито дори ги заплашва, най-малкото защото няма дори близък до техния нападателен потенциал. Врагове се измислят, за да се даде поне някаква обосновка за съществуването на пакта и разходите за него. Безсмислено е в това да се търсят добри и лоши, виновни и праведници, такава е геополитическата логика. Актуалните велики сили водят не просто изгодната за себе си политика, а до голяма степен задължителната, често и единствено възможната. В зависимост от коя страна на неизбежния конфликт са невеликите, принудени са да провеждат политиката си винаги в условията на ограничен суверенитет с оглед да не загубят и него. ЕС в лицето на пределно либералните си десни, леви и центристки партии и лидери все по-трудно прикрива иначе твърдо зададената си цел – да бъдат ликвидирани всички повече или по-малко независими държави в него. Къде гъвкаво, къде с императиви, те я прокарват. Елитите в Лондон с някакво закъснение, но си дръпнаха страната от ръба на пропастта. Да отбележим, че имат традиционно силно правораздаване, мощен флот, армия с ядрено оръжие, отлични тайни служби. В относително симпатичните на Запада Полша, Чехия, Словакия и Унгария заварените след 1989 г. правосъдни органи, силови структури, тайни служби и войска бяха шумно разтърсени с пропагандна цел. Разгониха главно партийните елементи в тях, промениха ги организационно, но не ги разгромиха кадрово и морално. Синхронизираха интересите си във Вишеградска четворка и успяват да запазват относителната си независимост от Брюксел и дори от Вашингтон. Т. нар. демократи от седесарите до гербаджиите направиха каквото можаха за унизяването на правосъдието, попиляването на българската армия, унищожаването на тайните служби и скапването на МВР. Тяхната отговорност обаче е значително по-малка от тази на БСП. В началото т. нар. мирен преход носеше всички по-важни белези на съветската перестройка, закономерно довела през 1991 г. до краха на СССР. Показателно е, че на главни позиции в БСП бяха съветските граждани Луканов и Станишев. Древен знак за капитулация е строшаването на меча от страна на победения. Военните ордени обикновено са изобразявани с мечове, гербът на МВР беше с щит и меч. В края на 1989-а и през 1990-а перестройчиците строшиха меча и захвърлиха щита. Припомняме, че тогава за шеф на МВР беше поставен началникът на Генщаба ген. Семерджиев, а сред най-натрапваните образи сред соцреформаторите беше министърът на отбраната Добри Джуров. По същество военен преврат, парализирал възможната съпротива сред пределно силната компартия и силовите структури. Първо разформироваха органите на Държавна сигурност, после разгониха ръководните състави в другите силови структури на МВР, не подминаха и армията. Добри бяха мечовете, вършеше пълноценна работа и щитът, но те са само инструменти, станали ненужни в ръцете на продажници, чужда агентура и предатели. В перестроечна Москва много повече от Вашингтон тогава имаха интерес от този погром, за да не заработи този инструментариум извън тамошен контрол. Те предадоха съюзниците си, прахосаха огромни части от руските силови структури и отбранителни активи, разгромиха собствените си служби, скапаха и собствената си армия. За да не ги спрат в унищожителния им унес. Тук червените новодемократи плътно следваха техния пример. СДС в основни линии беше тяхно творение, продължи по същия път. Как ли не бяха плюти и обиждани в началото на 90-те българските военни и служителите в МВР и спецслужбите! Настъпи времето на „митодитата“ и „антончовците“, кариери направиха разни мушмороци за сметка на достойни хора, служили на България. Десетки хиляди бяха изхвърлени и принудени да станат пазачи, мнозина забегнаха на гурбет, оставените да докарат до пенсия професионално вегетираха. Май в никоя страна не е постъпвано така, освен след Октомврийската революция в Русия и след 1991 г. в СССР. Така и в България беше пречупена системата от принципи и ценности, около които за десетилетия се е формирала мотивационната база за служба в сложните, трудни и тънки системи за сигурност. Във всички времена тази база е била свързана с изповядваната от управленския слой на съответната държава идеология.Тук беше пречупена от жреците, от първите в колоната, от формулиралите Клетвата. След това разпадът е само въпрос на време. Сегашните първенци нямат идеология, не формулират Клетва, Ония ценности са противодържавни. Най-важното за тайните служби е че са тайни, а тук със слабоумно озлобление се нахвърлиха на т. нар. досиета, за да лишат България от доброжелатели за години напред. Нанесените поражения са непоправими и имат много трайни последствия за държавата, писахме го в „168 часа“ още през 1995 г. На теория задача от първостепенно значение за властимащите в страната беше да се създадат наново силови структури, въпреки яростното противодействие на чужди и наши фактори.Няма други ефективни средства срещу организираната престъпност и корупцията, особено срещу нахлуването на опасни за нацията подривни структури и пришълци, срещу шпионската дейност на чужди централи. Не би. Политиците изпитват пълно недоверие в правосъдните органи и силовите системи, примесено с основателен страх от разкриване на нечистите им дела. В политолигархията са виновниците за погрома, тези няма да позволят да бъдат възстановени наново.Чистките не спират, финансирането е мизерно, грамотни кадри драматично липсват, недокомплектът е огромен, не може да се очаква никаква ефективност. Либерална демокрация.", "date": "2017.10.09", "title": " Нужните войска, тайни служби и полиция са ни забранени"}
{"url": "https://trud.bg/%d0%bc%d0%bb%d0%b0%d0%b4%d0%b5%d0%b6%d0%b8%d1%82%d0%b5-%d0%b2-%d0%b3%d0%be%d1%80%d0%bd%d0%b0-%d0%be%d1%80%d1%8f%d1%85%d0%be%d0%b2%d0%b8%d1%86%d0%b0-%d0%b8%d1%81%d0%ba%d0%b0%d1%82-%d0%ba%d0%b0%d1%83/", "text": "Младите хора биха избрали родния си град Горна Оряховица, за да създадат семейство и да градят кариера, но имат нужда от социална сигурност. Смислена кауза, мотивация и можещи хора – това е ключът към успеха за тях. Около такива резултати се обединиха членовете на Градския младежки парламент на Горна Оряховица. През летните месеци те проведоха онлайн анкета със свои връстници. Социологическото проучване не е представително. То обхваща млади хора, с които Градският младежки парламент е работил по различни инициативи, както и случайни младежи ог Горна Оряховица. Представеното обобщение не претендира за общовалидност, но показва тенденции и нагласи сред изследваната група, подчертават организаторите на изследването. „Ако целта е ясно очертана, а хората я приемат като своя кауза и инвестират своите знания и умения за нейното постигане, няма пречки тя да не бъде постигната. Разбирането – правилните хора на правилното място. Качеството на човешкия потенциал е основополагащо“, обобщи данните Даниел Божанков, координатор на ГМП. „Младите хора са открити, активни и съпричастни – търсят вдъхновение и личен пример. Те имат достъп до информация и търсят такава, предимно в социалните мрежи. Затова ги потърсихме за анализ на средата в момента“, допълни той. 63,1% от младите хора биха участвали в дискусия за развитието на своя град. 21,2% биха се информирали чрез презентация. Водещ принцип тук е младите да получават и знание чрез своето участие. „Младите хора биха били активни, ако участват в решаването на наболял обществен проблем или получават нови знания и умения – тяхната мотивация се движи от лично удовлетворение към съпричастност за обществено значими каузи“, обобщава Божанков. Социалните мрежи са основният канал за информация на изследваната съвкупност, показва още изследването. „Важен коментар за нас беше, че вместо да пишат във Фейсбук, младите хора трябва да изразяват мнението си публично с действия пред отговорните за решаването на дадения проблем институции. Това показва гражданско съзнание“, каза още координатора. „Трябва да се привлекат млади хора на първо място към града, на които да им се предложат добри условия и съответно да се подтикват към поддържане на града, да пазят родното си място за себе си и своите деца, да им се покаже как може да бъде, че може да бъде хубав и проспериращ град“, коментира данните Даниел Божанков. Той посочва, че основна част от отговорите на свободния въпрос – коя е водещата тема за подобряване условията на живот в Горна Оряховица, анкетираните посочват най-често образованието и инфраструктурата. „Младите хора в града се отнасят изключително скептично към политиката и почти нямат шансове за професионална реализация“, такъв извод също може да се направи от анкетата. „Обобщаването на резултатите от отворените въпроси в анкетата ни е трудно, липсата на ограничения във въпросника дава възможност за много шум и неточост в отговорите. И все пак има проблеми, чието многократно споменаване прави впечатление. Така младите хора попълват сред отговорите си и чисто ежедневни проблеми – емигриращите им връстници и изтичането на „мозъци“ от България; борбата с бездомните кучета; липсата на хубави места за срещи; създаването на работни места; дупките по пътищата и др. Близо 71% от анкетираните не смятат, че в Горна Оряховица има активно гражданско общество. За да се подобри това, анкетираните посочват няколко възможни мерки: по-добра комуникация; хората трябва да повярват, че нещата зависят от тях; властимащите да се вслушват в гласа на народа; младите хора да са по-активни и др. „Хората трябва да са запознати със случващото се и да искат да са активни“, е налагащият се извод от този въпрос, коментира Божанков. „Според нас това изследване има значение за развитието на гражданския сектор в нашата община. Например съобразяването на проектните дейности с интересите на младите хора е важно, а наред с него трябва да се работи за формиране на ценностна система у подрастващите и за тяхното успешно бъдеще“, подчертава Божанков. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.10.09", "title": " Младежите в Горна Оряховица искат каузи и знания, за да са активни"}
{"url": "https://trud.bg/%d0%bf%d0%be%d0%b4%d0%b2%d0%b8%d0%b6%d0%bd%d0%b0-%d0%bb%d0%b0%d0%b1%d0%be%d1%80%d0%b0%d1%82%d0%be%d1%80%d0%b8%d1%8f-%d0%b7%d0%b0-%d0%bf%d0%b8%d0%ba%d0%be-%d1%80%d0%b0%d0%b7%d0%ba%d1%80%d0%b8%d1%85/", "text": "Двама млади мъже са били спипани от криминалистите в Котел, докато произвеждат синтетичен наркотик – съобщиха от полицията. Задържаните са на 27 и 24 години. Мобилната си нарколаборатория разположили във фургон до котленското с.Медвен. Акцията на полицията е проведена на 7 октомври. От фургона са иззети предмети, вещества и прекурсори за производството на пико. Организаторите на лабораторията са били за 24 часа в ареста, досега са нямали криминални регистрации. През изминалите почивни дни полицията залови трима шофьори, седнали зад волана след употреба на наркотици. Те са били спрени за пътни проверки в областния град. Дрогираните водачи са на 24, 28 и 43 години. Ще бъдат изправени пред съда по бързото производство. Патрулни полицаи са задържали двама 25-годишни мъже, след като в тях били намерени около 0,5 гр. метаамфетамин и 5 гр. марихуана. Водят се досъдебни производства. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.10.09", "title": " Подвижна лаборатория за пико разкриха във фургон край Медвен"}
{"url": "https://trud.bg/%d0%bc%d0%b5%d1%80%d0%ba%d0%b5%d0%bb-%d0%ba%d0%bb%d0%b5%d0%ba%d0%bd%d0%b0-%d0%b7%d0%b0-%d1%82%d0%b0%d0%b2%d0%b0%d0%bd-%d0%b7%d0%b0-%d0%bf%d1%80%d0%b8%d0%b5%d0%bc-%d0%bd%d0%b0-%d0%b1%d0%b5%d0%b6%d0%b0/", "text": "Ангела Меркел се съгласи да се въведе годишен лимит за прием на бежанци в Германия, на което досега категорично се противопоставяше. Обратът в позициите на канцлерката настъпи в неделя, когато се проведе първата среща по преговорите за бъдеща правителствена коалиция. Тя бе между християндемократите (ХДС) на Меркел и сестринския й Християнсоциален съюз (ХСС), чийто лидер Хорст Зеехофер отдавна настоява за таван от 200 000 новоприети бежанци годишно. На пресконференция за резултатите от срещата Меркел и Зеехофер съобщиха, че е постигнато съгласие за въвеждането на ограничението от 200 000. И уточниха, че тази бройка може да бъде коригирана в случай на неочаквани промени във вътрешната или международната обстановка, като за завишаването или намаляването на приеманите чужденци ще се изисква задължително одобрение от парламента. Меркел определи постигнатите с ХСС договорки като “много, много добра основа” за предстоящите преговори за управляваща коалиция със “Свободни демократи” и “Зелените” – двете партии, които ще са нужни на канцлерката за мнозинство. “Зелените” изразиха недоволство от тавана за прием на бежанци, който според тях нарушава германските и международни закони. Това обаче няма да спре преговорите за коалиция, каза един от лидерите на “Зелените” Джем Йоздемир.", "date": "2017.10.09", "title": " Меркел клекна за таван за прием на бежанци\t\t\t"}
{"url": "https://trud.bg/%d1%82%d0%b5%d1%81%d1%82%d0%b2%d0%b0%d1%82-%d0%bd%d0%be%d0%b2%d0%be%d1%82%d0%be-%d0%be%d1%81%d0%b2%d0%b5%d1%82%d0%bb%d0%b5%d0%bd%d0%b8%d0%b5-%d0%bd%d0%b0-%d1%81%d1%82%d0%b0%d0%b4%d0%b8%d0%be%d0%bd/", "text": "Започнаха 72-часовите тестове на новите 168 прожектора над стадион „Ивайло“. Върху всеки от четирите стълба са поставени по 42 осветителни тела, които са енергоспестяващи. Пробите са финал на втория етап от основния ремонт на осветлението на спортния комплекс. Захранването на прожекторите е осигурено от две трафомашини, които също са с ново оборудване. Реконструкцията на осветлението на стадион „Ивайло“ бе финансирана от Министерството на младежта и спорта и стана факт след конструктивни разговори между кмета на старопрестолния град Даниел Панов и спортния министър Красен Кралев. По време на първия етап от работата бяха премахнати досегашната инсталация и останалото старо оборудване, корозирало покритие на мачтите, а стълбовете бяха боядисани с два слоя нова боя. Още при предварителните проверки се оказа, че състоянието им е много добро. Не бяха констатирани дефекти нито по метала, нито по връзките между отделните конструктивни елементи. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.10.09", "title": " Тестват новото осветление на стадион „Ивайло“ в Търново"}
{"url": "https://trud.bg/%d1%83%d0%b2%d0%b5%d0%bb%d0%b8%d1%87%d0%b0%d0%b2%d0%b0%d1%82-%d1%81%d0%b5-%d1%81%d0%be%d1%86%d0%b8%d0%b0%d0%bb%d0%bd%d0%b8%d1%82%d0%b5-%d1%83%d1%81%d0%bb%d1%83%d0%b3%d0%b8-%d0%b2-%d1%81%d0%bb%d0%b8/", "text": "Областната стратегия за развитие на социалните услуги ще бъде актуализирана. Това се налага, тъй като община Сливен разширява обхвата на част от съществуващите досега и разкрива нови социални услуги, съобщи зам.-областният управител на Сливен Димитринка Петкова.  Ще бъде създаден Кризисен център за лица, станали жертва на насилие, трафик и други форми на експлоатация, както и на Център за временно настаняване на бездомни. И двата центъра ще бъдат с капацитет от по 20 места. В Сливен ще бъде открит нов Център за обществена подкрепа на деца и семейства с 60 места, както и нов Дневен център за деца и младежи с тежки множествени увреждания. Предложението за актуализацията бе обсъдено на 9 октомври, на редовно заседание на Областния координационен съвет, в което участваха представители на държавни и общински структури и неправителствени организации.  Експерти от Областния информационен център ги запознаха с процедурата за безвъзмездна финансова помощ „Открий ме“ на ОП „Развитие на човешките ресурси“ 2014-2020. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.10.09", "title": " Увеличават се социалните услуги в Сливенска област"}
{"url": "https://trud.bg/%d0%b1%d1%80%d1%8e%d0%ba%d1%81%d0%b5%d0%bb-%d0%bf%d1%80%d0%b8%d0%b5%d0%bc%d0%b0-%d0%b3%d1%80%d0%b0%d0%b4%d0%be%d0%b2%d0%b5-%d0%b8-%d1%80%d0%b5%d0%b3%d0%b8%d0%be%d0%bd%d0%b8-%d0%ba%d0%be%d0%b8%d1%82/", "text": "Брюксел приема градовете и регионите, които смятат, че са конкурентноспособни и искат да се възползват от европейските фондове, информира  Целта е да се оптимизира ролята на регионите и градовете в политиките на ЕС. Тази седмица в Брюксел се събират представители на местната администрация от страните-членки, но и предприемачи, граждански организации и консултанти. Включили са се над 6000 участници от цяла Европа. В Брюксел ще се обсъжда как европейските градове могат да участват в кохезионната политиката на съюза и как да се информират тези, които взимат решения на местно ниво. В периода 2014 – 2020 г. европейските структурни и инвестиционни фондове разполагат с бюджет от 454 млрд. евро. За този период България получава близо 10 млрд., а националният й принос е доста по-скромен – 1,8 млрд. евро. За да няма недоразумения и оправдания, че не е ясно как се кандидатства или как се управляват фондове, има добра новина за местните власти – намалява се административната тежест и се опростява докладването на разходите. Един от най-важните инфраструктурни проекти в България е софийското метро. Третата линия е финансирана от европейския фонд за регионално развитие и трябва да бъде завършена преди 2020 г. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.10.09", "title": " Брюксел приема градове и региони, които искат да се възползват от еврофондовете"}
{"url": "https://trud.bg/%d0%ba%d0%b0%d1%80%d0%bb%d0%b5%d1%81-%d0%bf%d1%83%d1%87%d0%b4%d0%b5%d0%bc%d0%be%d0%bd-%d1%89%d0%b5-%d0%bf%d1%80%d0%b8%d0%bb%d0%be%d0%b6%d0%b8%d0%bc-%d0%b7%d0%b0%d0%ba%d0%be%d0%bd%d0%b0-%d0%b8-%d1%89/", "text": "Каталуния ще приложи закона за референдума, който призовава за обявяване на независимост, ако допитване покаже, че мнозинството от населението подкрепя това, заяви лидерът на испанската автономна област Карлес Пучдемон, цитиран от  . „Обявяването на независимост, което ние не наричаме „едностранно“, се предвижда в закона за референдума като прилагане на резултатите. Ще приложим това, което казва законът“, заяви Пучдемон. Според каталунския закон регионалният парламент трябва да провъзгласи независимост на областта до 48 часа, след като каталунската избирателна комисия обяви положителен вот. Същевременно испанският премиер Мариано Рахой заяви пред германския вестник „Велт“, че Испания няма да бъде разпокъсана, предаде Ройтерс. На въпрос има ли опасност Испания да бъде разпокъсана, Рахой отвърна: „Абсолютно не. Испания няма да бъде разпокъсана и националното единство ще бъде запазено. Ще направим всичко възможно, което ни позволяват законите, за да гарантираме това“. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.10.09", "title": " Карлес Пучдемон: Ще приложим закона и ще обявим независимост"}
{"url": "https://trud.bg/%d0%bf%d0%be%d0%b6%d0%b0%d1%80%d0%bd%d0%b8%d0%ba%d0%b0%d1%80%d0%b8%d1%82%d0%b5-%d0%b8%d0%b7%d0%bb%d0%b8%d0%b7%d0%b0%d1%82-%d0%bd%d0%b0-%d0%bf%d1%80%d0%be%d1%82%d0%b5%d1%81%d1%82/", "text": "Пожарникарите от Синдикат „Огнеборец“ излизат в края на седмицата на протест заради липсата на пари в службата и решението за закриване на отделни звена на дирекцията в страната. Служителите ще подкрепят седмица по-късно и действията на колегите си от другите синдикати в МВР, които ще протестират пред парламента. Това обясни пред  Венцислав Станков от синдикат „Огнеборец“. Заради решението за закриване на няколко пожарни служби в страната и преместването на служителите на други места, както и липсата на достатъчно пари, членовете на синдиката излизат на протест в края на тази седмица. Венцислав Станков обясни, че до момента няма яснота кои ще са точно закритите участъци: „Предложенията са за закриване на две районни служби и 10 участъкови служби. Няма направен анализ какъв брой население ще пострада от забавянето и ненавременната реакция от наша страна“. Пожарникарите излизат на протест и заради липсата, според тях, на адекватно финансиране: „Искали сме още от юли месец и сме пуснали писмо за разговори с министъра на вътрешните работи относно предстоящия бюджет, но за съжаление към момента все още такава среща с министъра не се е състояла. Исканията са ни за увеличение на Главна дирекция „Пожарна безопасност и защита на населението“ с 9,3 милиона лева за издръжка, които са крайно необходими за осигуряване на здравословни и безопасни условия на труд“ , каза Венцислав Станков от синдикат „Огнеборец“ за протестите на пожарникарите в края на седмицата. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.10.09", "title": " Пожарникарите излизат на протест\t\t\t"}
