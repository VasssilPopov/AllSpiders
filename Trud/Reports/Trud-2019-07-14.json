{"url": "https://trud.bg/%d0%b2%d0%b8%d0%b6%d1%82%d0%b5-%d0%b0%d0%ba%d1%86%d0%b5%d0%bd%d1%82%d0%b8%d1%82%d0%b5-%d0%b2-%d0%b1%d1%80%d0%be%d1%8f-%d0%bd%d0%b0-%d0%b2%d0%b5%d1%81%d1%82%d0%bd%d0%b8%d0%ba-%d1%82%d1%80%d1%83-442/", "text": "Юлски мъртвак паникьоса летовниците Нестабилното време и резките промени в температурите причиняват подраняването на опасното явление.         Българската икономика се забавя заради външни фактори По-лошото представяне на ЕС и Турция криe риск за нашата страна – „Капитал и Пазари“ с финансиста Димитър Чобанов.             Неспокойно лято за телевизиите Нови хора, нови програми и нови избори – „ТВ Панорама“ с Иван Гарелов.         Машинният вот не е панацея срещу манипулации Важно е гласуването да става по-лесно, по-честно и по-бързо. И по-скоро трябва силно да се охладят страстите – коментар на д-р Борислав Цеков.               Стимулираме най-добрите ученици да стават учители и инженери Пестихме от учители като държава, казва министърът на образованието и науката Красимир Вълчев в интервю за „Труд“.             Ковчежникът Силует на Владислав Горанов. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.14", "title": " Вижте акцентите в броя на вестник „Труд“ в понеделник, 15 юли 2019"}
{"url": "https://trud.bg/%d0%ba%d0%b0%d1%82-%d1%81%d0%bd%d0%b8%d0%bc%d0%b0-20-%d0%bd%d0%b0%d1%80%d1%83%d1%88%d0%b8%d1%82%d0%b5%d0%bb%d0%b8-%d0%b7%d0%b0-%d1%87%d0%b0%d1%81-%d0%bd%d0%b0-%d0%b0%d1%81%d0%bf%d0%b0%d1%80%d1%83/", "text": "Не работят 130 камери по улиците на Варна от 12 години По 20 коли с български и чужди номера снима с превишена скорост за час камера на тринога, сложена от катаджиите на Аспаруховия мост, съобщи вчера Би Ти Ви. Полицейският екип дебне по няколко часа всеки ден. Ограничението е 50 км/ч и няма табели, а двете отделени двулентови платна като на скоростен път предполагат да се кара по-бързо. За първите 6 месеца във Варна са били заснети 10 000 автомобила с превишена скорост, 1500 от които точно на входа на града, откъдето минава трафикът към Бургас. На същото място има и монтирана рамка с камери за улично видеонаблюдение, но те не работят от години. Тези устройства не могат да засичат скорост, но могат да заснемат колите и номерата и им и при използване на подходящ софтуер да ги5 сравняват с базите данни за издирвани превозни средство, за такива, които са спрени от движение или нямат застраховка “Гражданска отговорност”. Общо 130 камери бяха монтирани през 2007 г. по основните булеварди и входовете на във Варна от съвместен проект на общината и австрийска фирма. Кметството участва с 10 млн. лв., но после спря да отделя пари за поддръжка, МВР също не даде стотинка, въпреки че използваше системата. Тая спря, а камерите останаха за украса, или за да плашат гларусите. Миналата година общината е откупила всички дялове, а сега е ликвидирала общата фирма и е придобила оборудването. Очаква се догодина общината да обнови мрежата за видеонаблюдение. Но колко от старите камери са изправни и колко пари ще са нужни за ремонта на рамките и ще имат ли те нещо общо с тол системата, засега не е ясно. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.14", "title": " КАТ снима 20 нарушители за час на Аспаруховия мост\t"}
{"url": "https://trud.bg/%d0%b0%d1%8f-%d1%81-%d0%bf%d1%8a%d1%80%d0%b2%d0%b8-%d0%bc%d0%b5%d0%b4%d0%b0%d0%bb-%d0%b7%d0%b0-%d1%80%d0%be%d0%b4%d0%bd%d0%b8%d1%8f-%d0%ba%d0%be%d0%bd%d0%bd%d0%b8%d1%8f-%d1%81%d0%bf%d0%be%d1%80%d1%82/", "text": "Ая Митева донесе първи медал за България в 105-годишната история на родния конен спорт. На европейското в Холандия 14-годишната софиянка със Сиек Каро АС грабна бронза в прескачането на препятствия. Българката заедно с още 6 състезателки преодоляха и четирите паркура без грешка, а призьорките бяха определени чрез бараж, в който нашето момиче бе по-бавно от съперничките си със секунда.  „Много сме горди, защото това ни е първи медал от световно и европейско първенство за всички възрасти – каза Крум Рашков, вицепрезидент на федерацията. – А нашият отбор е изключително перспективен и  с голямо бъдеще.”  До този медал Ая бе изведена от своите треньори Стоица Аргилашки и Бейджан Арифов. А конят е от известната конюшня „Сабаднжъ” в Турция, чиято фамилия е изключително щастлива, че нейно четириного е стигнало до отличие на престижен форум.  В надпреварата се включиха 120 таланти от 30 държави, а българският тим бе воден от най-добрият ни ездач Ангел Няголов.  Само една точка не стигна на отбора ни в  състав Митева, Ивана Ангелова, Ася Петрова и Елица Чолакова да продължи на финал – 11-ти. Миналия месец квартетът спечели световната купа за деца в Божурище.", "date": "2019.07.14", "title": " Ая с първи медал за родния конния спорт"}
{"url": "https://trud.bg/8-%d0%b3%d0%be%d0%b4%d0%b8%d1%88%d0%bd%d0%be-%d0%b4%d0%b5%d1%82%d0%b5-%d0%b5-%d0%b2-%d0%ba%d0%be%d0%bc%d0%b0-%d1%81%d0%bb%d0%b5%d0%b4-%d0%ba%d0%b0%d1%82%d0%b0%d1%81%d1%82%d1%80%d0%be%d1%84%d0%b0%d1%82/", "text": "8-годишно момче и 43-годишния му баща са откараните в болницата в Разград след  . Детето е в кома, вкарано по спешност за операция, уточниха от полицията. Бащата е със счупена ключица и охлузвания, контактен е. Данни за самоличността на загинали, мъж и жена, в румънската кола все още няма. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.14", "title": " 8-годишно дете е в кома след катастрофата с румънска кола в Разградско"}
{"url": "https://trud.bg/%d0%b1%d1%8a%d0%bb%d0%b3%d0%b0%d1%80%d1%81%d0%ba%d0%be%d1%82%d0%be-%d1%81%d0%b8%d1%80%d0%b5%d0%bd%d0%b5-%d1%81%d1%82%d0%b0%d0%b2%d0%b0-%d0%b7%d0%b0%d0%bf%d0%b0%d0%b7%d0%b5%d0%bd%d0%b0-%d0%bc%d0%b0/", "text": "Страната ни е сертифицирала 8 продукта  Българското бяло саламурено сирене да бъде сертифицирано като запазена марка, предвижда международният проект “Устойчива агротърговска мрежа в Черноморския басейн” – Търговско индустриална камара – Бургас. Проектът се изпълнява в партньорство с организации от Турция, Румъния, Молдова, Украйна. Общата стойност на проекта за българския партньор е 66 177 евро. Една от целите е да се създадат връзки между местната общност в региона, за да се подпомогне представянето на традиционни местни продукти и възможностите за развитие на регионални марки. “По време на подготовката на проекта възникна спор, с какъв продукт да участваме. Тогава решихме да представим нашата страна са млякото и млечните продукти”, каза председателят на ТИК Жорж Дерелиев. Бялото саламурено сирене може да бъде сертифицирано в Европейския регистър на храните. До този момент страната ни има седем плюс един сертифицирани продукти, като последният е странджанският манов мед. Най-много сертифицирани продукти в Европа има Италия – 293 продукта, на второ място е Франция с 242, на трето – Испания с 194.", "date": "2019.07.14", "title": " Българското сирене става запазена марка"}
{"url": "https://trud.bg/%d1%83%d0%b0%d0%b9%d0%bb%d0%b4%d1%8a%d1%80-%d1%85%d0%b2%d1%8a%d1%80%d0%bb%d0%b8-%d0%be%d0%ba%d0%be-%d0%bd%d0%b0-%d1%82%d0%b8%d1%82%d0%bb%d0%b8%d1%82%d0%b5-%d0%bd%d0%b0-%d1%80%d1%83%d0%b8%d1%81/", "text": "Дионтей Уайлдър смята, че тежката категория на профи бокса може да има безспорен шампион още до края на годината. Американецът, който държи пояса на Световния боксов съвет (WBC), има планиран реванш с Тайсън Фюри, но това не му попречи да предизвика първенеца в останалите четири версии Анди Руис.  „Мисля, че Фюри няма да има нищо против – заяви Бронзовия бомбардировач. – Пък и си мисля, че той всъщност не иска да се бие с мен, защото вече го нокаутирах. Едва ли някой ще възрази срещу обединителен мач за всички титли. Фюри вече не е интересен, а всички искат да гледат мен, защото аз съм шефа на цялата категория.“", "date": "2019.07.14", "title": " Уайлдър хвърли око на титлите на Руис"}
{"url": "https://trud.bg/%d1%81%d0%b5%d1%80%d0%b8%d0%bd%d0%b0-%d0%bf%d0%b0%d0%b4%d0%b0-%d0%bd%d0%be-%d0%bd%d0%b5-%d1%81%d0%b5-%d0%bf%d1%80%d0%b5%d0%b4%d0%b0%d0%b2%d0%b0/", "text": "Серина Уилямс ще продължи да преследва рекорда от 24 титли от Големия шлем. Той отново й се изплъзна след загубата с 2:6, 2:6 от Симона Халеп (Румъния) в женския финал на „Уимбълдън“.  „Не бих казала, че ми е идея фикс, но все още имам огромно желание да се състезавам – заяви американката. – Халеп игра великолепно, беше по-добра от мен.“  Новата шампионка пък призна, че й се е наложило да преодолее страха от Уилямс. „Преди мач с нея винаги съм малко уплашена – разкри Халеп. – Усещах напрежението, стомахът ми беше на топка. Никога не съм и мечтала да спечеля титлата тук.“", "date": "2019.07.14", "title": " Серина пада, но не се предава"}
{"url": "https://trud.bg/%d1%87%d1%83%d1%88%d0%ba%d0%b8-%d0%b8-%d0%bb%d0%b8%d0%bc%d0%be%d0%bd%d0%b8-%d1%81-%d0%bf%d0%b5%d1%81%d1%82%d0%b8%d1%86%d0%b8%d0%b4%d0%b8-%d1%85%d0%b2%d0%b0%d0%bd%d0%b0%d1%82%d0%b8-%d0%bd%d0%b0-%d0%b3/", "text": "Брашно и черен пипер, замърсени с микотоксин, установили инспекторите  Нарушения и при вносни биохрани  Чушки и лимони със завишено съдържане на пестициди са хванати при проверки на Българската агенция по храните на границата. Това се посочва в отговор на министъра на земеделието Десислава Танева на питане на депутатски въпрос. От общо 47 116 пратки със сладки пиперки през миналата година на лабораторен анализ са били подложени 5 210 пратки, като анализите са показали несъответствия при 112 от тях. При лимоните са проверени 1622 пратки, а наднормено съдържание на остатъчни вещества от пестициди са открити при 28 от тях, посочва министър Танева. Замърсяване е констатирано и при внос на нар у нас. От общо 5388 пратки анализ е направен на 792, като 43 от тях са показали завишено ниво на пестициди. Всички пратки са били или унищожени, или върнати в страната, от която са дошли, уточнява земеделският министър. Агенцията по храните е проверила и пратки с вносни биохрани. Остатъци от пестициди са открити при 8 проби – две на чушки, три проби на грейпфрути и по една на портокали, грозде и зехтин. Общо инспекторите са взели 363 проби от храни, от които 167 са от внос и произход страните членки на ЕС, посочва Десислава Танева. Освен за пестициди, експертите са направили и 299 теста на храни за наличието на тежки метали и химични замърсители, консерванти и оцветители през миналата година. Замърсяване с микотоксин е било открито в пратки с млян черен пипер и бяло брашно, с произход България. Тежки метали пък са установени в замразен спанак, внос от Белгия. През тази година по програмата за контрол на остатъци от пестициди е заложено БАБХ да вземе 399 проби от плодове и зеленчуци, от които 117 от внос, напомня земеделският министър. От тях до момента несъответствие е установено само при една проба от лимони, внос от Турция. Проверки са правени и по пазарите и тържищата в област Благоевград и на влизащите доставки от Гърция и ГКПП Кулата – Промахон, но са установени само документни нарушения, съобщава министър Танева. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.14", "title": " Чушки и лимони с пестициди хванати на границата"}
{"url": "https://trud.bg/%d1%85%d0%b0%d0%bc%d0%b8%d0%bb%d1%82%d1%8a%d0%bd-%d1%81-%d1%80%d0%b5%d0%ba%d0%be%d1%80%d0%b4%d0%bd%d0%b0-%d0%bf%d0%be%d0%b1%d0%b5%d0%b4%d0%b0-%d1%83-%d0%b4%d0%be%d0%bc%d0%b0/", "text": "Люис Хамилтън зарадва публиката край пистата „Силвърстоун“ с рекордна шеста победа в Гран при на Великобритания, след като измъкна първото място от съотборника си в „Мерцедес“ Валтери Ботас, който стартира от първата позиция. Така световният шампион взе реванш от финландеца, който го изпревари с 6 хилядни от секундата в квалификацията ден по-рано.  Крайният успех беше резултат на абсолютен късмет – Ботас водеше уверено до влизанията в бокса, а Хамилтън остана малко по-дълго със старите гуми в опит да навакса, но се оказа, че губи време. В този момент обаче Антонио Джовинаци („Алфа Ромео“) се завъртя и отпадна, а изтеглянето на болида му предизвика излизане на кола за сигурност. Това доведе до сериозно намаляване на скоростта на колоната, а опитният Люис се възползва като мина през бокса и излезе начело. Оттам-нататък битката продължи по същия начин, но с разменени роли – Ботас така и не успя да догони и изпревари Хамилтън, а двамата донесоха седмата двойна победа на „сребърните стрели“ от 10 старта през сезона. Така тимът се завърна подобаващо на върха след радзочароващия уикенд в Австрия. В последния тур британецът си позволи да рискува и направи най-бързата обиколка за състезанието, с което добави още една точка към актива си. Той вече има 223 т., а Ботас е втори със 184 т., докато на третото място със 136 т. е Макс Верстапен („Ред Бул“).  Зад двата „мерцедеса“ беше доста по-интересно, тъй като битката между Верстапен и Себастиан Фетел („Ферари“) излезе извън контрол. Германецът удари отзад колата на Лудия Макс, с което донякъде му отмъсти от името на италианския тим за безпощадната маневра, с която Лудия Макс отмъкна победата на Шарл Льоклер преди две седмици. Холандецът обаче пострада по-малко от сблъсъка и завърши 5-и, докато Фетел се наложи да влиза в бокса за нов нос и се смъкна до 15-ото място, за което допринесоха и 10-е секунди допълнително време, наложени му от стюардите за удара. Това отвори пътя на Льоклер към подиума.", "date": "2019.07.14", "title": " Хамилтън с рекордна победа у дома"}
{"url": "https://trud.bg/%d0%b0%d0%b2%d1%82%d0%be%d0%ba%d1%80%d0%b0%d0%b4%d0%b5%d1%86-%d0%be%d1%82-%d0%bf%d0%be%d0%bc%d0%be%d1%80%d0%b8%d0%b5-%d0%be%d1%82%d0%ba%d1%80%d0%b8%d1%82-%d0%bc%d1%8a%d1%80%d1%82%d1%8a%d0%b2/", "text": "Помориецът Пламен Стаматов, известен с прякора си Перо, е бил открит мъртъв. Перо е спряган за известен в близкото минало крадец на коли. Не е тайна, че преди години най-страховитата мафия автоджамбази се подвизаваше именно в морския град. Към момента, от полицията няма официална информация по случая. Говори се, че не е ясно дали се касае за убийство, но случаят се гледа под лупа от екип опитни криминалисти. Истинска мистерия има около случая с Перо, казаха негови съграждани. Преди десетина дни той изчезнал. Казал на близките си, че отива да ловува в района на Средец и не се върнал. Няма данни с него да е имало други хора, тръгнал е сам. След като не си дошъл у дома, той е бил обявен за издирване от майка си. След няколко дни, местни жители го открили мъртъв в гориста местност, близо до Средец. Причините за смъртта му ще станат известни, след като излязат резултатите от аутопсията, казаха отлично информирани източници, близки до разследването. Тогава със сигурност ще може да се каже дали става въпрос за убийство или здравослровен проблем. След като Перо бил обявен за издирване, полицаи са иззели записи от камери, както около дома му, така и от изхода на Поморие, за да се види наистина ли сам е тръгнал да ловува в планината. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.14", "title": " Автокрадец от Поморие открит мъртъв\t"}
{"url": "https://trud.bg/%d0%bf%d0%be%d1%80%d0%be%d0%b9-%d0%bd%d0%b0%d0%b2%d0%be%d0%b4%d0%bd%d0%b8-%d1%81%d0%b5%d0%bb%d0%be-%d0%b1%d0%b5%d0%bb%d0%be%d0%b7%d0%b5%d0%bc/", "text": "Силните валежи в Южна България причиниха редица локални наводнения. Особено тежка е ситуацията край Пловдив, в село Белозем, което и в предишни години страдаше от пороите, съобщи  . Водното бедствие сполетя селото днес по обед. В продължение на час там се изля пороен дъжд, придружен с гръмотевици. Прекъснато за 30 минути е било електрозахранването. Улиците са се превърнали в пълноводни реки. Наводнени са 5 къщи. Водите са влезли в приземните етажи на домовете на хората, както и гаражите и дворовете им.Ситуацията в момента се успокоява. Най-големи количества дъжд са паднали в Златоград – 55 литра на квадратен метър. Следват Сливен с 53 л/квм и Джебел с 45 л/кв.м.", "date": "2019.07.14", "title": " Порой наводни село Белозем"}
{"url": "https://trud.bg/%d0%b3%d0%b0%d0%bb-%d0%b3%d0%b0%d0%b4%d0%be%d1%82-%d0%b0%d1%80%d0%bc%d0%b8%d1%8f%d1%82%d0%b0-%d0%bc%d0%b8-%d0%b4%d0%b0%d0%b4%d0%b5-%d0%bc%d0%bd%d0%be%d0%b3%d0%be/", "text": "Обичам да вдигам тежести Все още има много антисемитизъм по света Прекарвам твърде много време в Интернет Момчетата си имат Батман и Супермен. Сега “Жената чудо” ще бъде техният еквивалент за момичетата, които може би се нуждаят от такъв модел за подражание. Превъзходната израелска газела Гал Гадот се затвърди като една от най-големите звезди на планетата след монументалния успех на “Жената чудо”. Гадот стана лице на някои от най-големите световни марки и вече завършва работата си по продължението на “Жената чудо”. Преди дни стана ясно, че ще вземе и 20 милиона долара хонорар за екшъна “Red Notice” с Дуейн “Скалата” Джонсън. Междувременно участва и в “Смърт край Нил” по Агата Кристи. Гал Гадот е бивша Мис Израел и е била в елитните спецчасти на израелската армия. След милитаристичната си кариера става световен супермодел, а после решава да се пробва в киното и да преследва актьорската си мечта. Засега планът на тази добре тренирана и талантлива 34-годишна дама се развива повече от успешно. Тя е една от най-ярките и нестандартни звезди в Холивуд и отвъд. – Гал, разкажете малко повече за ролята си в “Смърт край Нил” по Агата Кристи?  – Страшно се вълнувам. Обожавам литературата на Агата Кристи, а “Смърт край Нил” е всепризната класика. За мен този филм е шанс да си почина малко от екшън сцените и специалните ефекти с качествена кримка. Режисьор е майсторът на литературните адаптации Кенет Брана, който вече постигна успех с “Убийство в Ориент Експрес”. В “Смърт край Нил” аз играя ролята на богатата и внушителна Линет Риджуей Дойл. Тя е жената, която има всичко – включително мъжа, когото най-добрата є приятелка обича. Линет и съпругът є поемат на пътешествие по река Нил и така се запознават с Еркюл Поаро. Но идилията на медения им месец е разрушена от смъртта на младата жена. А прочутият детектив трябва да разследва цял параход със заподозрени, за да открие извършителя. Убедена съм, че тази екранизация ще бъде интересна за всички фенове на Агата Кристи и криминалния жанр като цяло. – Вие често говорите за живота си в Израел. Колко е важна за Вас националната идентичност?  – Винаги ще обичам и защитавам страната си. Една от причините да го правя е, че все още има много антисемитизъм по света. Израел е прекрасно място. Имах страхотно детство, а после прекарах чудесни години в армията. Това е нещо, което отличава израелските жени. За мен беше изключително преживяване и опит, който промени живота ми и ме превърна в човека, който съм сега. Армията ми даде много. – Военната физическа подготовка помага ли Ви за екшън ролите?  – Физическата подготовка за първия “Жената чудо” продължи шест месеца и беше брутална. Правих много различни неща – вдигане на тежести, каскадьорска хореография и яздене на кон. В армията аз натрупах много опит за реални битки и придобих сериозни милитаристични умения, но не бих казала, че това ми помогна толкова точно за ролята на “Жената чудо”. Но със сигурност ми дава увереност за екшън ролите, които ми стават нещо като запазена марка. След майчинството си бях взела почивка, но постепенно започнах отново да влизам във форма с кардио. Проблемът е, че наистина мразя кардио тренировките. Предпочитам щангите и гирите. Обичам да вдигам тежести. С тях много бързо успях да си върна мускулния тонус. – На какво отдавате огромния успех на “Жената чудо”?  – Този образ е създаден преди 75 години, но чак сега имахме възможността да разкажем историята за голям екран. Имам предвид пълната и истинска история на персонажа. Момчетата си имат Батман и Супермен. Сега Жената чудо ще бъде техният еквивалент за момичетата, които може би се нуждаят от такъв ролеви модел. При всички положения смятам, че този филм се отрази добре на индустрията, на публиката и на културния климат като цяло. Филмът промотира ценности като любов, състрадание и приемственост. Светът може би се нуждае от тях сега. Нека забравим цинизма. – Запалена ли сте по жанра?  – Не бих казала, че съм голям фен на комикс културата, тези рисувани книжки за костюмирани супергерои никога не са били част от моя живот. Но в момента, в който получих ролята, веднага започнах да ги чета. Но нямаше как да абсорбирам цялото комиксово наследство на този образ. Говорим за огромно количество истории и арки. Идеята е да не затъвам в цялото море от информация, а да се фокусирам върху една конкретна, кохерентна арка, към която да се придържам. А сценарият винаги е моята библия. Аз трябва и искам да играя според написаното в него. Сценарият е рафиниран текст, в който изкристализират всички характеристики и качества на образа. И оттам аз вече се придържах стриктно към сценария. – Каква роля играе феминизмът в тези филми?  – Със сигурност “Жената чудо” е икона на феминизма и аз се надявам, че тя ще вдъхнови всички, които ще гледат новия филм. Има известно неразбиране за това какво означава феминизмът. Дори много жени понякога схващат погрешно термина и начина, по който се използва. Всъщност всички трябва да се смятаме за феминистки и феминисти. Фактът, че аз съм актриса и съм тук, е благодарение на феминисткото движение преди десетилетия. Феминизмът за мен е това да имаш избор, свобода и равенство. Това е. И смятам, че “Жената чуо” репрезентира именно тези ценности. Тези толкова базови човешки ценности. – Как “Жената чудо” се вписа в това, което някои наричат “войната на половете”?  – Всъщност тя не се интересува от това кой какъв пол. Тя е израснала и се е формирала като личност на един остров без мъже. Когато тя вижда мъже, смята, че те са точно като нея. На мен ми харесва тази идея. Имах възможността да се срещна с Линда Картър в Ню Йорк и веднага разбрах защо тя е играла ролята преди време. И двете пресъздаваме един и същ образ, но в различен контекст. – Какво знаехте за героинята?  – Проучих персонажа още за “Батман срещу Супермен”, в който бях нещо като гостуваш образ и имах малко екранно време. Сега вече е различно. Цял филм, посветен на моя персонаж. Имахме възможността да задълбаем в особеностите и детайлите на образа, да открием коя е тази жена, да изградим историята на нейния произход и възход. – Какви бяха най-сериозните предизвикателства по време на снимките?  – За мен беше студът. Снимахме в Англия през зимата и аз не бях особено дебело облечена. Беше ми студено през цялото време. Снимахме всеки ден, беше интензивно и трудно, но в крайна сметка снимките протекоха в компанията на толкова много фантастични хора и това винаги балансира нещата. Дори и най-сложните сцени се оказаха приятно и удовлетворително преживяване, защото ги осъществихме като екип. – Какво мислите за влиянието на социалните мрежи върху обществото?  – Признавам си, че може би прекарвам твърде много време в Интернет. Имам профили в социалните мрежи и смятам, че това е правилната платформа за комуникация с феновете, за изпращане на послания към публиката. Засега съм доволна от своя живот в света на социалните медии и мрежи. Феновете са много мили и ме подкрепят.", "date": "2019.07.14", "title": " Гал Гадот: Армията ми даде много"}
{"url": "https://trud.bg/%d1%82%d0%be%d1%80%d0%bd%d0%b0%d0%b4%d0%be-%d1%81%d0%b5-%d0%b8%d0%b7%d0%b2%d0%b8-%d0%b2-%d0%bc%d0%be%d1%80%d0%b5%d1%82%d0%be-%d0%ba%d1%80%d0%b0%d0%b9-%d0%bd%d0%b5%d1%81%d0%b5%d0%b1%d1%8a%d1%80-%d0%b2/", "text": "Торнадо се изви в морето край Несебър, предава  . Явлението продължило няколко минути, след което затихнало. Водният смерч е забелязан и от Равда. „Изведнъж стана много студено, небето почерня, над морето се изви стълб от въздух. Всички настръхнаха при вида му. За щастие водният смерч беше доста навътре в морето и нямаше опасност за крайбрежието“, пише очевидец АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.14", "title": " Торнадо се изви в морето край Несебър (ВИДЕО)"}
{"url": "https://trud.bg/%d0%bf%d1%80%d0%b5%d0%b1%d0%b8%d1%85%d0%b0-%d1%82%d0%b5%d0%bd%d0%b8%d1%81%d0%b8%d1%81%d1%82-%d1%81-%d1%82%d0%be%d0%bf%d0%ba%d0%b0%d1%82%d0%b0/", "text": "Директният удар с топка се смята за неспортсменска проява в тениса, но е реална възможност, особено в играта на двойки. В това се убеди французинът Никола Маю, който преживя най-неприятния ден в кариерата си във финала при мъжките дуети. Той пое три тежки удара с топката в близо 5-часовата битка, в която заедно със сънародника си Едуард Роже-Васлен си оспорваха трофея с колумбийците Хуан Себастиан Кабрал и Роберто Фара.  Още в първия сет Маю получи тежък удар в главата, който доведе до близо 5-минутно прекъсване за лекарска помощ. Докторите не установиха сътресение на мозъка и позволиха на французина да продължи, но в петия сет топката отново го свали – този път при опит да я отиграе от воле. „Попадението“ бе между гърлото и рамото и се оказа доста болезнено, но не толкова тежко. В този момент колумбийците направиха решителен пробив, а в следващото разиграване буквално нокаутираха Маю – този път топката се заби между краката му.  За късмет на потърпевшия мачът свърши скоро, макар и с поражение – 7:6 (5), 6:7 (5), 6:7 (6), 7:6 (5), 3:6, с което Кабрал и Фара спечелиха титлата. А кошмарът за французина може да се сравни със загубата му от Джон Иснър в най-дългия мач в историята на тениса – 11-часовата драма с Джон Иснър (САЩ) през 2010-а, играла се в три дена. 9 години по-късно „свещената трева“ отново донесе нещастие на Маю.", "date": "2019.07.14", "title": " Пребиха тенисист с топката"}
{"url": "https://trud.bg/%d1%82%d0%be%d0%bc%d0%b0%d1%81-%d0%bf%d0%b0%d0%ba-%d0%bf%d0%b0%d0%b4%d0%b0-%d0%bd%d0%b0-%d1%82%d1%83%d1%80-%d0%b4%d1%8c%d0%be-%d1%84%d1%80%d0%b0%d0%bd%d1%81/", "text": "Миналогодишният шампион Герент Томас претърпя ново падане при защитата на титлата си на Тур дьо Франс. Уелсецът, който се запозна с асфалта още на първия ден, се строполи на шосето в края на 8-ия етап Масон-Сент Етиен (200 км), но извади късмет, че това се случи докато съотборниците му от „Инеос“ бяха наоколо. Така Томас бързо взе един от велосипедите им и продължи. Най-бърз по отсечката пък бе Томас де Гент (Белгия, „Лото“), който изпревари с 6 секунди французите Жулиан Алафилип („Куикстеп“) и Тибо Пино („ФДЖ“).  „Добре съм, но съм разочарован“, призна Томас. Инцидентът обаче все пак му „изяде“ още няколко секунди и той изостава с 1:12 минути от лидера в генералното класиране Алафилип, който води с 23 сек пред Джулио Чиконе (Италия, „Трек“).", "date": "2019.07.14", "title": " Томас пак пада на Тур дьо Франс"}
{"url": "https://trud.bg/%d0%b3%d0%b5%d0%be-%d0%bc%d0%b8%d0%bb%d0%b5%d0%b2-%d0%b1%d1%8a%d0%bb%d0%b3%d0%b0%d1%80%d1%81%d0%ba%d0%b8%d1%8f%d1%82-%d0%bd%d0%b0%d1%80%d0%be%d0%b4-%d0%b4%d0%bd%d0%b5%d1%81/", "text": "Враговете на свободното слово удушиха поета с връв от палатка Гео Милев никога не е членувал в партия. През 1925 г. обаче е осъден за “насаждане на класова омраза” с поемата “Септември”. Присъдата е една година условно, 20 000 лева глоба и лишаване от граждански и политически права за две години. “И примка на шията!”, добавят враговете на свободното слово. Поетът е сред безследно изчезналите по време на белия терор, който е функция на червения. Задържан “за справка”, дирите му се губят чак до 1954 г. Тогава в яма край Илиянци е намерен череп с особен отвор над дясната вежда. От него изпада стъклена зеница. Изкуственото око на Гео, имплантирано след тежкото му раняване в Първата световна война. Заедно с още стотици жертви той е умъртвен по особено жесток начин. Главният екзекутор наричали “майстор примкаджия”, а неговите асистенти – “облаци”. Най-често място на действието било софийска казарма. Майсторът примкаджия Илия Ковачев описва процедурата: “В момента, когато пита за името му или за други незначителни неща, например откъде имате този пръстен, военният, който води разпита, дава знак с ръка и веднага приготвените двама души с готова примка от връв за палатка надяват въжето на шията и го опъват в противоположни посоки, докато му спре сърцето.” “Лицата – продължава палачът, – които са го довели на разпит, стоят близо до коленете му, готови да го притиснат при случай че започне да мърда. Хората, определени за слагане на примката, винаги стоят зад жертвата, за да не бъдат забелязани. Когато някой от екзекутираните биваше по-силен физически и правеше опит да се надигне, тогава се струпваха да дърпат връвта повече хора.” “Телата на обесените веднага се прибираха и поставяха в чували, докато са още топли и се сгъват. Чувалите се завързваха със същата връв, с която бяха обесени. За по-голяма сигурност слагахме на врата им техните собствени колани. Преди слагането на убитите в чувалите Черния капитан (Николов) и Любен Моллов прибираха от тях парите и скъпоценностите”, завършва своята изповед удушвачът. Тя е пред Върховния съд, където няма свидетели. Гледа го само стъкленото око на Гео Милев.   Днес българският народ стои сякаш пред неумолимата паст на своето духовно обезличаване и самозаличаване Всички идват с блестящите лозунги на тая или оная партия, но зад тия лозунги хитро се спотайват безчестното хищничество и лакомият  егоизъм Години наред българският народ е живял бавно и томително обсаждан в някаква влажна, студена крепост – без слънце и без простор пред погледа – без творчески устрем на духа: обезверен, обезидеален. Обсаждан от своята тъй наречена “свобода” – вече толкова години – от ония, които са поемали в ръцете си неговите съдбини. Днес това положение е изострено до последна степен. Днес тежестта на обсадата лежи върху нас с най-голямата си мъчителност. Днес унинието, томлението в духовете е всеобщо и непоносимо. Днес – като резултат на една непрестанно кресчендирана социална злина – българският народ е подложен на най-голямо изпитание, е скован в най-голямо омаломощяване. Днес българският народ стои сякаш пред неумолимата паст на своето духовно обезличаване и самозаличаване. Днес творческият импулс на българския дух е спаднал до мъртвата нула на духовния термометър. И сред всеобщото мъртвило, в което не свети ни воля, ни желание:  … помощ не иде, от никъде взора надежда не види… Този патетически вик на поета би бил най-добрият израз на отчаяното мъртвило, в което е скован днес българският народ, ако да не бе угаснал в духовете всеки патос, ако да не бе задавен в гърлата всеки вик. Въздухът висне тежък и задушен пред нас, няма ли най-сетне да тресне спасителният гръм? Няма ли да се разрази очистителната буря? Това чувства всеки. Това чака всеки. * Нещастието на българският народ произлиза от това негли, че ний започнахме своя свободен живот (който изисква от нас културно творчество) без организирана жизнена енергия. Затова обаче ония избрани синове на народа, които поемаха в ръцете си и върху съвестта си съдбините народни, имаха един върховен дълг: да организират жизнената енергия на народа, да я организират в творчество. Но: тук започва трагедията! Ръководителите на народа станаха “управници” на народа. И не съдбините на народа бяха ръководно начало за тях, а тяхната лична амбиция, техният личен егоизъм. Защото тия избрани синове на народа – народните управници – не бяха избрани синове. Те бяха винаги най-недостойните синове на народа – пълна противоположност на ония самопожертвали се идеалисти – Раковски, Ботев, Левски, дядо Славейков и пр., – които родиха българския народ. И днес, и досега, винаги са били свободно отпуснати юздите на демагогията. Всички идват с блестящите лозунги на тая или оная партия, но зад тия лозунги хитро се спотайват безчестното хищничество и лакомият егоизъм. Лъжата лъже, лъжата управлява, лъжата краде. И тия гении на злото, които са “управлявали” до днес българския народ, насъскаха и тласнаха тоя народ в три безумни войни, които го разориха, които го превърнаха в прогнил труп – плячка за лакоми и гарвани; и винаги в името на народа… “В името на народа” – да! – но у нас винаги е ставало въпрос само за едно: власт; не служба на народа, а “властване” над народа. “Властта” е занаятът – доходният занаят на българските тъй наречени “политически дейци”. Тяхната “политическа дейност” впрочем е била винаги само “борба за власт”. И тази борба разпокъса жизнената енергия на народа; а дълг на тия “дейци” беше да организират тази енергия в творчество! Уви, у нас дългът е бил винаги забравян и в най-новата история на българския народ за едно само не може да се говори: за дълг. И ето, че тези “управници” се изправят един по един пред съд; но тия, които ги съдят днес – утре и те се изправят пред съд и сядат на почивка – уморени от лъжа и кражби – в затвора. Това е постоянната развръзка на партизанската трагикомедия у нас. Но завесата никога не пада. Сцената стои винаги открита: открита за измама на народа, за разоряване на народа, за ограбване на народа, за разпокъсване на жизнената енергия на народа. * Народът чувства това; народът знае това. Унинието е всеобщо, мъртвилото е безплодно, порабощението на духовете е безизходно и всички погледи очакват спасение. Спасение, което би било чудо. Изход из безизходността на окончателното помъртвяване.  И възврат към светлите завети на миналото. Копнежът към обновление, към пречистване, към разведряване, към възкресяване на жизнената енергия у народа се носи през въздуха; чувства се във всяка вещ – изпълва всички души. Небето тъмнее в предчувствие на очакваното знамение. Но кой ще донесе желаното обновление? Нима тия, които са управлявали България, българския народ до днес? Дали от тях българският народ очаква своето обновление? От апостолите на демагогията, на лъжата, на кражбата? От сеячите на разстление? От тия, които носят със себе си мерзостта на запустението! От тия, които носят на челото си знака на безчестието? Не. Всички до днес управлявали партии са вече окончателно дискредитирани в очите на народа. Тяхното безчестие ги обединява в една обща купчина гнила слама, която трябва да се изгори, защото те – всички досегашни “политически дейци” – нямат нищо общо с народа. Настрана от тях стои народът, в недрата на когото дреме енергията на неговото бъдеще. Трябва да се разпечата скривалището на тази енергия. Един е изходът: обединяване на народните сили. А това обединяване ще се извърши само под знака на един лозунг: труд и честност. Този нов лозунг – чужд на всички досегашни партии – означава техния разгром и изникването на една нова “партия”, която ще донесе желаното обновление, като обедини народа под единствения възможен в България социално-културен принцип: трудовия принцип. И тази партия ще изникне из недрата на народа и трябва да бъде не партия, а целият български народ. Така народът ще изнесе начело своите истински, най-добри синове: честните свои синове, ония, които досега са били или потулени зад шума на безчестието, или доброволно отлъчващи се от оная обществена гнъсота у нас, която се нарича “политически живот”. Трябва – време е! – народът да изнесе из своите недра своите чисти и честни – и скрити досега – синове. Само те – тия нови хора – ще донесат неговото обновление. Нови хора! И нов девиз: честност и труд! Само този нов девиз, този нов принцип – трудовият принцип – ще обедини българския народ. Защото той – българският народ – се състои преди всичко от хора на труда (в селата и градовете). Бъдещето и спасението на българския народ е прочее в обединението на народа от селото и народа от града; а то е възможно само под принципа на труда – честния културен труд. С този принцип трябва да се роди из недрата на народа една нова “партия” – голяма колкото целия народ, – която да сложи гробна плоча на всички досегашни и сегашни партии, чиято дейност е била само злотворна и пагубна за народа; трябва да излязант начело истинските синове на народа – нови и честни хора, – а не ония хора без морал, които са управлявали до днес България. Една нова партия – целият народ, – на която невидими духовни шефове са сенките на Раковски, Ботев, Левски и всички ония честни образи от миналото, които се жертваха за възраждането на българския народ. Това, мисля аз, е всеобщото желание днес, което спи неизразено в душата на народа: нови хора! И само така – и само тогаз българският народ ще може да разгърне в пълен обем своята жизнена енергия и в пътя на своето културно призвание да създаде онова, което ще бъде пиедестал не само на неговото благоденствие, но и на неговото културно възвеличаване. Обаче едно е нужно преди всичко: пречистване на българския живот. Само тогаз пред българския народ ще се разтворят широко кръгозорите на култура и културно творчество в бъдещето – народа, който в миналото създаде едно от най-силните духовни течения в историята – богомилството. Сп. “Везни”, 1921 г.", "date": "2019.07.14", "title": " Гео Милев: Българският народ днес"}
{"url": "https://trud.bg/%d0%ba%d1%83%d0%bf%d1%83%d0%b2%d0%b0%d0%bc%d0%b5-%d1%84-16-%d0%b1%d0%b5%d0%b7-%d0%bd%d0%b0%d0%b9-%d0%bc%d0%be%d0%b4%d0%b5%d1%80%d0%bd%d0%b8%d1%82%d0%b5-%d0%b8%d0%bc-%d0%be%d1%80%d1%8a%d0%b6%d0%b8/", "text": "САЩ са отстъпили от цената Няма да се доплаща дооборудване на новите изтребители Ф -16, но България се отказва за момента от най-модерните им оръжия, като системите за управляемото въоръжение въздух-земя т.нар. “умни ракети”. Това заяви заместник-министърът на отбраната о.з. ген. Атанас Запрянов, който водеше преговорите със САЩ. Според него България няма да плаща нищо за дооборудване на новите изтребители Ф-16 блок 70. Той обясни, че всички системи на самолетите са отворени за добавяне на всякакъв вид оръжия и че с подписването на договора пакетът не е затворен. “Самолетите, които получаваме, имат цялата авионика и електронно оборудване, кодове и програми, отключени на борда, позволяващи да се отключат всякакви оръжия в перспектива и да бъдат използвани ракети въздух-въздух, въздух-повърхност, ако искате въздух-кораб”, смята Запрянов. “Няма логика да бъде завишено нещо, което след това да бъде намалено. В преговорния процес между България и САЩ това е абсолютно недопустимо – да поискаш нещо повече, което след това да бъде намалено. Няма логика в тези думи на г-н Запрянов”, това пък заяви главният секретар на президента Димитър Стоянов.", "date": "2019.07.14", "title": " Купуваме Ф-16 без най-модерните им оръжия"}
{"url": "https://trud.bg/%d0%be%d0%bf%d0%b5%d1%80%d0%b0-%d0%b8-%d0%b4%d1%80%d0%b0%d0%bc%d0%b0-%d0%b2-%d0%b1%d0%b5%d0%bb%d0%be%d0%b3%d1%80%d0%b0%d0%b4%d1%87%d0%b8%d0%ba-%d0%be%d0%b1%d0%b7%d0%be%d1%80/", "text": "Кметът Николов: Скалите се рушат заради растителността, не от винкелите Граждани събирали дарения, за да се монтира осветление и парапети Скандал разтърси Белоградчишките скали дни преди началото на летния фестивал Опера на върховете. Работници, които без разрешение забиват винкели, за да се постави осветление и парапети в уникалните природни образувания, накараха председателя на парламентарната комисия за култура Вежди Рашидов да алармира властите. Рашидов нарече действията “вандализъм” и настоя за бърза намеса на оторизираните органи, които трябва да следят за опазването на културното наследство – полицията, Инспектората за опазване на културните ценности към Министерството на културата и Националният институт за паметниците на културата. Министърът на културата Боил Банов реагира незабавно, като се самосезира и нареди спешна проверка. Главна дирекция “Инспекторат за опазване на културното наследство”, съвместно с Националния институт за недвижимо културно наследство (НИНКН) ще проучи на място получения сигнал. Кметът на община Белоградчик Борис Николов обаче защити дейността на работниците. “Силно определение е вандализъм. По скалите са пробивали с времето най-различни отвори за парапети, които са доста по-големи. Едва ли малките отворчета за лампи ще съсипят скалите.” Г-н Николов обясни, че растителността по скалите, която навремето е била почиствана, но сега е избуяла, разрушава безценните природни образувания много по-зле. “Вече 8 години се боря с това”, посочи кметът. По думите му преди време хората са почиствали скалите. Кози са пасли тук, а сега заради растителността се руши и има падащи камъни, обясни Николов. Причината за скандала е опитът на инициативен комитет да постави осветление и парапети на скалите. Ангел Боянов, един от инициаторите уточни, че много хора са участвали в инициатива за събирането на дарения за поставянето на тези съоръжения. Проверката на Министерството на културата започва почти в навечерието на големия летен фестивал “Опера на върховете”, за който в Белоградчик всяка година се стичат хиляди любители на оперното изкуство от цял свят. “Опера на върховете започва на 20 юли с балета “Кармина Бурана” по музика на Карл Орф. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.14", "title": " Опера и драма в Белоградчик (обзор)\t"}
{"url": "https://trud.bg/%d0%bc%d0%b0%d1%8f-%d0%bc%d0%b0%d0%bd%d0%be%d0%bb%d0%be%d0%b2%d0%b0-%d1%89%d0%b5-%d1%81%d0%b5-%d0%ba%d0%b0%d0%bd%d0%b4%d0%b8%d0%b4%d0%b0%d1%82%d0%b8%d1%80%d0%b0%d0%bc-%d0%b7%d0%b0-%d0%ba%d0%bc%d0%b5/", "text": "Ще се кандидатирам за кмет на София, ако ме вбесят докрай. Това каза омбудсманът Мая Манолова пред БТВ по повод на слуховете, че ще участва на местните избори наесен. Общественият защитник допълни, че все още не е категорично решила, но заради трудността, с която работи по каузите си се амбицира да направи нещо. Машинното гласуване по време на изборите за Европейски парламент доказаха, че се крадат гласове, коментира Манолова. Тя обясни, че високият процент на грешки при отчитането на машинния вот, не е грешка на технологията, а на изборната администрация. „Машините показаха, че не се отчитат гласове, подадени от гражданите, че се крадат гласове“, каза общественият защитник и аргументира думите си с копия на протоколи от Благоевград. На тях ясно се виждат десетките корекции „Така беше и на предишните избори и на местните избори, така ще бъде и наесен. Независимо, че са се подписали членовете на избирателната комисия, последният, които предава протокола, може да продължи да маже отгоре“, каза Манолова. Омбудсманът показа и друг документ, според който малка партия няма гласове, като сбор от хартиено и машинно гласуване, но според софтуера на машината четирима граждани са дали своя вот за нея. „Такива случаи са 40% от 3000 машини. Говорим за несъответствия, при които машинните гласове са повече от сбора между машинните и секционните. Това е причината да се махнат машините, защото те са свидетел как изчезват гласове на една партия. Ако ги няма машините, това не можем да го установим“, заяви омбудсманът. В началото на седмицата ГЕРБ изненадващо предложи да се отмени машинното гласуване на предстоящите местни избори. Аргументите – твърде скъпо е и има риск изборите да бъдат провалени. Манолова обясни, че решението да има 6000 машини за местния вот през есента е било взето преди 4 месеца. По думите й, аргументите, че е скъпо и се допускат грешки в протоколите са били известни още тогава. „Какво се промени? Какво накара управляващите и ЦИК да сменят своята позиция и да се откажат от машинното гласуване. „Скъпа играчка“ за местните избори, но не е скъпа за следващите президентски избори. Това предлагат хората на г-н Дончев. За него е „скъпа играчка“ за местните и парламентарните, но не е „скъпа играчка“ за президентските и евроизборите“, коментира омбудсманът. По данни на ЦИК един глас, пуснат през машина е струвал 59 лв., а с хартиена бюлетина 0,77 лв. „Той можеше да струва и 159 лв., защото ЦИК вместо да купи машините, тя ги нае на цена, на която те се купуват. Попитах още при олевяването на поръчката: „Защо за 9 млн. лв. се наемат 3000 машини?“. Отговор нямаше. Собственикът на фирмата, който е спечелил поръчката призна, че цената на наема представлява 70% от цената на машината“, посочи Мая Манолова и допълни, че други години машините са наемани на цена до 1800 лв. Омбудсманът заяви, че ЦИК са издали методическите указания за попълване на протоколите едва 4 дни преди изборите. Тя каза още, че по това време обученията на членовете на Районните избирателни комисии са били приключили. „Те не направиха адекватна информационна кампания, имаше секции, в които хората не бяха информирани, че има машина. В други машината с екрана към секционната комисия, застрашена е тайната на вота. Тези 30%, които гласуваха с машини е един добър резултат, при положение, че всичко се случи в последния момент“ посочи омбудсманът. Мая Манолова заяви, че във вторник ще подаде Конституционна жалба срещу Закона за устройство на Черноморското крайбрежие. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.14", "title": " Мая Манолова: Ще се кандидатирам за кмет на София, ако ме вбесят докрай"}
{"url": "https://trud.bg/%d0%b3%d0%b0%d0%b1%d1%80%d0%be%d0%b2%d1%81%d0%ba%d0%b8%d1%8f%d1%82-%d1%82%d0%b5%d0%b0%d1%82%d1%8a%d1%80-%d1%81-%d0%b4%d0%b2%d0%b5-%d1%85%d0%b8%d1%82%d0%be%d0%b2%d0%b8-%d0%ba%d0%be%d0%bc%d0%b5%d0%b4/", "text": "Габровският драматичен представя две хитови комедии на открито в Етнографския музей „Етър“. Това са любимите на публиката представления, многократно играни из страната – „Михал Мишкоед“ и „Чешити“. Жителите и гостите на града ще могат да се насладят едновременно на майсторска актьорска игра на открито, български класически комедии, автентична битова среда, вечерно арт преживяване сред природата. Постановката „Михал Мишкоед“ на режисьора Невена Митева ще се състои на 19 юли 2019 г., от 20.30 часа на сцената в етнографския музей. Участват актьорите Димо Димов, Любомир Кръстев, Светослав Славчев, Петко Петков, Ангел Калев, Живко Гущеров, Васил Грънчаров, Валери Радев, Даниел Тотов, Стоян Руменин. В постановъчния екип влизат: Румелия Алексиева – музика, Лъчезар Захариев – хореография, Велизар Велчев – текст на песните. Режисьорът и габровската трупа следват театрални похвати от миналото, когато всички женски роли са били играни от мъже. В този спектакъл актьорският състав е изцяло мъжки, но това не е пародия, тук място няма даже и иронията. Предизвикателството да се преобразиш като някой друг е предимство, умело използвано от актьорите на ДТ „Рачо Стоянов“. По тази възрожденска пиеса на Сава Доброплодни е играно първото театрално представление у нас през 1856 г. В спектакъла зрителите ще се потопят в атмосферата на онова време, пълно с тънки надхитрявания, комични ситуации, любовни грешки и забежки, за да открият, че нашето съвремие не се е променило много. В това представление ще се огледате като в огледало, защото двете паралелни истории, които ще ви водят, са поразително актуални и днес, до болка познати, битуващи около нас. Ще чуете архаичен български език от времето на възрожденците, ще се потопите в техните страсти и ще откриете вашите, защото всичко ново е добре забравено старо. Второто комедийно предложение е за постановката „Чешити“ по емблематични разкази на Чудомир, която ще се играе на 23 юли 2019 г., от 20.30 часа на сцената в етнографския музей. Режисьор на спектакъла е Невена Митева, а хореографията е дело на Лъчезар Захариев. Участват актьорите Велислава Маринкова, Силвия Боева, Надежда Петкова, Адриана Димова, Магдалена Славчева, Димо Димов, Светослав Славчев, Петко Петков, Живко Гущеров, Ангел Калев, Валери Радев, Любен Попов, Тони Христова. Публиката ще открие колоритния свят на Чудомир, в чийто център е показан животът в едно село, с неговите изобретателни жители, майтапчии и неуморното им старание да си погаждат един на друг номера. Ще станете свидетели на шеметна надпревара от събития и герои – как да излъжат градския тарикат, да разкрият ли няколко изневери, могат ли да оженят един заклет ерген и как се надвива проклет женски инат. Спектакълът е носител на наградата „Чудомир“ от петнадесетия театрален фестивал „Комедиен хит на сезона” в рамките на Чудомировите празници в Казанлък през 2016 г. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.14", "title": " Габровският театър с две хитови комедии на открито в музей „Етър“\t"}
{"url": "https://trud.bg/%d0%b3%d0%be%d1%80%d1%81%d0%ba%d0%b8-%d0%b2%d1%8a%d0%b7%d1%81%d1%82%d0%b0%d0%bd%d0%be%d0%b2%d1%8f%d0%b2%d0%b0%d1%82-%d0%bf%d1%8a%d1%82%d1%8f-%d0%be%d1%82-%d1%81%d0%b5%d0%bb%d0%be-%d0%bf%d0%bb%d0%b5/", "text": "Горските ще възстановят пътя от село Плетена към село Сърница, който се оказва много важен за развитието на дърводобива и туризма в района. По този повод бе направено обществено обсъждане и представяне на проекта пред жителите на Сатовча, които единодушно го подкрепиха. Сред присъстващите бяха зам.-директорът на ЮЗДП инж. Димитър Димитров, служители на държавни и общински институции, както и собственици на вили, къщи за гости и дърводобивни фирми. Срещата беше инициирана от териториалното поделение на ЮЗДП поради голямото значение на пътя, който от години се ползва активно от местното население, бизнеса, туристи и е пряка връзка с Доспат и Велинград. По проект се предвижда поетапно асфалтиране на 16-километровото трасе от разклона за с. Плетена до м. Превала, което в момента е в много лошо състояние. Ще бъдат възстановени и всички подпорни стени и водостоци. С рехабилитацията на този участък ще завърши цялостното обновяване на пътя, свързващ Сатовча със Сърница през м. Превала. Според кмета на община Сатовча Арбен Мименов пътят е важен не само за горското стопанство, но той е от изключително значение за развитието на селския туризъм в общината. Ползва се ежедневно от местното население и от гости на региона, което налага ремонта му. Категорична подкрепа за рехабилитацията на пътя изрази и Христо Мавродиев от НЕК ЕАД – предприятие „Язовири и каскади“. Той, както и старши експертът Симона Караджова от Басейнова дирекция „Западнобеломорски район“ коментираха наличието на санитарно-охранителни зони на водохващания и каскади в района, които е необходимо да бъдат опазени. В края на срещата беше извършен оглед на част от пътя, при който бяха обсъдени необходимите мерки за защита на разположените в близост хидротехнически съоръжения. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.14", "title": " Горски възстановяват пътя от село Плетена към Сърница, важен за дърводобива и туризма"}
{"url": "https://trud.bg/%d0%bf%d0%b5%d1%82%d0%b0%d1%82%d0%b0-%d0%b4%d0%be%d1%81%d1%82%d0%b0%d0%b2%d0%ba%d0%b0-%d0%bd%d0%b0-%d1%80%d1%83%d1%81%d0%ba%d0%b8%d1%82%d0%b5-%d1%80%d0%b0%d0%ba%d0%b5%d1%82%d0%bd%d0%b8-%d1%81%d0%b8/", "text": "Руски самолет докара в Турция днес петата поредна пратка с елементи на зенитната ракетна система (ЗРС) С-400. Самолетът кацна на авиобаза Мюртед в провинция Анкара, съобщи турското министерство на отбраната, цитирано от ТАСС. От министерството потвърдиха също, че днес се очаква пристигането и на шестия и на седмия самолет. Доставянето на руската ЗРС С-400 на Турция започна на 12 юли, когато три товарни самолета докараха на авиобаза Мюртед няколко теглича и транспортно-зареждаща машина от състава комплекса С-400. Вчера долетя още един самолет. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.14", "title": " Петата доставка на руските ракетни системи С-400 пристигна в Турция"}
{"url": "https://trud.bg/%d0%ba%d0%b0%d1%80%d0%b0%d0%b4%d0%b0%d0%b9%d1%8a-%d0%b2%d1%8a%d0%b2-%d0%b2%d1%80%d0%b5%d0%bc%d0%b5%d0%bd%d0%b0-%d0%bd%d0%b0-%d1%80%d0%b0%d0%b7%d0%b4%d0%b5%d0%bb%d0%b5%d0%bd%d0%b8%d0%b5-%d1%81%d1%8a/", "text": "Въпреки непрестанния дъжд, и тази години мюсюлмани и християни се събраха в местността „Баба Конду” в гората край търговищкото село Божурка на традиционния събор, организиран от ДПС. Лично лидерът на партията Мустафа Карадайъ поздрави присъстващите, напомняйки, че това е свещена местност за всички етноси в региона, които идват на това място да търсят изцеление с голяма надежда. „Във времена на разделение и противопоставяне това място отправя най-доброто послание към всички нас и тук присъстващи, и всички, които не са тук, а именно единство, заедност, толерантност, за да има мирно бъдеще за нашите деца тук, на тази земята, в която сме се родили, която ни храни”, обърна се той към придошлите от целия регион. Той направи връзка, че в европарламента всички демократично мислещи се обединяват да дадат отпор на националистите и популистите, но ние, в България, нямаме нужда да се учим от чужбина. „Ние имаме българския етнически модел, с който можем да се гордеем и чиито идеолог е почетният ни председател Ахмед Доган”, каза Карадайъ. Той не пропусна да подчертае, че в Търговище, има конкретен добър пример за този модел, „въпреки грешната политика на централно ниво”. Заяви, че добрите примери са областният председател на ДПС Хамди Илиязов и кметът на общината д-р Дарин Димитров от ГЕРБ, които не са допуснали противопоставяне. „В името на мира на тази земя, в която се раждаме, в името на мира и доброто бъдеще, ние сме длъжни да отстояваме демокрацията, единството, заедността, толерантността, да приведем в действие българския етнически модел, за да има добруване, да дадем пример на Балканите, региона, Европа. Желая мир и благоденствие”, завърши лидерът на ДПС. Кметът на община Търговище д-р Дарин Димитров също поздрави присъстващите на събора. „Не вярвайте на тези, които искат да ни разделят. Вярвайте на тези, които строят мостове, а не стени между хората. Искам да се помоля за мир и единение. Господ да помага на всички, в мир, спокойствие и любов”, заяви той. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.14", "title": " Карадайъ: Във времена на разделение съборът „Баба Конду” носи единение\t"}
{"url": "https://trud.bg/%d0%bf%d0%be%d1%87%d0%b8%d0%bd%d0%b0-%d0%b1%d0%b8%d0%b2%d1%88%d0%b8%d1%8f%d1%82-%d0%b2%d0%be%d0%b5%d0%bd%d0%b5%d0%bd-%d0%b4%d0%b8%d0%ba%d1%82%d0%b0%d1%82%d0%be%d1%80-%d0%bd%d0%b0-%d0%b1%d0%b0%d0%bd/", "text": "Бившият военен диктатор на Бангладеш Хусейн Мухаммад Ершад почина днес във военната болница в столицата Дака, съобщиха от здравното заведение и от ръководството на неговата партия, цитирани от ДПА. Той бе на 89 години. Ершад бе и председател на опозиционната Национална партия („Джатийо“) на Бангладеш.  Той дойде на власт с военен преврат през март 1982 г. като шеф на армията и управляваше с железен юмрук до свалянето му през декември 1990 г. след масови бунтове и недоволство в страната, а после дори бе пратен и в затвора. Въпреки това той остана активен в политиката до последния си дъх и оглавяваше опозицията в сегашния парламент на Бангладеш, припомня ДПА. Ершад постъпи в болница на 26 юни, страдайки от различни усложнения, свързани с напредналата му възраст. Бе поставен на животоподдържащ апарат, след като здравето му се влоши в болницата заради белодробна инфекция и отказ на бъбреците да функционират. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.14", "title": " Почина бившият военен диктатор на Бангладеш Мухаммад Ершад"}
{"url": "https://trud.bg/%d0%b8%d0%b2%d0%be-%d0%bf%d0%b0%d0%bf%d0%b0%d0%b7%d0%be%d0%b2-%d0%b8%d0%b1%d1%80%d1%8f%d0%bc%d0%b0-%d0%b3%d0%b0%d1%80%d0%b0%d0%b1%d0%b8%d1%82%d0%be%d0%b2-%d0%bc%d0%b5-%d0%b8%d0%b7%d0%bf%d1%80%d0%b0/", "text": "Тайната е в революционен немски апарат за премахване на атрофията на мускулите при космонавтите Благодаря на Иван Гарабитов, той ме върна към сцената и музиката, споделя за медиите Иво Папазов-Ибряма. Тези думи на признателност нямаше търпение да изрече световноизвестният кларнетист – виртуоз и по време на гостуването си в студио на БНТ. По време на 25-минутното предаване неведнъж Ибряма повтори, че заслужилият треньор по борба и природен лечител е човек, който помага на абсолютно всички – на известни и неизвестни хора. Не ми се гледаше кларнета, чувствах се много уморен, с лоши мисли, отчаян от живота, не можех да се кача 2 стъпала, сподели пред зрителите 67-годишният музикант. Гарабитов дойде вкъщи, накара ме да легна и с една машинка час и половина ми прави масаж на болните крака и кръст. И чудото стана – веднага след терапията се изправих, слязох по стълбите да го изпратя и след това се качих обратно до 3-ия етаж. Самичък! Без помощта на двамата ми сина, които задължително ме поддържат при ходене. Още първия ден Гарабитов ме вдигна на крака! След това започнах и неговите вълшебни сиропи, кръвното постоянно ми играеше – сега е нормално, жена ми Мария Карафезиева с тези сиропи намали наполовина хапчетата за диабет. А през април свирих 2 часа и половина прав на сцената на международен джаз фестивал в Германия, не сдържа радостта си от постигнатото наричаният от западната преса “крал на кларнета”. Всъщност машинката, която го изправи на крака е механично-магнитен резонатор, чрез който се извършва матрично-ритъмна терапия, поясни в предаването Иван Гарабитов. Революционният немски апарат, създаден за премахване на атрофията на мускулите при космонавтите, решава бързо различни проблеми на опорно-двигателния апарат. Водещата на токшоуто Тони Рапонска пък приготви и опита вълшебните според Ибряма сиропи, с които той “живва” – “Дар от Гарабитов” и дървесен палмов сок. Те помагат на тялото да изхвърли токсините, нормализират кръвното и засилват имунитета и обмяната на веществата, дават енергия и сили на организма. Те са вид течна храна, с които не изпитваш глад, конкретизира Гарабитов. Страничното им действие, след като освободят тялото от отровите, е смъкване на килограми. Ибряма вече е с 12 кг по-лек, посочи Гарабитов. Водещата пробва и още един елемент от методиката на Гарабитов – апликатори за стъпалата, които действат като акупунктура за активиране и възстановяване на вътрешните органи на човешкото тяло. “Кралят на кларнета” започва своето изцеление на 4 март тази година. Преди това 3 години е почти обездвижен. Ходи само, когато е поддържан от синовете си. Разстоянието, което изминава по този начин е от вкъщи до колата, оттам до сцената, за да свири седнал и обратно вкъщи. Не можех да се движа, нямах кураж да се движа, казва Ибряма. Сега съм като момче, вървя си, радвам се на себе си, че ходя сам. Аз кръстих Гарабитов професор, той ме съживи! На 4 март ми каза: До понеделник, 18 март, ще си здрав. И така стана. На 18 март свирих на крака на рождения ден на кмета на Калофер Румен Стоянов. Няма такива лекари като природолечителя Гарабитов, заключава признателно Иво Папазов.", "date": "2019.07.14", "title": " Иво Папазов-Ибряма: Гарабитов ме изправи на крака\t"}
{"url": "https://trud.bg/%d0%bd%d0%be%d0%bd%d0%b0-%d0%b9%d0%be%d1%82%d0%be%d0%b2%d0%b0-%d0%b8-%d0%bf%d0%b5%d1%82%d1%8a%d1%80-%d0%b0%d0%bd%d1%82%d0%be%d0%bd%d0%be%d0%b2-%d1%81%d0%b0%d0%bc%d0%be-%d0%b8%d0%b7%d0%ba%d1%83%d1%81/", "text": "В България няма държавна културна политика Хората имат нужда от поезия и от нещо, което да им възвиси душата – Вие участвате заедно в музикално-поетичния спектакъл “Абсурдни времена” по стиховете на Добромир Банев и Маргарита Петкова. Предстоят ли ви нови съвместни изяви и бихте ли записали и някоя песен заедно?  – Нона: Аз искам да поканя Петър в един много интересен проект, който правя в момента – албум по българските поети-символисти. Преди съм записвала много песни по стиховете на Николай Лилиев, Теодор Траянов, Кирил Христов…, а в момента правя по Димчо Дебелянов и Яворов. Решила съм, задължително да включа Петър в една от песните, така че той ще участва в новия ми албум, който ще се казва “Ловци на бисери” и момента сме в процес на подготовката му с Дани Милев. Цялата ми мисия с този албум е малко апостолска дейност и е свързана с това младите хора да чуят тази музика и да разберат, че има българска поезия, която е абсолютно на световно ниво. Например Лилиев е преведен на толкова езици, но за съжаление не се учи в родните училища, а като го чуят в една песен и го възприемат по друг начин.  – Петър: Аз лично с Нона Йотова бих работил с най-голяма радост – веднага и по всяко време, не само защото смятам, че е изключително честен артист, а и защото е невероятно удоволствие да се работи с нея и да споделяме заедно безграничното чувство за хумор, което имаме към живота, към света и всичко останало. – Какви други ангажименти и проекти ще имате през летния сезон?  – Н.: Аз имам още едно представление на “Влюбена, сгодена, изчезнала” – на 18-ти юли, което ми се случва за първи път, защото лятно време не съм изкарвала премиера, но е много хубаво.  – П.: За новия сезон ще направя едно представление със Стефания Колева и в момента работя по въпроса, а през септември в Пловдив ни очакват с “Абсурдни времена”. – А как реагират хората, които са били на вашия общ спектакъл и има ли интерес към поезията в днешно време?  – Н.: Това е първият поетичен диалог по българска поезия, който се прави и се оказва, че хората имат нужда от поезия – от нещо, което малко да им възвиси душичката и да ги пренесе в друга реалност. В спектакъла има и въздействаща мултимедия и танц, а музиката в него по случайност е моя… Това е едно много хубаво събитие и често се случва зрителите да плачат на тези красиви стихове за любовта.  – П.: В началото ми беше странно, че много хора излизат просълзени и това е впечатляващо, но и доста отговорно. За артиста, поезията е нещо изключително важно, тя носи своите съвършенства, представени от авторите в чист, неподправен вариант и който има сетива да усети това и да го изживее е много голям късметлия. – Коя е любимата ви роля един на друг?  – Н.: О, веднага казвам, в “Писмо до Америка” е любимата ми роля на Петър. Според мен, артисти като него трябва постоянно да снимат. Днес обаче, виждам една тенденция, която не ми харесва и е свързано със сериалите, които в цял свят вече изместват киното – виждаме какво се случи с “Игра на тронове”, а и у нас. Въпросът ми е, защо в родните сериали се снимат едни и същи хора? Ок, има неща, които много ми харесват, но не може в сериала в осем часа, а после и в този от девет – да участват пак същите хора! Това вече се коментира и във фейсбук, където хората постоянно питат: “Ало, защо едни и същи артисти са снимани и в двата филма?”  – П.: А моята любима роля на Нона е най-новата – във “Влюбена, сгодена, изчезнала”. Аз съм много честен и не го казвам за да є стане хубаво, но задължително трябва да се гледа това представление. В него тя е като човека оркестър, като един Чарли Чаплин на българската сцена и това е необходимо за душата – да се види и да се усети. – Общият ви спектакъл се казва “Абсурдни времена”. Кое е най-абсурдното нещо във времената, в които живеем според вас – което трябва да се промени?  – Н.: Маргарита Петкова и Добри Банев държаха спектакъла да се казва “Абсурдни времена”, защото живота ни минава в тези абсурдни времена. Има много неща, които трябва да се променят у нас. Елена Панайотова, която е режисьор на новата ми постановка “Влюбена, сгодена, изчезнала” и е живяла и поставяла в Холандия ми е споделяла, че там си има закон, според който ако една фирма плати декорите в дадено представление, тя получава съответните данъчни облекчения. В България, докато икономиката ни е почти изцяло сива, какво можем да направим? У нас, за да даде пари един човек, бизнесът му трябва да е наяве и легален, защото утре някой може да каже: “Този ти е дал пари, от къде ги има?” Ако не може да отговори от къде, ти ставаш съучастник на престъпление, което си е абсурдна история. Това е както понятието, че много по-лесно е да се самоубиеш, отколкото да живееш, много по-лесно е да заминеш в чужбина в днешно време, отколкото да останеш тук, но ние стоим!  – П.: Много неща у нас са абсурдни, това е ясно вече дори за децата, но с днешна дата е много абсурдно да има индивид, който ни управлява, който да иска да сложи намордник на всяко едно куче. Те искат и на нас да ни сложат намордници! Появява се някакъв чичо отнякъде, който се налапва с пари и власт и всичко останало – за жалост дадена му от нас, който иска да ни сложи намордници! – А най-големият абсурд в шоубизнеса ни какъв е?  – П.: То ние нямаме шоубизнес.  – Н.: Абсурдното у нас е, понеже няма държавна културна политика и се гледа всичко да се принизи до най-низките човешки страсти, а хората имат нужда и от духовното – те са интелигентни и винаги съм казвала, че това подценяване на интелигентността на българския народ е кошмарно. Показателно е, че публиката в Разлог, на която вече 14 години є поднасяме най-доброто от родния театър, което излиза и когато при тях мине пътьом някаква халтура – те не искат да го гледат. Иначе в световен план също има страшни абсурди, като цялата тази истерия със сексуалното уж насилие и цялото “Me Too”-движение, от което ми иде просто не знам какво да направя… – Професията на артиста е сред най-стресиращите, а същевременно е сред най-нископлатените…  – Н.: Абсурдът наистина е голям, но артистите у нас няма и да протестират никога срещу това, защото искат само да работят, а в момента като някой надигне глава и каже нещо и веднага го махат. Аз познавам няколко души, които така ги отстраниха от сериали. Едното момиче – много талантлива актриса им каза в очите, че не є пука, че я махат, щом є плащат като на пълен нещастник някакви 120 лева на епизод! Добре, че тя има и други възможности, но така са много малко хора, а останалите работят за 120 лева и никога няма да си отворят устата, което е много тъжното…Като си позволиш да им кажеш нещо и те отговорят, че няма незаменими хора. Според мен не е така, как може да замениш една Невена Коканова например?! Да им влезе в акъла – не можеш да смениш една Невена с друга актриса, защото друга такава няма, нейното ДНК е нейно, Ян Енглерт също не можеш да го замениш в “Осъдени души” с някой глупендер, който е много популярен в момента. Никога няма да има втора Невена, втора Татяна, или Парцалев, това не го разбират тези, които дават парите. Тези дни,на премиерата на новия ми спектакъл един журналист ми направи страхотен комплимент, че на няколко пъти съм му заприличала на Татяна Лолова, която е една от любимите ми актриси – незаменима. – Случва ли ви се да се обезверите и да се поддадете на депресията, както много артисти, които прибягват до наркотици, или антидепресанти?   – Н.: Постоянно ми се случва, защото при мен, осъществяването на всичко винаги е било много трудно, но само изкуството ни е наркотик и само то може да ни спаси. Преди няколко години, като загубих майка ми и цялото лято четях стиховете є, имам и много песни по нейни текстове, а много исках тогава да направя и една пиеса, която не се осъществи, но си мислех за нея през цялото време и наистина това е единственото, което може да ме спаси – изкуството и книгите.  – П.: Разбира се, че и на нас ни се случва да се поддадем на такива мисли, ние сме абсолютно нормални хора, но артистът носи и една особена чувствителност, която го прави по-раним. – В новия спектакъл на Нона – “Влюбена, сгодена, изчезнала”, се казват много нелицеприятни неща за мъжете, но с чувство за хумор. По-лесно ли е да се говори с усмивка на тези теми?  – Н.: Винаги се сещам за онзи сладък филм с Мел Гибсън – “Какво мислят жените”, в който той чуваше мислите на жените всекидневно, докато в нашия случай имаме една екстремна ситуация – на изоставена жена в деня на сватбата, а тогава тя може да нарече мъжете с каквито си иска имена, да ги изкара даже най-големите чудовища. Понякога жените сами не се разбираме, но добре, че все пак мъжете ни обичат много, въпреки че за тях ние сме една голяма енигма, както и те за нас.  – П.: Но признайте, че ще ви е скучно без нас…  – Н.: Е, как, не можем без вас! Аз до края много се противях на този текст – за седемте типа мъже, но всички ме убеждаваха да остане, особено Крум Зарков и Сашо Симов. Факт е, че винаги такива филми и пиеси се харесват. Ето, постановката “Красиви тела” я играем вече 14 години и на нас дори леко ни е омръзнала, но още се харесва на хората и продължава да пълни салони, а през октомври с нея сме във Варна. Както се вика, през тези години какви ли не неща се случваха – деца се раждаха, после влизаха в пубертета, самите ние се променяме, вярно баби още няма между нас станали, но… – А ти представяш ли си се в тази роля и би ли дала на внучето да ти вика баба, или ще му забраниш, както някои твои колежки?  – Н.: Въобще не ми пука, дори моето име на италиански, но с две “н” означава баба. Даже много съм се шегувала с това, особено като се запознаваме с италианци и винаги има леки шеги по темата, което е приятно. Аз нямам притеснения за възрастта и дори си говорехме за това с Цветана Манева, която дойде на премиерата ми, заедно с Татяна Лолова и Емилия Радева и трите ми направиха много приятни комплименти за ролята ми. Цветана ми сподели, че никога не я е притеснявало да казва на колко години е. Аз също съм от жените, които нямат този комплекс, защото само човек с комплекси може да си крие годините, а и всеки може да види кога си роден. Сега и една Аня Пенчева стана баба и си показа внучето на сцената, така че… – Какво е любовта за вас и как бихте я описали?  – П.: Всичко е любовта – абсолютно всичко, нещото без което не трябва и не може да се живее. Ако я нямаш, все едно наистина нищо друго нямаш.  – Н.: Бог е любов. Аз вярвам, че по някакъв начин, за да бъде създадена Вселената, трябва да има някакъв висш разум и трябва да има любов, иначе ще е само хаос. Хората на изкуството затова са благословени, защото имат възможността да сътворяват нещо – художници, писатели, поети, артисти, всички ние, които създаваме изкуство, а то се прави с любов. – Най-вдъхновяващата личност в живота ви?  – П.: Това беше моята майка.  – Н.: И при мен беше майка ми, но за съжаление и двамата ги изгубихме, но ето и сега като имах премиера и преди да изляза на сцената винаги я усещам и знам, че е с мен. Те действително са с нас. – Най-необикновената случка, която сте имали?  – Н.: Аз съм общувала на сън с Ванга преди години, когато имах един много тежък перитонит и едва оживях. Никога не съм ходила при нея, но преди това я сънувах и тя взе да ми се кара да пия едни билки, които после се оказа, че са били против възпалителни процеси. Не успях да ги пия, но тогава наистина едва оживях, Слава Богу, че все пак ме спасиха. След това, минавайки през църквата в Рупите, исках да си купя нещо и си взех една плочка с образа на Ванга, която винаги нося с мен. Като си я купих, разказах в църквата тази случка, че съм я сънувала и тя ме предупреди, а те ми споделиха, че това се случва на много хора – да я сънуват по здравословни проблеми и тя да им каже нещо, или да ги посъветва. – Любимата ви мисъл, или цитат?  – Н.: Имах щастието да играя в две пиеси на Тенеси Уилямс и любимата ми мисъл е от “Трамвай желание”, където Бланш казва, че “единственото обратно на смъртта е желанието”. Другата мисъл, която харесвам е, че “единственият непростим грях е умишлената жестокост”. Цял живот не мога да разбера защо хората сме умишлено жестоки – защо има хора, които искат да причиняват зло на други хора, или на животни, това не ми дава мира.  – П.: Много харесвам следната мисъл – “дишай свободно и мечтай смело!” Нашите гости  Нона Йотова и Петър Антонов са сред малкото родни актьори, които печелят почитатели не само със сценичните си превъплъщения, но и с таланта си на изпълнители. Двамата се познават и са приятели от много години, но в един момент решават да обединят усилия във вълнуващ спектакъл, събрал в себе си страстта им към музиката, поезията и актьорската игра. Какви други общи проекти им предстоят, кои са абсурдите в българския шоубизнес и към какво друго не могат да останат равнодушни в родната действителност – двамата разкриха в откровено интервю пред в. “Труд”.", "date": "2019.07.14", "title": " Нона Йотова и Петър Антонов: Само изкуството ни е наркотик и спасение"}
{"url": "https://trud.bg/%d0%b4%d0%b2%d0%be%d0%b9%d0%bd%d0%b0-%d0%b8%d0%b7%d0%bb%d0%be%d0%b6%d0%b1%d0%b0-%d0%bf%d0%be%d0%b4%d1%80%d0%b5%d0%b4%d0%b8%d1%85%d0%b0-%d1%87%d0%b5%d1%82%d0%b8%d1%80%d0%b8%d0%bc%d0%b0-%d1%82%d1%8a/", "text": "Четирима великотърновски творци откриха двойна изложба в Художествената галерия „Христо Цокев” в Габрово. С експозицията „Възприятия” – живопис и фотография, се представиха Мариета Конова и Монна Конова, а с „44 арт фотографии” – Генчо Петков и Никифор Тодоров. Мариета Конова показа най-новите си живописни творби, създадени през 2019 г. Портретите са част от цикъла „Хронология на срещите“, по който работи повече от 10 години. Лицата са на хора, които среща по време на двумесечен престой и творческа работа в ателиетата на Cite internationale des arts в Париж, Франция. Монна Конова разказва, че стремежът в композициите й е да показва различна гледна точка, нестандартен поглед към обекта – нейното дете. Чрез различен ъгъл на заснемане създава илюзия за нещо ново. Въздейства върху зрителя чрез композиционен „шантаж” и засилено контрастно цветово решение.  Генчо Петков и Никифор Тодоров показаха 44 свои творби, които са награждавани на международните фотографски салони, провеждани под патронажа на Световната федерация за фотографско изкуство – ФИАП. Благодарение на тези свои снимки през 2019 г. Петков стана „екселенц” на ФИАП, а Тодоров „артист” на същата организация. Генчо Петков пояснява: „Селекцията беше много трудна. Единственото общо между тези снимки е, че са приемани и награждавани. Тоест минали са цедката на различни журита в над 20 страни”. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.14", "title": " Двойна изложба подредиха четирима търновски творци в Габрово\t"}
{"url": "https://trud.bg/%d0%be%d0%b1%d1%89%d0%be-1326-%d0%bf%d1%80%d0%b5%d1%81%d1%82%d1%8a%d0%bf%d0%bb%d0%b5%d0%bd%d0%b8%d1%8f-%d1%81%d0%b0-%d0%b8%d0%b7%d0%b2%d1%8a%d1%80%d1%88%d0%b5%d0%bd%d0%b8-%d0%b7%d0%b0-%d0%bf%d0%be/", "text": "Общо 1326 престъпления са извършени за полугодието на територията на Областната дирекция на МВР във Велико Търново. Разкритите са 560 или 42,2%. За същия период на 2018 г. престъпленията са били 1603, като от тях са били разкрити 46,3% или 743. През изминалото шестмесечие са установени 514 извършители, като 73 са жени, 61 са непълнолетни, а шестима са чужденци. Най-много са извършените престъпления на територията на община Велико Търново. 130 са кражбите тук, като 52 от тях са разкрити. Разкрити са три грабежа от 7, 7 случая на принуда от 16, едно блудство, един случай на сводничество, два случая на присвояване, една измама от 10 извършени и три престъпления против правосъдието от 6 регистрирани. Неразкрито остава едно изнудване за полугодието, както и едно изнасилване. В общината са станали 6 престъпления против брака и семейството, 5 палежа и 218 престъпления против собствеността. През изминалото полугодие на територията областта е извършено едно убийство, като двамата извършители са разкрити. То е на територията на община Горна Оряховица. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.14", "title": " Общо 1326 престъпления са извършени за полугодието във Великотърновска област\t"}
{"url": "https://trud.bg/%d0%b7%d0%b0%d0%bc-%d0%bc%d0%b8%d0%bd%d0%b8%d1%81%d1%82%d1%8a%d1%80-%d0%b0%d1%82%d0%b0%d0%bd%d0%b0%d1%81-%d0%b7%d0%b0%d0%bf%d1%80%d1%8f%d0%bd%d0%be%d0%b2-%d0%b1%d1%8a%d0%bb%d0%b3%d0%b0%d1%80%d0%b8/", "text": "България няма да плаща нищо за дооборудване на новите изтребители Ф-16 блок 70, каза пред   зам.-министърът на отбраната ген. Атанас Запрянов. Той обясни, че всички системи на самолетите са отворени за добавяне на всякакъв вид оръжия и че с подписването на договора пакетът не е затворен. „Самолетите, които получаваме имат цялата авионика и електронно оборудване, кодове и програми, отключени на борда, позволяващи да се отключат всякакви оръжия в перспектива и да бъдат използвани ракети въздух- въздух, въздух-повърхност, ако искате въздух-кораб. Така че ние няма да плащаме повече за дооборудване на самолетите, ако закупим каквото и да е оръжие, което е намалено или какъвто е да е нов тип оръжие“. „Утре правителството ще трябва да приеме подписаните от министъра на отбраната четири договора, които касаят не само доставката на 8 броя самолети Ф-16 блок 70, но и доставката на боеприпаси към тези самолети, на ракети въздух-въздух различни класове на тези самолети и доставката на цялото оборудване… “, посочи още. „Общата стойност на четирите договора, които ще бъдат приети и предложени на Народното събрание за ратификация наистина е 1,256 млрд. долара. По отношение на цената би следвало да ви коригирам, че не е постигнато намаление, тъй като от анонсираната цена на конгреса 1,67 млрд. долара за пакета и започнали преговори при цена 1,410 млрд. долара ние имаме 1 млрд. 256 млн.“, каза Запрянов. „Много е важно да поясня, че когато става въпрос за преговори и за цени, че правителството на САЩ чрез програмата за Международни военни продажби FMS не е не е търговец, а е посредник между българското правителство и американските компании, които доставят съответното оборудване. Това, което мога да гарантирам е, че програмата FMS, цените на оборудването, които американското правителство определя и дефинира, са същите цени, по които то купува съответните въоръжения и техника от американските компании“, обясни той. „Затова, може би за първи път ще кажа, направленията, в които се работеше по отношение на намаляването на цената, не е само при преконфигурирането на пакета, който в началото на преговорите наистина разширихме умишлено с желание да получим и повече въоръжение. Американското правителство за цената от $1,256 млрд. е направило компромиси и намаления, там където то има право да направи… “, каза той. Запрянов коментира и въпроса дали е вярно, че в момента сме на критичния минимум и дори сме получили предупреждение от американската страна, че ако се отказваме от още неща по сделката от предварителния план, може да се окаже, че си купуваме оръжие, което няма да може да използваме: „Това беше първоначалното условие и на двете страни, че ние не можем да си позволим да закупим самолет, който няма въоръжение и няма да има бойни способности“. Той коментира и това, че за момента не купуваме изобщо от управляемото въоръжение въздух-земя т.н. умни ракети, което дава повод на някои критици да твърдят, че самолетът отива към „1913 г. и битката при Одрин“, когато сме измисляли да хвърляме ръчни гранати: „Странно е, че получаваме самолет 4++ с авионика на пето поколение самолет и възможности да управлява оръжия от пето поколение и говорим за Втората световна война, но това си е проблем на критиците, тъй като сега фокусът не е върху качествата на самолета, умишлено, а е върху пакета и то върху една част от управляемите оръжия, които ние не си позволяваме“, заяви Запрянов. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.14", "title": " Зам.-министър Атанас Запрянов: България няма да плаща нищо за дооборудване на новите изтребители Ф-16"}
{"url": "https://trud.bg/%d1%81%d0%bd%d1%8f%d0%b3-%d0%bd%d0%b0-%d0%bc%d1%83%d1%81%d0%b0%d0%bb%d0%b0-%d0%bf%d1%80%d0%b5%d0%b7-%d1%8e%d0%bb%d0%b8-%d1%81%d0%bd%d0%b8%d0%bc%d0%ba%d0%b8/", "text": "Юлски минусови температури докараха сняг на връх Мусала, предаде БНТ. Натрупалата снеждна покривка е достатъчно голяма, за да бъде направен снежен човек. Необичайното време изненада десетки хора, а в социалните мрежи се появиха доста забавни коментари. Лошото време обхвана цяла България. Оранжев и жълт код за обилни валежи са обявени в цялата страна, с изключение на Добрич и Силистра. Очаква се количеството дъжд да надхвърли 50 литра на квадратен метър в Западна, Централна и Южна България. Най-много валежи ще има в планините. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.14", "title": " Сняг на Мусала през юли (СНИМКИ)"}
{"url": "https://trud.bg/%d0%bf%d0%be%d1%81%d0%ba%d1%8a%d0%bf%d0%b2%d0%b0%d1%82-%d0%b8%d0%bc%d0%be%d1%82%d0%b8%d1%82%d0%b5-%d0%b2%d1%8a%d0%b2-%d0%b2%d0%b5%d0%bb%d0%b8%d0%ba%d0%be-%d1%82%d1%8a%d1%80%d0%bd%d0%be%d0%b2%d0%be/", "text": "Недвижимите имоти във Велико Търново поскъпват. Това отчитат брокери от старата столица. Тенденцията е от последните месеци като основната причина е засиленото търсене и дефицит на жилища на пазара в града и околностите. Основно се забелязва ръст в цените на новото строителство и двустайни, и тристайни апартаменти, които са най-предпочитани в момента. Търсят се жилища предимно в кварталите “Картала”, “Колю Фичето” и „Зона В“ в болярския град. Цените варират от 420 до 500 евро на квадратен метър. Клиенти са предимно българи, които живеят в чужбина и инвестират в имоти, жители на по-малките общини, които се заселват в областния център заради работата и млади семейства. “Около 80% от сделките, които се извършват чрез агенция, стават чрез ипотека на имота. Стойността на жилищата се влияе от цената на терените. Земята поскъпва, както и разходите по оформянето на документацията и разрешителните за строеж. Младите семейства масово купуват апартаменти в града чрез банков заем, тъй като избират да плащат ипотека вместо наем на жилище“, споделят брокери. Те разкриват интересна тенденция. С новото строителство неминуемо растат и цените на старите имоти. Растат и цените на панелите. Апартаменти, които са за тотален ремонт конкурират цените на тухленото строителство. В квартал “Бузлуджа” например, двустаен панелен апартамент се търгува за цена 45 000 – 50 000 евро. „Заради голямото търсене, скачат цените и къщите в старинния град. Близо 150 са издадените строителни разрешения в града и общината за първото шестмесечие на 2019 г. Над 90 обекта са въведени в експлоатация за същия период“, посочи главният архитект на Велико Търново Николай Малаков. Цифрите отразяват сериозната инвестиционна активност в старопрестолния град и през тази, и през миналата година. За шестмесечието на миналата година издадените разрешителните са били 140, като с близо 30% е ръстът на одобрените заявления спрямо 2017 година. Инвестициите нарастват и това бе отчетено дори от Световната банка, която работи не са данни от общината, а по проучвания на независими източници. Редица предприятия в сферата на леката промишленост разшириха производствата си. След обновяването на Западната индустриална зона интересът към нея расте – около 10 нови обекта там са в процес на изграждане. „В момента във Велико Търново интензивно се строи и си мисля, че до една година тенденцията ще се обърне – да има голямо предлагане, а търсенето да спадне“, прогнозират брокери. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.14", "title": " Поскъпват имотите във Велико Търново\t"}
{"url": "https://trud.bg/%d0%b1%d1%83%d1%80%d1%8f%d1%82%d0%b0-%d0%b1%d0%b0%d1%80%d0%b8-%d0%bf%d1%80%d0%be%d0%b4%d1%8a%d0%bb%d0%b6%d0%b0%d0%b2%d0%b0-%d0%b4%d0%b0-%d0%be%d1%82%d1%81%d0%bb%d0%b0%d0%b1%d0%b2/", "text": "Последните данни на Американския център по ураганите отмени действащото предупреждение за опасност от тропическа буря, което важеше за региона на Ню Орлиънс, след като стихията „Бари“ отмина местността. Това съобщава американският вестник Miami Herald. Предупреждението обаче все още е в сила за района около Морган сити и град Камерън. От един часа след полунощ местно време в неделя опасността за региона около устието р. Ачафалая и град Билокси в щата Мисисипи също няма да действа. Силата на ветровете на „Бари“ е намаляла до 75 километра в час, като прогнозираният й маршрут преминава през централна и северна Луизиана, след което ще премине в Арканзас в неделя вечерта местно време. От агенцията обаче подчертават, че опасността от животозастрашаващи наводнения все още е валидна. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.14", "title": " Бурята „Бари“ продължава да отслабва, докато се движи над Луизиана"}
{"url": "https://trud.bg/%d1%83%d0%b6%d0%b0%d1%81-%d1%81%d1%80%d1%8a%d0%b1%d1%81%d0%ba%d0%b0-%d0%bb%d0%b5%d0%b3%d0%b5%d0%bd%d0%b4%d0%b0-%d0%b1%d0%be%d0%bb%d0%b5%d0%bd-%d0%be%d1%82-%d0%bb%d0%b5%d0%b2%d0%ba%d0%b5/", "text": "Ужасна новина застигна футбола. Синиша Михайлович, една от най-големите сръбски легенди и всепризнат майстор на прекия свободен удар, е болен от левкемия. Еврошампионът с „Цървена звезда“ от 1991 година сега е треньор на „Болоня“. „ Когато чух новината, се сринах – призна Михайлович. – Седях дни наред и плачех безутешно. Животът ми мина пред очите. Това не бяха сълзи от страх. Респектиран съм от болестта и съм готов да се боря с нея. Главата горе! Ще се боря докрай, както винаги през живота ми. Нямам търпение да вляза в болницата и битката да започва. Болестта е тежка, но победима. Говорих с моите футболисти. Някои се разплакаха. Казах ми, че сега е моментът да атакуваме и да победим. Ще спечеля за моето семейство, за децата ми и за всички, които ме обичат.“ Михайлович разказа, че баща му е бил болен от рак и поради тази причина редовно си е правил тестове. Преди година е нямало никакви симптоми. Стилиян Петров, рекордьорът по мачове в националния отбор, е пример за всички, борещи се с левкемията. Легендата се излекува и вече е в цветущо здраве.", "date": "2019.07.14", "title": " Ужас – сръбска легенда болен от левкемия"}
{"url": "https://trud.bg/%d1%81%d1%82%d0%be%d0%b5%d0%b2-%d0%b4%d0%be%d0%b2%d0%be%d0%bb%d0%b5%d0%bd-%d0%be%d1%82-%d0%bb%d0%b5%d1%81%d0%bd%d0%b0-%d0%bf%d0%be%d0%b1%d0%b5%d0%b4%d0%b0/", "text": "„ Лудогорец“ стартира защитата на титлата си с 2:0 срещу дебютанта „Царско село“, а треньорът Стойчо Стоев определи мача като „лесна победа“. „Не сме подценили двубоя, но в началото играхме доста бавно – обясни наставникът. – Още не сме в оптимална форма и новите футболисти не са се адаптирали. Сега целта е да победим и да отстраним „Ференцварош“ в сряда.“ „ Лудогорец“ нае стадион „Ивайло“ във Велико Търново, за да запази новата си трева за евродуела с унгарците. „ Те са най-добрият отбор в България и нормално бе да ни победят – призна Никола Спасов, треньор на „Царско село“. – Този мач беше като подготовка за следващите. Хубавото е, че играхме офанзивно и не бяхме страхливи. Следващия кръг трябва да бием „Арда“ на наш терен.“ „ Царско село“ чака разрешение от БФС да приеме тима от Кържали на своя стадион.", "date": "2019.07.14", "title": " Стоев доволен от лесна победа"}
{"url": "https://trud.bg/%d0%b2%d0%b8%d0%b6%d1%82%d0%b5-%d0%b2%d0%be%d0%b5%d0%bd%d0%bd%d0%b8%d1%8f-%d0%bf%d0%b0%d1%80%d0%b0%d0%b4-%d0%b2-%d0%bf%d0%b0%d1%80%d0%b8%d0%b6-%d0%b7%d0%b0-%d0%bd%d0%b0%d1%86%d0%b8%d0%be%d0%bd%d0%b0/", "text": "Във Франция честват националния празник на страната. Президентът Еманюел Макрон поведе традиционния военен парад в центъра на Париж. Тази година темата на парада е сътрудничеството на страните от Европа в сферата на отбраната. Наред с френските войски участват подразделения от Германия, Великобритания, Белгия, Испания и Холандия. 14-ти юли е денят, в който гражданите на Париж превземат Бастилията и освобождават политически затворници, като един от повратните моменти във Френската революция. Военният парад по Шанз-Елизе е най-старият в Европа. За първи път се е провел преди 139 години и традиционно минава от Триумфалната арка до площад Конкорд. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.14", "title": " Вижте военния парад в Париж за националния празник на Франция (ВИДЕО и СНИМКИ)"}
{"url": "https://trud.bg/%d0%b2%d1%81%d0%b8%d1%87%d0%ba%d0%b8-%d0%b2-%d0%bf%d1%81%d0%b6-%d0%b2%d0%b5%d1%87%d0%b5-%d0%bc%d1%80%d0%b0%d0%b7%d1%8f%d1%82-%d0%bd%d0%b5%d0%b9%d0%bc%d0%b0%d1%80/", "text": "Няма служител или фен на „Пари Сен Жермен“, който още да обича Неймар. Бразилският нападател влуди французите със злобно изказване в тв интервю в родината си. Неймар разказа, че победата с 6:1 над ПСЖ с екипа на „Барселона“ е най-хубавия му момент във футбола. „ Чувството при шестия гол бе неописуемо – продължи нападателят. – В съблекалнята полудяхме напълно.“ Тогава съдията помогна на „Барселона“ с отсъжданията си, а като знак на отмъщение ПСЖ убеди Неймар да премине в Париж срещу рекордните 222 милиона евро. След две години без блясък бразилецът се моли за завръщане в Каталуния. В социалните мрежи той продължи да дразни ПСЖ със своя снимка с фланелка на „Барса“. Освен това вече цяла седмица Неймар не е на тренировка на отбора си. Според баща му суперзвездата ще е в Париж в понеделник. След като купи Гризман, „Барса“ вече не се нуждае толкова от Неймар.", "date": "2019.07.14", "title": " Всички в ПСЖ вече мразят Неймар"}
{"url": "https://trud.bg/%d0%bd%d0%be%d0%b2%d0%b8-%d1%81%d0%b8%d0%bb%d0%bd%d0%b8-%d0%b2%d0%b0%d0%bb%d0%b5%d0%b6%d0%b8-%d0%b2-%d0%b3%d1%8a%d1%80%d1%86%d0%b8%d1%8f/", "text": "Нови проливни дъждове се изляха в ранните часове на неделя в Гърция, това съобщава гръцкото издание Protothema. Според данни на вестника, няколко улици в дема Навпактия на западното крайбрежия са били наводнени в часовете след полунощ. Пожарникарите са се отзовали на множество бедстващи сигнали през нощта. Нанесена е повреда на пътя, водещ към намиращия се региона античен театър. Силният дъжд бе очакван, след като по-рано гръцката метеорологична станция предупреди за нови силни валежи в страната, след необичайнат буря, която нанесе множество щети в Халкидики и от отне живота на седем души. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.14", "title": " Нови силни валежи в Гърция"}
{"url": "https://trud.bg/%d0%b0%d1%80%d1%82%d0%b8%d1%81%d1%82%d0%b8-%d0%be%d1%82-%d0%bf%d0%b5%d1%82-%d0%b4%d1%8a%d1%80%d0%b6%d0%b0%d0%b2%d0%b8-%d1%83%d1%87%d0%b0%d1%81%d1%82%d0%b2%d0%b0%d1%85%d0%b0-%d0%b2-%d0%bc%d0%b5%d0%b6/", "text": "Темата за толерантността е в основата на провелия се за осма поредна година международен арт пленер “Павликени и света“. Изложбата с творбите на художници от Бразилия, Холандия, Германия, Япония и България бе открита от кмета на община Павликени инж. Емануил Манолов и посланика на Бразилия в България и Република Северна Македония Ана Мария Сампайо Фернандес. Седем дами – художници- Ренате Швейцер – Германия, Сумие Мацуе – Япония, Зиба Сахаби – иранка по произход, Мариане Смит –Холандия, Верена Фрейдрих – Германия, Кристина Родригес – Бразилия, и българските автори – Даниела Тодорова и Тодор Тодоров показаха свои произведения, арт инсталации и скулптури в изложбата. Те са в България по покана на фондация „Аматерас“, съорганизатор на пленера. „Днес изкуството ни учи да проявяваме повече разбиране към околните. Виждаме тази освободеност на мисълта и в хартиените творби и инсталациите в днешната изложба. Те ни вдъхновяват и ни отварят светогледа към нови идеи и мечти, каквато е всъщност и основната задача на изкуството – да стимулира въображението ни, да провокира размисъл и дебат, да внесе красота в ежедневието ни“, каза при откриването инж. Емануил Манолов. По думите му пленерът има запазено място в културния живот на града и вече осма година показва значими творци пред публиката. Инж. Манолов бе категоричен: “Ние в Павликени си дадохме обещание, че ще отворим обятията си за изкуството от всички жанрове и видове, и от всички страни по света. С откриването на тази изложба аз вярвам, че вървим в правилната посока и създаваме богат културен продукт за съгражданите ни и гостите на нашия град“.  За първи път тази година всички автори са създали и едно общо произведение. Те са работили заедно във фоайетата на НЧ „Братство-1884“, където е показана и изложбата. Общата им работа се казва „Толерантност, дипломация и култура“. Повече за нея разказа кураторът на изложбата Даниела Тодорова. „Важен в нея е човешкият елемент – човекът, неговата душа, неговото желание да бъде част от голямото световно семейство, да даде своя принос, със своята креативност и талант и успоредно с това да бъде отворен, да бъде толерантен, да бъде наистина един прекрасен човек, изпълнен с любов и обич“, каза Тодорова. В рамките на пленера бе организиран уъркшоп, в който художничката Сумие Мацуе показа японския начин за полагане на злато и сребро. В Павликени бе прожектиран и филмът „Уважаеми Посланик“, който дава моментен поглед към личността и делото на бившия посланик на Бразилия в Париж Луис де Соуза Данташ, удостоен посмъртно с почетното звание Праведник на света при Мемориала на Холокоста „Яд Вашем“ в Йерусалим, за спасяването живота на повече от 1000 души, предимно евреи, които ги грози смъртна заплаха от нацисткия режим, като им дава визи. На живота и делото му е посветена и изложбата „Дон Кихот в мрака“, която също беше показана пред публиката в Павликени. Инж. Манолов подчерта, че темата за толерантността е водеща в тези две изложби, както и за целия 21 век, в който различията между хората са все повече и фактите говорят, че най-големите конфликти в историята са започвали именно от незачитането на различията.  Област за прикачени файлове АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.14", "title": " Артисти от пет държави участваха в Международния арт пленер “Павликени и света“"}
{"url": "https://trud.bg/%d0%b7%d0%b0%d0%b3%d1%80%d0%be%d0%b1%d0%b8%d1%85%d0%b0-107-%d0%bf%d1%80%d0%b0%d1%81%d0%b5%d1%82%d0%b0-%d0%b2-%d0%b7%d0%b8%d0%b4%d0%b0%d1%80%d0%be%d0%b2%d0%be/", "text": "107 прасета са били загробени в созополското село Зидарово, след като там бе открито огнище на африканска чума. Селяните, които гледат животни се жалвали, че няма признаци на болестта и настоявали за нови кръвни проби. Три прасета са умрели преди няколко дни в частна ферма край Зидарово, след което била направена кръвна проба на труповете и установено, че са чумави. Според местните обаче, прасетата били отровени с антифриз. Ветеринарите категорично опровергават тази версия. Касае се за африканска чума, свършили сме си работата, животните са загробени, казаха от Агенцията по храните в Бургас. Оттам уточниха още, че просетата не са маркирани и затова стопаните им няма да получат обезщетение. Въпреки това ветеринарите са описали всяко едно животно за да има пълна информация и документация на случая. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.14", "title": " Загробиха 107 прасета в Зидарово"}
{"url": "https://trud.bg/%d0%bf%d0%be%d0%b6%d0%b0%d1%80-%d0%b2-%d0%b6%d0%b8%d0%bb%d0%b8%d1%89%d0%b5%d0%bd-%d0%b1%d0%bb%d0%be%d0%ba-%d0%b2-%d1%81%d1%82%d0%b0%d1%80%d0%b0-%d0%b7%d0%b0%d0%b3%d0%be%d1%80%d0%b0-%d0%b2%d0%b7%d0%b5/", "text": "Пожар е бушувал в жилищен блок в Стара Загора. Огънят е избухнал тази нощ в 4:20 ч. на десетия етаж в жилищен блок в квартал „Казански“, съобщава БТВ. Пламъците са се прехвърлили и в жилището на 11 етаж. И двата апартамента са изгорели. В жилището на десетия е открито и овъглено тяло. В момента се установява кой е починалият. Пострадал от водата за гасенето на пожара е и апартаментът на деветия етаж. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.14", "title": " Пожар в жилищен блок в Стара Загора взе жертва"}
{"url": "https://trud.bg/%d1%87%d0%b5%d1%80%d0%b5%d0%bd-%d1%81%d0%bb%d0%b0%d0%b4%d0%be%d0%bb%d0%b5%d0%b4-%d0%b5-%d1%85%d0%b8%d1%82%d1%8a%d1%82-%d0%bd%d0%b0-%d0%bf%d0%bb%d0%b0%d0%b6%d0%b0-%d0%b2-%d1%81%d0%bb%d1%8a%d0%bd%d1%87/", "text": "Черен сладолед е най-популярното ледено изкушение това лято на южния плаж в Слънчев бряг. Нестандартният десерт, който се предлага гарниран с малини и замразен шоколад е последния хит по който туристите са луди. „Черният цвят на леденото изкушение се постига с карбон на прах, стрит черен сусам или с мастило от сепия“, разясняват кулинарните експерти. Казват, че по този начин черните ледени кристали въздействат на организма като активен въглен, действат прочистващо и извеждат излишната вода, която се задържа в тялото. Черната кокосова пепел действа също и тонизиращо на организма, затова е перфектна за летните горещини. „Ако можем да говорим за истински нов хит на южния плаж в Слънчев бряг през лято 2019, то това е черният сладолед. Това не е просто сладолед с тъмен шоколад и черен оцветител, а има уникален вкус и състав. Десертът се оказа истинско бижу край морето. Невероятното ледено изкушение е с аромат на домашна ванилия, а при консумация оцветява устата в черно за известно време. За повечето туристи това е изключително забавно, а снимките им с черното изкушение вече заливат социалните мрежи”, казват от персонала на плажа. Дамите пък са луднали по коктейла Антиейджинг. Както подсказва името, той има силен подмладяващ ефект, затова е и най-предпочитаната напитка от нежния пол. Приготвя се с натурален сок от алое, лимон, лайм, нар, листа от мента и много натрошен лед. Освен, че действа подмладяващо, той има и силни лечебни свойства. Приет вътрешно, алое вера детоксикира, стимулира растежа на нови клетки, подпомага имунната система и подобрява храносмилането. Цената на чаша 300 милилитра е 6 лева. Предпочитан предимно от дамите е и коктейлът „Елексир”, който е сред любимите коктейли на Николета Лозанова. Рецептата не е нейна, но тя е останала вдъхновена от напитката, приготвена и на южния плаж. Съставките са ликьор мараскино, малко ледена водка, прясно изцеден лимон, фреш от зелена ябълка, сироп от бъз. Добавя се шапка от натрошен лед, декорира се с дехидратиран портокал, ябълка, стръкове мента и коктейлни череши. Друга любима глезотия на дамите е водата за подмладяване. Чудотворният еликсир се предлага в заведенията на плажа и също се радва на огромен интерес от страна на нежния пол. Подмладяващите свойства на водата се дължат на добавката от хидролизиран колаген в нея. Бутилка от 0.4 литра струва 4 лв. Течността не само опъва бръчки, но подобрява метаболизма и тонизира организма, твърдят дамите които са я пробвали. Подмладяващата вода може да се пие вместо минерална, но за разлика от нея има леко сладникав вкус. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.14", "title": " Черен сладолед е хитът на плажа в Слънчев бряг"}
{"url": "https://trud.bg/%d1%81%d0%bf%d0%b0%d1%81%d0%b8%d1%85%d0%b0-%d0%be%d1%82-%d0%b8%d0%b7%d0%bf%d0%b5%d0%bf%d0%b5%d0%bb%d1%8f%d0%b2%d0%b0%d0%bd%d0%b5-28-%d1%82%d0%be%d0%bd%d0%b0-%d0%bf%d1%88%d0%b5%d0%bd%d0%b8%d1%86%d0%b0/", "text": "Великотърновски пожарникари спасиха от изпепеляване 28 тона пшеница, след като камиона, в който била натоварена, пламнал в движение. Инцидентът станал в събота около 14,30 ч. в Хаинбоаз край Килифарево. Заради техническа неизправност товарният автомобил се запалил. Огънят унищожил една гума, две въздушни възглавници и калник. Дошлите на място огнеборци спасили влекача и ремаркето, както и зърното. Огнеборци от Свищов пък са спасили две сгради в село Драгомирово. Сигнал за пожар в дворно място бил подаден в 15:56 часа в събота в Оперативен център Велико Търново. Причината за инцидента на ул.“ 16-та“ е човешка небрежност. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.14", "title": " Спасиха от изпепеляване 28 тона пшеница след пожар в камион в Хаинбоаз\t"}
{"url": "https://trud.bg/%d0%b7%d0%b5%d0%bc%d0%b5%d1%82%d1%80%d0%b5%d1%81%d0%b5%d0%bd%d0%b8%d0%b5-%d0%be%d1%82-73-%d0%bf%d0%be-%d1%80%d0%b8%d1%85%d1%82%d0%b5%d1%80-%d1%83%d0%b4%d0%b0%d1%80%d0%b8-%d0%b8%d0%bd%d0%b4%d0%be/", "text": "Силно земетресение с магнитуд от 7,3 по скалата на Рихтер е усетено на островите Малуку в източната част на Индонезия, съобщиха от Геологическа топографска служба на САЩ. Епицентърът на Труса се намира на около 165 километра от югозападния град Тернат в провинция Северно Малуку. Не е издадено предупреждение за опасност от цунами. Към момента няма данни за жертви или щети. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.14", "title": " Земетресение от 7,3 по Рихтер удари Индонезия"}
{"url": "https://trud.bg/%d0%b2%d0%b5%d0%b6%d0%b4%d0%b8-%d1%80%d0%b0%d1%88%d0%b8%d0%b4%d0%be%d0%b2-%d0%b1%d0%be%d0%b9%d0%ba%d0%be-%d0%b1%d0%be%d1%80%d0%b8%d1%81%d0%be%d0%b2-%d0%b8%d0%bc%d0%b0-%d0%bf%d1%80%d0%b8%d1%80%d0%be/", "text": "Депутатът от ГЕРБ и председател на Комисията по култура в парламента Вежди Рашидов коментира пред  , че очаква в някакъв момент Бойко Борисов да се оттегли от лидерската позиция в партията. Според Рашидов, Борисов може да постъпи както Ахмед Доган, който стана почетен председател на ДПС. „Чувам го напоследък хвърля едни хубави изречения – път на младостта, явно той е разумен човек, ще намери границата, за да може като Доган в един момент – да има влиянието, но да може по един елегантен начин да подготвя кадри“, коментира Рашидов. На въпрос дали Борисов ще се оттегли след третия мандат, Рашидов отговори: „Аз мисля, че е достатъчно умен и разбира, че има смяна на поколенията. Доган навреме се отдръпна. Остави едни по-млади хора да въртят това колело, но без да изпуща колелото, все пак то е негово. Смятам, че той е разумен и ще влезе в тази схема“, заяви той. „Бойко е уникален случай. Ще си остане в историята. Лично аз го познавам от много годин, преди да има ГЕРБ. Той порасна много бързо. Стана голям политик, голям държавник.“, каза Рашидов. Той подчерта, че Борисов има един природен талант – работи на една вълна с хората. „Затова е така обичан от хората, защото го разбират, на една вълна са. Наблюдавал съм го в уникални ситуации. Не искам да го хваля. Но просто съм изненадан колко бързо порасна. Той е историческа личност“, допълни Рашидов. На въпрос какво става в парламента и дали е по-трудно без Цветан Цветанов, той отговори: „Незаменими хора няма. Аз съм имал проблеми с Цветанов. С него не сме си говорили четири години, когато бях министър. В крайна сметка партията е на премиера Борисов – той я изгради, той е лидерът. Крайните решения са негови. Хората понякога с любов се женят и в един момент се разделят. Така е в семейството. И партията е едно семейство!“ „Ние искаме да сме демократи с пазарна икономика, но живеем като комунисти. Някой ти казва – за колко да си вземеш панталони или къща. Ами пазарът го казва, не – те ще ми кажат“, каза той. „Цецо трябваше малко да спре с апартаментите, коментира Рашидов. „Това със сигурност ядоса донякъде премиера. Но Цветанов беше организиран човек. Не може до вчера да го е имало и всички да са били сервилни, а днес – все едно не съществува. Разбира се, не бих се месил в партията, но не мога ли да стисна ръката на човек, с когото сме работили години наред“, заяви той. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.14", "title": " Вежди Рашидов: Бойко Борисов има природен талант да работи на една вълна с хората"}
{"url": "https://trud.bg/%d0%b6%d0%b5%d1%81%d1%82%d0%be%d0%ba%d0%b8-%d0%b7%d0%b0%d0%b4%d1%80%d1%8a%d1%81%d1%82%d0%b2%d0%b0%d0%bd%d0%b8%d1%8f-%d0%b2-%d0%b1%d1%83%d1%80%d0%b3%d0%b0%d1%81-%d0%b7%d0%b0%d1%80%d0%b0%d0%b4%d0%b8/", "text": "В неделя плажът не само в Бургас, а по цялото Южно Черноморие остана пуст, защото още от осем часа сутринта започна да се излива пороен дъжд. Жестоки задръствания станаха по пътя от Созопол към Бургас. Заради лошото време всички родни туристи едновременно явно бяха решили да се приберат по родните места. В резултат – огромна колона коли се изви по пътя от Созопол към Бургас. Засилен трафик имаше и в града към моловете на Бургас, както и по пътя- Ахелой- Поморие. Особено тежко е задръстването от Созопол. Четири екипа на Пътна полиция регулират движението на автомобилите, призоваваме шофьорите да бъдат търпеливи, каза старши комисар Калоян Калоянов, шеф на МВР Бургас пред „Труд“. Заради лошото време 146 руски туристи останаха блокирани на летището в нощта срещу неделя. Първо самолетът им закъснял, а после машината се повредила и полетът им за 19 часа не се реализирал. Заради проливния дъжд и гръмотевици, самолетът им не излетял и в неделя и след безсънната нощ хората били настанени в четири хотела в Бургас. През последните десет дни флаговете по вишките са като на светофар. Сутринта започва със зелено знаме за спокойно море, около обед става жълто и от 14 до 17 часа, когато излиза вятър, сигнализацията вече е червена – за опасно море и мъртво вълнение. Мъртвото вълнение се появява почти всеки ден за по няколко часа, разказаха пред „Труд“ спасители. Това, което ги изправя на нокти всяко лято е мъртвото вълнение. То се появява обикновено около Илинден и в началото на август. Заради климатичните промени обаче може да хване във всеки един момент. Миналата година например връхлетя още в началото на лятото – през юни и началото на юли. Почти през целия сезон спасителите предупреждаваха за опасността от него. Сега идва по нов „график“- в следобедните часове. Мъртвото вълнение увлича къпещия се навътре в морето, копае подводни ями и е много опасно дори за опитните плувци. Водните инструктори съветват, ако човек попадне в него първо да запази самообладание и да не се паникьосва. И второ да плува успоредно на брега, а не фронтално към него, както и да даде сигнал на спасителите, че е в беда. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.14", "title": " Жестоки задръствания в Бургас заради лошото време, 146 руснаци блокирани на летището"}
{"url": "https://trud.bg/%d0%bd%d0%b0%d0%b4-1500-%d0%b7%d1%80%d0%b8%d1%82%d0%b5%d0%bb%d0%b8-%d0%b0%d0%bf%d0%bb%d0%be%d0%b4%d0%b8%d1%80%d0%b0%d1%85%d0%b0-%d0%b8%d0%b7%d1%8f%d1%89%d0%bd%d0%be%d1%82%d0%be-%d0%b8%d0%b7%d0%bf/", "text": "Над 1500 зрители възхитени аплодираха в събота вечерта спектакъла „Лебедово езеро“ на Имперския руски балет на крепостта Царевец във Велико Търново. Със зрелищната постановка под звездите бе открит летният оперен фестивал „Сцена на вековете“. Царският дворец на историческия хълм за 34-ти път се превърна в оперна и балетна сцена.  „Фестивалът „Сцена на вековете“ е сред най-престижните форуми в културния живот на България. Убеден съм, че уникалното съчетание на природните красоти, нестандартните сценични решения и драматургия, претворени с неуморен труд и завиден професионализъм от талантливите артисти, ще привлекат хиляди меломани и любители на оперния туризъм“, заяви при откриването на културната проява зам.министърът на културата Румен Димитров. Зам.кметът на болярския град проф. Георги Камарашев пък обяви, че за първи път фестивалът е с международно участие. „Тази година е специална за нас, тъй като вече имаме гости и то не какви да е – това е Имперският руски балет, който представя пред нас своето изкуство“, каза проф.Камарашев.  Той връчи старопрестолна грамота на художествения ръководител на Имперския руски балет Гедиминас Таранда. Той е начело на трупата вече 25 години. Заради юбилея балетът прави световно турне. У нас пристига след гастроли в Бразилия, Алжентина и след 21 спектакъла в Санкт Петербург. А след 5 представления в български градове, следва представяне в Москва, а от там заминават за Австралия, Нова Зеландия и Китай.  Пред търновската публика балетът се представя за първи път. Гедиминас Таранда има планове и за бъдещи постановки в страната. „Непрекъснато расте интересът към класическия балет. Всички са луди по класиката, защото в света никой не я поставя. Тя се унищожава. А когато я видят, хората ахват. Ние всяка година гастролираме в Австралия, Нова Зеландия, Филандия. В продължение на три месеца залите са пълни, всички идват. В Русия също обожават класиката, още от деца. Обичам много фолклор, и джаз също. Така се получава, че обичам всичко, но навярно фолклорът е на първо място. Познавам българския фолклор. При вас е съхранена тази традиция, а песните ви са връзката с Космоса. Мои приятели пеят български фолклорни песни, дори изпълниха две много красиви песни на Празника на народите. А от операта любима ми е „Травиата” на Верди”, сподели минути преди представлението Гедиминас Таранда. След края на постановката, като подарък от община Велико тръново бе излъчен аудио-визиулният спектакъл „Звук и светлина”. До края на август афиша на „Сцена на вековете“ са включени още шест впечатляващи заглавия на българските оперни театри. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.14", "title": " Над 1500 зрители аплодираха изящното изпълнение на Имперския руски балет на Царевец\t"}
{"url": "https://trud.bg/100-%d0%b3%d0%be%d0%b4%d0%b8%d1%88%d0%bd%d0%b8-%d0%bd%d0%be%d1%81%d0%b8%d0%b8-%d0%bd%d0%b0-%d1%81%d1%86%d0%b5%d0%bd%d0%b0%d1%82%d0%b0-%d0%bd%d0%b0-%d1%84%d0%be%d0%bb%d0%ba%d0%bb%d0%be%d1%80%d0%bd/", "text": "Феерия от цветовете на носии от цялата страна украси поредния ден от втория Национален фестивал за народно творчество „Фолклорна магия“ в Банско. На двете сцени в Градския парк се изявиха участници от Силистра, Варна, Кюстендил, Севлиево, Сандански, Перник, Свищов, Добрич, Велинград, Хисаря, Дупница, Димитровград, Берковица, Монтана, Банско, Смолян, Разград и много други. ​  Надпреварата в четирите категории: за пеене, танци, свирене и демонстрация на обичаи беше изключително оспорвана, защото всички участници се представиха на високо ниво. Освен завладяващи изпълнения в духа на българските непреходни ни традиции, те се бяха постарали и с автентично за региона си облекло, като на сцената се представи дори и 100-годишна носия от района на Сандански. Приемствеността между поколенията също бе демонстрирана, като на сцената имаше 4-годишни дечица редом до 90-годишни баби. ​Вечерният концерт за втори пореден ден събра хиляди хороиграчи и любители на най-българските ритми, които извиха неспирни хора под автентичните звуци на изпълненията на Стоян Петков, МФГ „Бански старчета“, на тракийския славей Бинка Добрева и на примата на македонската песен Румяна Попова заедно с танцьорите от „Майсторите на танца“. Представителите на народните занаяти предизвикаха изключителен интерес сред гостите на града, а шатрите, в които те бяха изложили ръчно направените стоки зарадваха посетителите. Ето и списък на победителите в този фестивален ден, определени от изключително авторитетното жури в лицето на проф. Лозанка Пейчева, доц. д-р Венци Димов, доц. Бинка Добрева, Генчо Генчев, доц. Георги Хинов, Светла Барякова, Димитър Христов, иконом Георги Касапинов, Даниел Спасов: Категория „Дръж се, земьо“ във възрастова група до 12 год.:  I награда – ДТС „Ресиловче“, с. Ресилово  II награда – Детски Танцов Състав Рила, гр. Дупница  III награда – НЧ „Пробуда 1908“, с. Поповица Категория „Дръж се, земьо“ във възрастова група от 13 до 17 год.:  I награда – Фолклорен танцов ансамбъл Рила, гр. Дупница  I награда – ФТС „Творецът“, гр. Свищов  II награда – МЛТС „Тракийка“, с. Поповица  III награда – Детски танцов състав „Радост“, гр. Монтана Категория „Дръж се, земьо“ във възрастова група над 18 год.:  I награда – ТС „Ситовци“, с. Ситово  I награда – Клуб за народни хора „Фолклорен извор“, с. Царевец  I награда – Танцово – певческа група от с. Крушари  II награда – ГНХ „Тракия“, гр. Димитровград  III награда – Танцова формация „Беломорски полъх“, с. Копривлен  III награда – Танцова група за автентични хора, с. Гарван Категория „Фолклорни виртуози“ във възрастова група от 13 до 17 год.:  I награда- Цветелин Димитров, гр. Казанлък  I награда – Костадин Петров, гр. Казанлък Категория „Фолклорни виртуози“ във възрастова група над 18 год.:  I награда – Георги Николов от с. Гарван Категория „На мегдана“:  I награда – Група за местен хумор от с. Осеновлаг  II награда – Фолклорен състав за обреди, гр. Вълчедръм Категория „Нашенски славей“ във възрастова група до 12 год.:  I награда – Виктория Хаджиева, гр. Смолян  II награда – Йоана Попова, гр. Карлово  III награда – Антония Лозанова, гр. Благоевград Категория „Нашенски славей“ във възрастова група от 13 до 17 год.:  I награда – Василиа Петрова, гр. Кюстендил  II награда – ФГ „Надежда, гр. Благоевград  III награда – Илияна Янчева, гр. Благоевград Категория „Нашенски славей“ във възрастова група над 18 год.:  I награда – Дъбенската група, с. Дъбене  II награда – Женска фолклорна група за автентичен фолклор, с. Гарван  III награда – Група за автентичен фолклор, с. Борино Фестивалът „Фолклорна магия“ днес ще продължи с историческа възстановка на освобождението на Банско, много изпълнения на самодейци от цялата страна, както и със завладяващи вечерни концерти. Тази вечер банскалии и гостите на града очакват с нетърпение концерта на обичаната от всички народна певица Гуна Иванова и двете млади изпълнителки Ива и Велислава Костадинови. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.14", "title": " 100-годишни носии на сцената на Фолклорна магия в Банско\t"}
{"url": "https://trud.bg/%d0%bf%d0%be%d1%87%d0%b8%d1%81%d1%82%d0%b8%d1%85%d0%b0-%d0%b7%d0%b0%d1%82%d0%bb%d0%b0%d1%87%d0%b5%d0%bd%d0%b8%d1%82%d0%b5-%d0%b4%d0%b5%d1%80%d0%b5%d1%82%d0%b0-%d0%b2-%d1%87%d0%b5%d1%82%d0%b8%d1%80/", "text": "Приключи почистването на деретата и отводнителните съоръжения в сливенските села Струпец, Жельо войвода, Селиминово и Бинкос, съобщиха от местната администрация. Възстановена е и проводимостта на коритото на Дюлева река, която преминава в района на големия жилищен комплекс „Дружба“ в града. Коритото й бе обрасло с храсти и дървета, а последните проливни дъждове допълнително го затлачиха със счупени клони, големи количества наноси и твърди битове отпадъци. Възстановен е профилът на коритото, както и дигата, разрушена от свлечените земни маси. Продължава както възстановяването на настилките в сливенските села, където пороите отнесоха асфалта, така и почистването на деретата. От общината съобщиха, че количеството на падналия в ранната вечер на 13 юли дъжд възлиза на 26 литра на квадрат. Валежът бе възобновен и на следващия ден. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.14", "title": " Почистиха затлачените дерета в четири села и коритото на Дюлева река в Сливен"}
{"url": "https://trud.bg/%d0%b0%d0%b1%d0%b2-%d1%89%d0%b5-%d1%81%d0%b5-%d1%8f%d0%b2%d0%b8-%d1%81%d0%b0%d0%bc%d0%be%d1%81%d1%82%d0%be%d1%8f%d1%82%d0%b5%d0%bb%d0%bd%d0%be-%d0%bd%d0%b0-%d0%bc%d0%b5%d1%81%d1%82%d0%bd%d0%b8%d1%82/", "text": "ПП АБВ ще се регистрира самостоятелно за участие в местния вот. Решението бе взето след заседание на Националния съвет на партията, съобщи заместник-председателят на АБВ Владимир Маринов пред медиите. „Разбира се, в допълнение на взетото решение, след задълбочен анализ и на това какво имаме в момента в местната власт, как сме представени, ние поставихме и своите цели, които задължително трябва да бъдат свързани със запазване и увеличаване на нашето представителство по места. Това са общински съветници, кметове на населени места и кметове на общини. Не на последно място беше взето решение за формат на явяване по места, където знаете, че ние сме организация с достатъчно добра коалиционна култура. Уважаваме изключително много партньорите, с които сме работили и продължаваме да работим, като коалициите, които ще формираме по места, следва да бъдат приоритетно с организациите и политическите партии част от „Коалиция за България“ и политически субекти и политически организации, представители на ляво-центристкия спектър в страната“. Маринов посочи, че ПП АБВ има достатъчно основания и потенциал да увеличи участието си в местната власт, които отстоява последователно през годините. Председателят на ПП АБВ Румен Петков посочи, че партията ще търси не просто подобряване на резултата си, но като основната ни задача си поставя засилването на участието на левицата в местните органи за самоуправление.  „Анализът, който правим е, че представителството на левицата в местните органи за самоуправление в изтичащия мандат е катастрофа. Левицата няма нито един кмет на областен център, няма нито един кмет или по-скоро много малко кметове на околийски центрове. Това са големите общини с историята в миналото. Това означава, че имаме волята и приемаме проявения от БСП към партията интерес на различни нива – общинско, областно, национално с готовността да се търсят решения, които да доведат до слагане на началото на разделяне между ПП ГЕРБ и държавата“, каза Петков и добави, че главната, основната политическа задача, която партията си поставя, е рязко разделяне на ПП ГЕРБ и държавата. Румен Петков коментира и въпроса за премахване на машинното гласуване като възможност за местния вот.  „…Т.е. във всички избори, които касаят структурирането на властта в България машинното гласуване да бъде елиминирано. Ако се вгледаме в статистиката от последните няколко избора, ние ще видим, че сме достигнали до един изключителен резултат. 300 хил. или 8% недействителни бюлетини 2017 г. в парламентарните избори. Не знам дали разбираме какво означава това? 300 хил. гласа са горе-долу гласовете, които ДПС получи на последните избори, т.е. третата политическа сила в страната. Това очевидно е инструмент за манипулиране на изборния резултат. Назад в парламентарните избори 2014 г. са 218 хил. невалидните, 2013 – са 90 хил. “, каза още Петков. Той смята, че политическите партии в парламента, без съмнение, са заинтересовани от този инструмент. „Ние настояваме не за преразглеждане на изборния резултат, а от тези избори да бъдат изведени недействителните бюлетини и с участие на експертиза на политолози, на представители на академичната общност, на Централните избирателни комисии в този период от време да се разгледат недействителните бюлетини“. Един от инструментите за минимизиране на множество невалидни бюлетини , като изборен резултат, е машинното гласуване, категоричен е Румен Петков. Партията ще настоява машинното гласуване да бъде въведено като единна норма по най-бързия начин. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.14", "title": " АБВ ще се яви самостоятелно на местните избори"}
{"url": "https://trud.bg/%d1%85%d0%b0%d1%80%d0%b0%d0%bd-%d0%b8-%d0%b4%d0%b0%d1%80%d0%b0-%d1%82%d1%83%d1%80%d1%81%d0%ba%d0%b8%d1%82%d0%b5-%d0%bf%d0%b5%d1%80%d0%bb%d0%b8-%d0%be%d1%82-%d0%b4%d1%80%d0%b5%d0%b2%d0%bd%d0%be/", "text": "В Харан са останките от най-древния ислямски университет в света Миналото лято там било 62 градуса и местните пържели яйца на слънцето Югоизточна Турция е място, където любопитният и жаден за преживявания турист може да усети на 100% мистиката и очарованието на древността. Недалече от границата със Сирия са земите на древна Месопотамия – северната й част, а там история и съвремие са така преплетени, че захранен от емоцията, наистина можеш да се почувстваш като в приключение на Индиана Джоунс. И всичко е автентично, запазено без да се натрапва и усеща ръката на реставраторите. Изведнъж попадаш 5000 години назад и въпреки, че сега е жега, се потапяш напълно в онази епоха, за която само си чел и мечтал. Разбира се, мнозина предпочитат да се насладят на великолепните морски курорти на Турция, но ако човек иска да преживее нещо завинаги, ако мечтае да се потопи в приказките на Шехерезада, тази още непозната част от южната ни съседка е пътешествие, което не бива да се изпуска Само на 40 км от Гьобекли тепе – там са впечатляващите руини на най-старото светилище в света, и недалече от сирийските градове Алепо и Ракка (доскоро смятана за столица на ИДИЛ), се намира Харан. Малкото селище с конусовидни кирпичени къщички е излязло все едно от приказките и за него казват, че е един от най-древните градове в света. Всъщност, този район си и част от Близкия Изток. Харан е споменат още в Библията и е на около 5000 години. Векове наред той е бил важен асирийски град, известен с храма на Син, бога на Луната. Факт е, че точно тук две години от живота си е прекарал и Авраам. В Харан е завършил земните си дни неговият баща Тара, който пък бил изпратил на това място негов човек да търси жена за сина му Исаак. А странните прелестни къщички ги има само на няколко места в света – тук, в Дамаск, в Италия (Пулия), в Судан. От 30 години те са пригодени за туристи – вътре в тях дори може да се живее. Цялото селище е оградено, а около него са останките на древни цивилизации. Асирийците наричали този град “Харану”, което означава “кръстопът”, “път” или “път на кервани”. Древният Харан е бил добре развит и важно селище. Ако повървиш оттам десетина минути ще стигнеш до руините на древен храм, на джамия, а малко по-натам са и останките на най-древния ислямски университет в света, който е разрушен от Чингиз хан. До него стърчат и запазените стени на кула от около 45 метра (преди тя е била 65). Някога тя е била обсерватория, в която са работели страхотни учени. Сред тях е бил и известният астроном Ал-Батани, който е направил някои от най-точните наблюдения в ислямската астрономия, а неговите проучвания за слънчевите и лунните затъмнения се използвали чак до 18-и век. Смята се, че той първи е дръзнал да изчисли разстоянието между Земята и Луната. В Харан се намира и крепост, построена от Нумаридите, след тях са дошли римляните, а после и всички останали, които са живели по тези земи. Точно в това селище през 217 г. след Хр. е убит известният римски император сатрапът Каракала (истинското му име е Басиан, но той е популярен с прякора си). Той бил голям почитател на Александър Македонски и тръгнал към неговите земи, където намерил смъртта си. Това станало след заговор на преторианските префекти, а убийството му извършил неговият личен охранител, докато императорът облекчавал естествените си нужди на пътя до Харан. Местният гид в селището от известно време е 30-годишният Халил Казим, той е собственик на туристическата част с кирпичените къщички. Камилата му, с която развежда туристите, ни посреща излегнала се в жегата пред входа на селището. Като влезеш в него, наистина попадаш в друг свят. Отсреща са къщичките, а от двете страни – окото ти ликува, виждайки пъстрите цветове на килимите и шарените пискюли, които висят, не позволявайки на парещите слънчеви лъчи да попречат на туристите, седнали в приспособените за кафенета места. Прадядото на Халил – Биси, когато пристигнал тук от Сирия, решил да си построи кирпичена къща като древните. Той имал 9 жени и 42 деца, с които живеел в 20 стаи. Всъщност, всички те са свързани, макар отвън да изглеждат като няколко къщи. Всяка от тях има дупка на конусовидния покрив, която била източник на светлина и изпълнявала ролята на днешните… климатици. Вътре в къщите наистина е приятно хладно, нищо, че навън температурата е 40 градуса. Халил ни разказа, че миналото лято (2018 г.) горещините са стигали 62 градуса и са си пържели айца на слънцето – само за пет минути и били готови. Влизайки в жилището, минаваш през кухнята, спалните (на земята), гардеробните са много интересни – по стените са окачени десетки дрехи от едно време и който от туристите пожелае, само за пет лири (около 1,80 лв.) може да бъде облечен с красивите наряди и да си направи снимки след това. В цялото това нещо се включват и хора от семейството на Хилил, които са изключително мили и симпатични. След като се насладиш на всичко, те чака изненада. Само тук в Харан ще те почерпят с кафето мърра – което е буквално една голяма глътка и е много вкусно, но и силно. То се вари между 6 и 8 часа и се смесва с кардамон, а вкусът му е невероятен. Халил разказва истории от едно време, една от които е, че когато богат човек изпиел чашката с мърра, ако я остави на масата, трябвало да я напълни със злато. А ако двама души пият от една и съща чашка, то те нямало да се разделят 40 години. Истинско удоволствие можеш да изпиташ, ако опиташ и от айряна. Той се сервира в специална бакърена каничка, а пяната му като конус е висока почти 10 сантиметра. Вкусът на мляко наистина е незабравим, а навесът, постлан с шарените черги на Халил и висящите килими с пъстри пискюли те връща хилядолетия назад. Другото място от приказките на 1001 нощ е каменната Дара, също близо до сирийската граница. Наричат този скален комплекс турската Петра, защото наистина напомня древния град в Йордания, макар и в малко по-умален мащаб. Останките от този античен град се намират само на 30-ина километра от прекрасния град Мардин, а в района около него е пълно с православни манастири. В миналото Дара е било византийска военна крепост. След победата на Александър Велики над персите този регион преминал под господството на Селевкидите. По-късно град Дара е бил завладяван последователно от римляните, партите, византийците и арабите, след което районът е включен в турските територии. Първоначално градът е бил некропол и обиталища от скални хралупи, където са открити костите на десетки хиляди хора. Бил е римски лагер, Всъщност некрополът сега е направен като музей вътре в скалите. Специалисти са стигнали до извода, че некрополът е съществувал хилядолетия. Следващите му обитатели обаче не са знаели за предназначението му и през дупката, високо в скалите, са хвърляли боклука си, използвайки го за сметище, което изгаряли. Тази дупка е била направена от първите заселници, които са смятали, че духът им излиза през нея. Оттам са гледали и слънцето и луната. Дара е уникално място, което те поразява още щом го видиш. Има дълбока пещера, “прозорците” или “вратите”, издълбани в скалите, те карат да усетиш вечността. Казват, че името й идва от персийския цар Дарий. Градът е новооснован през 505 година от император Анастасий I и ставал място на ожесточени битки. Построен е след избухналата през 502 г. персийска война, за да подобри стратегическата позиция на римляните. Може би по това време в скалите е бил издълбан и християнски храм, защото са открити нарисувани Дева Мария и Иисус в скута й. Смята се, че тук са се заселили една от най-старите православни общности в света сюрианите. През 6-7 век Дара била окончателно завоювана от арабите, тя загубва влиянието си и настъпва упадъка й. Това, че е толкова близо до Сирия, където от няколко години има военни действия, въобще не намалява потока от туристи. На тръгване от скалния град изненадващо се появи… двойка красиви младоженци. Оказва се, че това място е много предпочитано за сватбени фотосесии заради красотата и мистиката си. Великолепието на древността от няколко години кара туристи от цял свят да се насочват към Югоизточна Турция. Мястото наистина е рай за тези щастливци, успели да стъпят и да се разходят в земите на древна Месопотамия. Тук всичко е автентично, а за допълнителните екстри като храна, пазар и толкова мили хора, е нужно да се напише отделен материал. Всичко е толкова емоционално като преживяване, че дори ти се иска да запазиш видяното като малка тайна само за теб. Тук засега няма масов туризъм, няма тълпи, които да смущават островчето ти на безметежност, от което не искаш да си тръгнеш. Затова по тези места идва културна публика, която може да оцени красотата, колорита и прелестта на древността, съчетана с модерното днес.", "date": "2019.07.14", "title": " Харан и Дара – турските перли от древността\t"}
{"url": "https://trud.bg/%d0%bf%d0%bb%d0%b0%d0%b6%d1%83%d0%b2%d0%b0%d0%bd%d0%b5%d1%82%d0%be-%d0%bd%d0%b0-%d0%b2%d1%80%d0%be%d0%bc%d0%be%d1%81-%d0%ba%d1%80%d0%b8%d0%b5-%d1%80%d0%b8%d1%81%d0%ba-%d1%80%d0%b0%d0%b4%d0%b8/", "text": "Плажуването на залива „Вромос“ не е препоръчително. От години там се знае, че радиационният фон е завишен заради хвостохранилище на съществуваща в близкото минало мина за добив на мед и има риск за здравето на плажуващите. През 80-те години на миналия век залива Вромос е използван за хранилище на отпадъци, включително и радиоактивни, от медните мини. Сега всяка година радиоактивният фон се следи от Регионалната здравна инспекция. Оттам предупреждават за завишените нива, но в крайна сметка на мястото най- редовно се появяват нелегални къмпингари, които не вярват в поставените табели и съзират конспирация- че някой иска да отреже достъпа от безплатния и див, спокоен, и красив плаж. Ивицата е много желана от туристи, които редовно опъват хавлиите си там, тъй като е край пътя и до нея се стига лесно. Не обръщат внимание на табелите за неохраняем плаж и риск заради радиация, мнозина даже ги изтръгват и чупят. Летовниците, които плажуват на това място са или от вътрешността на страната или са от чужбина и не знаят за „радиационния плаж“, станал нарицателен заради опасността, която крие. Има обаче и местни, които твърдят, че не им пука и че всяка година идват на плаж в залива и нищо не им се е случило. Нещо повече. Едно лято хотелиери от близки населени места се вдигнапа на бунт, че слуховете за радиация, съсипвали туризма. Ние предупреждаваме, че има риск, макар и минимален. Оттам нататък всеки си преценя дали да къмпингува в залива или не, казаха от РЗИ. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.14", "title": " Плажуването на „Вромос“ крие риск, радиоактивен е"}
{"url": "https://trud.bg/%d0%b4%d0%be-5-%d0%b3%d0%be%d0%b4%d0%b8%d0%bd%d0%b8-%d0%bf%d1%83%d1%81%d0%ba%d0%b0%d1%82-%d0%b5%d0%bb%d0%b5%d0%ba%d1%82%d1%80%d0%b8%d1%87%d0%b5%d1%81%d0%ba%d0%b8-%d1%81%d0%b0%d0%bc%d0%be%d0%bb%d0%b5/", "text": "До 5 години ще стане възможно пускането на първите електрически самолети. По тази идея работят инженерите на Tesla по заръка на техния началник Илън Мъск. Собственикът на компанията за електромобили иска да осъществи пробив и във въздуха с електрически превозни средства, както направи по Земята. За конструиране на надежден самолет на ток е необходимо изцяло ново поколение батерии с много по-висока енергийна плътност. Електрическите двигатели, които ще движат самолетите, имат предимството пред конвенционалните, че са много по-леки и компактни. В последните години различни компании работят по идеята за електрически или хибридни самолети в търсене на по-екологичен и по-икономичен въздушен транспорт. Създадените до момента машини обаче са само прототипи и са твърде малки, за да осъществяват пътнически превози.", "date": "2019.07.14", "title": " До 5 години пускат електрически самолет\t"}
{"url": "https://trud.bg/%d0%b8%d0%bc%d0%b0-%d0%bb%d0%b8-%d0%bd%d0%b0%d0%b4%d0%b5%d0%b6%d0%b4%d0%b0-%d0%b7%d0%b0-%d1%87%d0%b8%d1%82%d0%b0%d0%bb%d0%b8%d1%89%d0%b5-%d0%bd%d0%b0%d0%b4%d0%b5%d0%b6%d0%b4%d0%b0/", "text": "Преди 150 г. княз Александър Батенберг пръв дарява 50 златни наполеона за изграждането на културната институция В него заседават три Велики народни събрания Спешно са необходими около 2 млн. лева за завършване реставрацията на Народното читалище “Надежда 1869 г.” във Велико Търново. С парите ще бъде обновена и снабдена с модерно техническо оборудване сцената в театралния салон на емблематичната културна институция, която тази година чества 150-годишен юбилей. За належащата реконструкция има разработен проект, който през април тази година е внесен в Министерството на културата и се чака финансиране. Сагата по възстановяване блясъка на читалището, което е обект от висока категория на национално значение, е от 2003 г., когато е правен последния ремонт. Строителните дейности тогава са били по проект на арх. Пламен Цанев. Средствата обаче не стигнали за цялостен ремонт и част от реконструкцията останала незавършена. Етапно са извършени реставрационни работи на салона без сцената, която е зазидана, а в салона е направен временен подиум. Средствата в размер на 500 000 лева за завършване на салона и прилежащите фоайета са осигурени от Община Велико Търново и Конфедерация Швейцария по проект “Красиво Велико Търново”. “От тогава сцената е в полудобро техническо състояние. Заради това изготвихме проект за довършителна реставрация и техническо оборудване, кандидатствахме за финансиране през 2007 г. Докато се чакаше отпускането на средства, през 2009 г. покривът се срина върху сцената. Представени бяха протоколи за щетите пред Междуведомствената комисия по бедствия и аварии. С отпуснати от държавата 10 000 лева и с 4000 лева собствени средства, успяхме да завършим отделни части по изготвянето на проекта”, обяснява председателката на читалищното настоятелство арх. Донка Колева. Тя уточнява, че за архитектурно-строителните дейности са необходими малко над 600 000 лева, за електроакустиката-190 000 лева, 114 000 лева ще струва осветлението, а останалите средства от исканата сума са за сценично оборудване, механизация, портален мост, съоръжения за противопожарна безопасност и др. “Салонът, който събира 300 души, има много добра акустика. Дори и с временен подиум, на сцената непрекъснато се играят представления. Имаме по над 20 постановки годишно, както и множество други културни събития. Две поредни години Американското посолство организира в читалището два концерта”, изтъква арх. Донка Колева. Като радетел за съхраняване на богатото културно наследство като сграден фонд и ценни предмети, арх.Колева е направила щателно проучване на забележителната история на НЧ “Надежда”. “Още със създаването на читалището през 1869 г. търновската общественост го поставя в центъра на културния живот в града. В ръководството му са избрани образовани, високоинтелигентни и авторитетни личности с влияние в политиката и с активно участие в изграждането на нова България. Това са председателят Димитър хаджи Павли Иванов, подпредседателят Н. Д. Смилов, касиерите Жоржо Момчев и Атанас Симеонов и писарите Стефан Михов и Петър Димов. Първоначално читалището се помещава в къщата на Атанас хаджи Недялков, а след това в дома на Анастасия Тодорова на днешната улица “Иван Вазов” 9”, разказва арх. Донка Колева. Тя подчертава, че изключително любопитна е архитектурната история на театралния салон, обявен през 1973 г. за исторически паметник на културата от национално значение и на читалищната библиотека, декларирана като архитектурно-строителна културна ценност от 1980 г. “На 10 юни 1882 г. на заседание на настоятелството председателят д-р Стат Антонов предлага читалището да построи собствена сграда за театрални представления, която да е гарант за неговото бъдеще, за неговия авторитет и развитие. Тази идея се обсъжда на общото читалищно събрание и е подкрепена от кмета Петър Бояджиев. На 4 юли 1882 г. настоятелството решава да поиска от общинското управление да му предостави безвъзмездно мястото на “кадийницата и харемлъка” (б.а.турското съдилище). Проектът за сградата е изработен в духа на новите Европейски стилове Неоренесанс, Сецесион с корнизи, фронтон и балкон и е подарен от градския инженер австроунгареца Франц Билабел”, разкрива арх. Колева. Проектът за театралния салон е обсъден на 8 март 1884 г., изпратен е за одобрение на окръжния участъков инженер и едва на 25 март общото събрание упълномощава настоятелството да започне строителството. За събарянето на старите сгради е нает майстор Иванчо Колев Дюлгерина и до октомври теренът е освободен и разчистен. За да се спестят пари е решено строежът да се извърши по стопански начин. На 14 април 1885 г. Киро Тулешков е избран отново за председател и за подпредседател-Димитър Атанасов, секретар в общината. Настоятелството наема за изпълнител майстор Георги Цветков. Основният камък е положен на 6 май 1885 г. Градежът на сградата в основите е от камък и от тухла по етажите. “Поставено е началото и на фонд за строежа от постъпилите средства, дарени от учителите. Отправени са покани до гражданите, министрите и княза за волни пожертвования. Пръв се отзовава княз Александър Батенберг, който дарява 50 златни наполеона. Княз Фердинанд Сакскобургготски дава няколко пъти пари и е обявен за почетен председател. Дарения правят и още 59 граждани и организации, които са вписани в книгата за благодетели. Настоятелството набира средства и чрез културни дейности като се правят вечеринки, благотворителни балове, представления, концерти, бал антре”, споделя арх. Колева. Към средата на юни 1885 г. читалищната театрална сграда е покрита, но остава незавършена поради липса на средства. Настоятелството взема заем 3000 лева от Търновската земеделска каса и сключва сделка за заем 9000 лева от Славчо хаджи Паскалев чрез търговците Стефан Петков и Михаил Рачев. През юли 1886 г. заетите пари са изразходвани, но строителството не е приключело. Нов заем от 3000 лева взема “от свое име и отговорност” Стефан Стамболов и така с голяма задлъжнялост читалищния салон е завършен. В него заседават три Велики народни събрания през 1886 г., 1893 г. и 1911 г., то е основоположник на библиотечното и музейното дело, на театъра, киното и художествената галерия във Велико Търново. Години наред читалището е в безизходица и в тежкото финансово положение поради големите лихви по заемите. Едва през 1920 г. задълженията са напълно погасени благодарение на дарените 10 000 лева от известния търговец и индустриалец Ангел Попов. В периода 1944 -1987 г. са правени ремонти на читалищните сгради най-вече на покривите, сцената и за поддръжка до затваряне на салона от пожарната поради непригодност за експлоатация. Настъпва време, когато много от представленията и събитията са извън читалището. В периода 1979-1985 г., настоятелството с председател Еню Енев и членове арх. Димитър Върбанов, арх. Илия Лефтеров, Георги Ефтимов, инж. Ангел Шишков и др. работи усърдно за да започнат реставрационните работи на театралната сграда. Изготвят се варианти на задание и проекти от арх. Теофил Теофилов и арх. Ил. Лефтеров. През 1989 г. за председател е избрана Невяна Бъчварова и едва тогава в настоятелството се обсъжда изготвения от Националния институт за паметниците на културата архитектурен проект за реставрация и адаптация на сградата на театралния. През 1993 г. едната зала в читалищната библиотека е оформена като камерна зала, а пет години по-късно по проект “Красиво Велико Търново” е направен и ремонт на покрива и фасадите. През 2009 г. театралната сцена аварира поради износване на покривната конструкция и липсата на средства за възстановяването и.  В периода на новото време – социализма читалището е място за изява на народното дарование и самодейност, за което говорят множеството награди и отличия. Както в миналото така и днес една от традиционните задачите на читалищното настоятелство е да търси средства за поддържане на сградите – културни ценности, както и подкрепата за това на държавата и общината. “Идеята за построяване на библиотека е от 1909 г., когато настоятелството решава да купи къщата на бащата на първия председател на читалището – покойния хаджи Павли. На 25 април 1910 г. се взема решение за построяване на библиотечна сграда с лице на горната улица на закупеното място oт хаджи Павли и добавеното място от къщата на Шекерджиев. Настоятелството успява да получи заем от 7000 лева от Българска народна банка и осъществява строежа по етапно. Плановете на сградата са изготвени от арх. Георги Козаров с участието на арх. Джангозов. Изпратените проекти до окръжния инженер носят названието “Здание за библиотека и музей”. Основите на сградата са изпълнени до края на август 1910 г. от инж. Ал.Вълков, а предприемачът Тотю Минев, спечелил търга на 9 юли 1911 г., я издига и завършва през октомври същата година. Приемателната комисия има забележки заради многото изменения при строителството и определя те да се отстранят до септември 1812 г.“, изтъква арх. Колева. Голямото земетресение в Търново на 1 юни 1913 г. поврежда двете читалищни сгради. Библиотеката е засегната повече и през май 1914 г. започва нейния ремонт от майстор Пенчо Бейски с пари отпуснати от общината. Междувременно учителят по рисуване и член на читалището Димитър Багрилов заедно с ученици изработват парапета на стълбището и мозаечния под, които са приети от арх. Лазар Габраков. Официалното откриване на новата сграда за библиотека, читалня и музей е на 15 февруари 1915 г. с участието на митрополит Йосиф, окръжния управител и началника на гарнизона. Библиотеката на читалище “Надежда 1869” е основана заедно с читалището и затова книжният є фонд е толкова богат. Сега в него има над 46 737 книги. Там се съхраняват 12 стари ръкописи, 231 старопечатни книги, 18 заглавия на вестници и 15 на списания до Освобождението. Запазени са и уникалните 155 тома стенографски дневници на Народното събрание от 1879 г. до 1926 г. и 3 тома от ВНС 1946-1948 г., 3 тома – стенографски дневници на Областното събрание. “Стенографските дневници на Народното събрание са безпристрастната история на българската държавност. В тях може да се прочетат изказванията в пленарната зала, да се проследи приемането на българските закони, мотивите за тях и дебатите на народните представители. Дневниците са дарение от търновеца Димо Кьорчев юрист, литературен критик и теоретик, есеист, публицист с философска нагласа”, доверява арх. Колева.", "date": "2019.07.14", "title": " Има ли надежда за читалище „Надежда”?\t"}
{"url": "https://trud.bg/%d0%b2-%d0%ba%d1%83%d0%b1%d0%b0-%d0%bd%d0%b0-%d0%bf%d1%8a%d1%82-%d0%bf%d0%be%d1%82%d0%b5%d0%b3%d0%bb%d0%b8-%d0%bf%d1%8a%d1%80%d0%b2%d0%b8%d1%8f%d1%82-%d0%bd%d0%be%d0%b2-%d0%b2%d0%bb%d0%b0%d0%ba-%d0%be/", "text": "Първите нови вагони от 40 години в Куба поеха на път от Хавана за Гуантанамо в източната част на острова, предаде Дойче веле. Влаковата композиция ще пропътува 915-те километра между двете точки за 15 часа.  С разбити прозорци, липсващи врати и изпочупени седалки влаковете в Куба отчаяно се нуждаят от обновяване. 14-те нови вагона по маршрута включат и четири с климатик, както и вагон-ресторант. През май Куба получи доставка от 80 сини вагона, произведени в Китай, като част от проекта за модернизация, осъществяван от правителството. Новите вагони са част от общо 250 машини, които трябва да пристигнат от Китай до края на годината. Следващата стъпка ще бъде ремонтът на 4200 километра линии и десетки запуснати жп гари из целия остров. Куба се надява, че железопътна система ще бъде изцяло обновена и функционираща до 2030 г.  Кубинската железопътна система е пусната в действие за първи път през 30-те години на 19 век. Днес тя не е добре поддържана и няма ново оборудване. Кубинските влакове са едно от най-евтините средства за пътуване на дълги разстояния, но системата е много неефективна. Пътуването от Хавана от Сантяго обикновено продължава 24 часа. С кола се стига за половината време, но е по-скъпо. Макар новите влакове да намалят времето за пътуване, те няма да могат да се движат с максимална скорост, докато не бъде модернизиран релсовият път.  Куба подписа споразумение на стойност 1 милиард долара с Русия за модернизиране на железопътната мрежа, информира Ройтерс, като се позовава на агенция Интерфакс. Подробностите обаче все още не са обявени. Билет „отиване и връщане“ от Хавана до Гуантанамо струва 200 кубински песо (7 евро).  Според кубинското транспортно министерство влаковете в страната са превозили 6,7 милиона пътници миналата година. Правителството заяви, че иска броят да се увеличи с един милион пътници през 2019 година по дългите маршрути. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.14", "title": " В Куба на път потегли първият нов влак от 40 години"}
{"url": "https://trud.bg/%d0%b4%d0%b5%d1%82%d0%b5-%d0%b8-%d0%bc%d0%be%d1%82%d0%be%d1%80%d0%b8%d1%81%d1%82-%d1%80%d0%b0%d0%bd%d0%b5%d0%bd%d0%b8-%d0%bf%d1%80%d0%b8-%d0%bf%d1%8a%d1%82%d0%bd%d0%b8-%d0%b8%d0%bd%d1%86%d0%b8%d0%b4/", "text": "10-годишно момиченце, изскочило внезапно на пътя, е било ударено от автомобил в разградското село Китанчево и е откарано в болницата с охлузни рани по тялото и счупен крак. Водачът на автомобила, който блъснал детето, реагирал адекватно и сам взел момиченцето, за да го закара във Филиала на спешна помощ в Исперих. Инцидентът е станал към 18,30 часа в петък, когато улисано в игра, детето се впуснало по шосето, без да се огледа, и било ударено от „Опел Астра”. 34-годишнитя шофьор спрял и взел детенцето, качвайки го на колата си, за да го откара възможно най-бързо в най-близкото медицинско звено. Там установили фрактура на левия крак и охлузни рани, но нямало опасност за живота на момичето. От полицията в Разград уточняват, че пробата за алкохол на шофьора е отрицателна. Съставен му е бил акт и е започнало досъдебно производство. В болница същата вечер попаднал и 24-годишен моторист от Русе, който пострадал след отнемане на предимство. Той е с фрактура на ръка и няма опасност за живота му. Мъжът е ранен на кръстовище, където 55-годишен с „Волво” предприел забранен завой и отнел предимството на управлявалия мотор „Сузуки”, който бил на главния път. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.14", "title": " Дете и моторист ранени при пътни инциденти в Разградско\t"}
{"url": "https://trud.bg/%d0%b6%d1%8a%d0%bb%d1%82%d0%b8%d1%82%d0%b5-%d0%b6%d0%b8%d0%bb%d0%b5%d1%82%d0%ba%d0%b8-%d0%bf%d1%80%d0%b5%d0%b4%d0%b8%d0%b7%d0%b2%d0%b8%d0%ba%d0%b0%d1%85%d0%b0-%d0%b1%d0%b5%d0%b7%d1%80%d0%b5%d0%b4/", "text": "Тълпи от протестиращи излязоха на улиците на Париж след военния парад по случай националния празник на Франция в неделя. Въпреки засилените мерки за сигурност, все пак се стигна до повишаване на напрежението. След края на военния марш, с който Франция отбелязва 14 юли – денят на щурма на Бастилията, големи групи от хора, скандиращи лозунги на „жълтите жилетки“ започнаха да събарят и прескачат поставените заграждения. В резултат органите на реда са използвали сълзотворен газ за да разпръснат протестиращите. По данни на френски медии са арестувани четирима души, в това число и главният идеолог на движението на „жълтите жилетки“ Ерик Дрес.", "date": "2019.07.14", "title": " Жълтите жилетки предизвикаха безредици в Париж след военния парад"}
{"url": "https://trud.bg/%d0%b8%d0%b2%d0%b0%d0%bd-%d1%81%d1%82%d0%be%d1%8f%d0%bd%d0%be%d0%b2-%d0%b1%d0%b8%d0%b2%d1%88-%d0%bd%d0%b0%d1%86%d0%b8%d0%be%d0%bd%d0%b0%d0%bb-%d0%b8-%d0%b7%d0%b2%d0%b5%d0%b7%d0%b4%d0%b0-%d0%bd%d0%b0/", "text": "Иван Стоянов участва в сензацията на първия кръг в първенството. Нападателят даде решителната асистенция, с която „Етър“ изравни за 2:2 срещу ЦСКА на „Българска армия“.  Стоянов е бивш национал и звезда на „червените“. Стана шампион и голмайстор на първенството. В чужбина игра за „Щутгарт“ и „Алания“. На 35 години е в края на кариерата си, но вече мисли и за нови предизвикателства. Стоянов даде ексклузивно интервю за „Труд“.  – Наистина много хубави години за мен. Благодарен съм на ръководството, че ми дава шанс да помагам на младите с каквото мога. Хубав град, отбор с голямо име и с добро минало. Надяваме се в бъдеще да израства, да показваме хубави игри и да радваме феновете. Стадион „Ивайло“ е един от най-добрите в България. Лошото е, че няма къде да се тренира. Нито мъжете, нито децата. Град като Велико Търново трябва да има поне 1-2 терена.  – Амбициите са като миналата година – да се задържим по-горе в таблицата. Играем си мач за мач. Дано се представим добре и дай Боже тази година да влезем в шестицата. – Нормално е всеки да съжалява. Не всеки път ти се отдава да играеш бараж и то срещу някой от грандовете – „Левски“, ЦСКА или „Лудогорец“. Жалко, че отпаднахме.  – Не се знаеше нищо. Мисля, че щяхме да победим, макар че не съм гледал целия мач, защото бяхме на тренировка. Отчасти видях как игра „Левски“, поздравявам ги за победата. Мисля, че можеше и ние да се справим.  – И трите отбора играха добре. Аз съм „за“ да подкрепяме всеки един български отбор, който играе в Лига Европа или Шампионска лига. Пожелавам успех и на трите тима! Дано се класират напред и да представят държавата подобаващо! „Лудогорец“ имаше най-трудния мач, но шансове има. Видя се, че бяха равностойни и направиха много хубав мач.  – Трябва! Показаха стадиона от всички страни и наистина е нещо страхотно. Дай Боже и ние да се радваме в близките години на такива стадиони.  – Пак са трите отбора – „Лудогорец“, ЦСКА и „Левски“. Мисля, че пак Лудогорец е с една крачка напред. Като организация всичко е на ниво. – Има го и това, но не искам да се връщам назад. Така е било писано, така е станало.  – Балъков е голямо име в „Щутгарт“. В Германия, където и да съм излизал, всички свързват отбора с него. Направил е много. Можем само шапка да му сваляме.  – И ми помогна, и ми попречи. Там просто хората не са както в България. В дублиращия отбор на „Щутгарт“ бяха много имена – Марио Гомес, Сами Кедира, да не ги изброявам… Аз бях младежки национал, те също бяха младежки национали на Германия. Но хората си предпочитаха техните национали. Тук правим обратното.  – Дисциплината беше просто желязна. Ако тя се приложи в България и има такава дисциплина, мисля, че можем малко да тръгнем нагоре. Нямаше как да закъснееш за тренировка. Тук няма как да глобиш състезателя, като в повечето от отборите в България не се дават заплати и други средства навреме. А там всичко е на датата.  – Не съм чул да отнесем критики. Мисля, че в първия ни полусезон в ЦСКА бяхме първи. След това Любо Пенев хвана повечето момчета, които бяха излизали една вечер. Оттам стана бъркотия и всичко тръгна надолу.  – Типично българско. Тогава направихме голяма крачка като победихме Динамо (Москва), но след това вече всичко се срина.  – Добре, че не съм бил. Не знам как се получи. Но смело мога да кажа, че тогава бяхме страхотен колектив, а защо се получи – не мога да си го обясня. Любо Пенев беше и си е топ треньор. Не знам защо стана така. С този отбор ЦСКА можеше да излезе от групите на Лига Европа.  – От малък съм болен цесекар. Не съм бързал да избягам от ЦСКА. Наистина ми беше хубаво. Но офертата беше много добра както за мен, така и за клуба. Всеки футболист в България, който държи на себе си, би искал да излезе навън и да успее. За мен беше една крачка напред, но така се стекоха обстоятелствата, че още през първия сезон изпаднахме. Това малко ме върна назад.  – Повече от отлично. Не е както нашите клубове в България обичат да свалят звезди на повечето чужденци. Има доста българи, които са добри. А предпочитат някои чужденци, които не могат да им стъпят на малкия пръст. – Тежък. Бях с жена ми и с детенцето. Беден народ, през седмица-две имаше атентати. Постоянно се притесняваш да не би да се озовеш на грешното място. Дали докато си на тренировка, жена ти или детето няма да са там. Не беше приятно, че на десетина километра са загинали 30-40 души.  – Беше нов проект и говореха, че ще става нещо грандиозно, както и се случи. Като изпаднахме с „Алания“, треньорът не можеше да пуска всички чужденци, защото имаше определен брой, а бяхме девет души. В Първа лига на Русия можеха да играят шестима чужденци, а във Втора лига много по-малко – трима. Човекът ни каза, че не може да ни пуска всички. Бях национал и исках да играя. Той каза, че ако ми излезе оферта, ще ме пуснат. Тогава ми се обадиха от „Лудогорец“ и се върнах в България.  – Не се сещам да са ми звънели от ЦСКА. Първото обаждане беше от „Лудогорец“. Като видях кои футболисти са отишли там, предположих, че наистина ще са добре нещата. Прибрах се и за голямо мое удоволствие се представихме добре и станахме шампиони. Благодарение на отбора станах голмайстор.  – Много тежко. Мачът беше на живот и смърт. Единствено победата ни устройваше и всички бяхме настроени да спечелим. Да, ЦСКА е на сърцето ми, много трудно се играе срещу ЦСКА. Просто имахме Миро Иванов, който вкара един великолепен пряк свободен. Този гол малко ни поуспокои и бихме. До края на мача беше много тежко. Сещам се, че дадоха и червен картон на Дяков. Изгониха и човек на съперника. Беше тежко.  – Наистина се изостриха отношенията, което не е приятно. Все пак това е спорт. За завръщането ми в ЦСКА само мога да благодаря на ръководството, на феновете и на всички, които ме приеха. Опитах да давам всичко от себе си на терена за ЦСКА.  – Да, беше хубаво преживяване. Безпаричие е силно казано, от време на време някои неща се плащаха, други – не. Наистина това е може би най-добрият период срещу „Левски“. Шест победи срещу най-големия съперник на ЦСКА са си голямо постижение. Не знам как се получаваше. Имаше някаква магия в отбора, не знам Стойчо Младенов ли я предаваше, но се получаваше във всеки мач. Радвахме феновете, които това искаха.  – Защото не можехме да бием „Лудогорец“. Може би ако бяхме спечелили срещу тях на „Армията“, когато завършихме 1:1, можеше и да станем шампиони.  – Не знам за треньорите, но знам, че администраторът Кирил Костов е плащал. Може би те са му дали сумите. А иначе поне седем души сме си платили доктори, магнитен резонанс… Не беше приятно, но това беше. Минало е, не искам да се връщам назад. Аз лично съм ходил при известната Марияна в Сърбия. Имах скъсан прасец. Да не казвам какви суми съм дал. Още двама-трима души са ходили, но тези пари не са ни ги връщали. Минало-заминало. Напуснах ЦСКА, защото договорът ми свърши. Никой не ми предложи нов, клубът фалира.  – Стабилизира се и израства нагоре. Дано „Левски“ и ЦСКА да се противопоставят на „Лудогорец“ и да стане по-интересно първенството.  – Да тежи е силно казано. Хем помага, хем вреди. Виждаме при Любослав Пенев, че цял живот му викат „Чичовото“, при ме е „Вуйчовото“. Но наистина, ако не е бил той, може би нямаше да израсна толкова, защото от малък ми е помагал и ми е казвал какво да правя. В „Сливен“ нямахме през цялото време по две тренировки, но той ми казваше, че ако искам да израсна, трябва да имам още една – всяка сутрин от 6-7 часа на Балкана да бягам. И всяка сутрин бях там.  – Вкъщи се бяхме събрали с майка ми, баща ми и приятели. Беше нещо неописуемо, голяма радост. Наистина беше велико!  – Хората ще си кажат, че защото съм му племенник, ги защитавам. Но аз не виждам в тях никаква вина, защото все пак каквото се иска от тях, се изпълнява. Долу на терена играем ние, футболистите. Ако нещо трябва да се иска, то трябва да е от нас и може би от треньора. Но сме малка държава, това са ни възможностите.  – Не знам, доколкото ми дава здравето. Радвам се, че съм здрав и нямам контузии. Доколкото мога, ще се опитвам да играя. Не може цял живот да играеш. Ако мога да помогна с нещо на българския футбол, да се запиша да ставам треньор или нещо подобно, ще се опитам.  – Преди малко казах, че Любослав Пенев е един от най-добрите треньори. Другият, при когото израснах много, е Дуци Симонович. В Сливен той направи един фантастичен сезон, сплоти ни като колектив, доста хубави неща сме видели. Всеки треньор, при когото съм бил, е допринесъл с нещо.  – Гледам си семейството. Имам три хубави момиченца и една прекрасна жена. Благодарен съм ѝ за всичко, което прави за мен. Прекарвам колкото мога време с тях, защото все пак голямата ми дъщеричка е на училище, средната сега и тя е първи клас. Те са си в Сливен, а аз в Търново, но това е животът на футболиста.  – Живи и здрави да са, те сами си избират какво да правят. Голямата искаше първо тенис, сега тренират балет. Спортна натура са.", "date": "2019.07.14", "title": " Иван Стоянов, бивш национал и звезда на „Етър“, ексклузивно пред „Труд“: Много трудно се играе срещу ЦСКА"}
{"url": "https://trud.bg/%d0%b3%d0%be%d1%80%d1%81%d0%ba%d0%b8-%d0%b8%d0%b7%d0%bb%d0%be%d0%b2%d0%b8%d1%85%d0%b0-13-%d0%ba%d1%83%d0%b1%d0%b8%d0%ba%d0%b0-%d0%b1%d1%80%d0%b0%d0%ba%d0%be%d0%bd%d0%b8%d0%b5%d1%80%d1%81%d0%ba%d0%b8/", "text": "455 проверки са извършили служителите на горските стопанствата в системата на Североизточното държавно предприятие за седмица и са изловили 13 кубика бракониерски дърва. По-голямата щета от 12 кубика е на територията на ДЛС-Тервел, съставен е акт на нарушителя. В ДЛС-Балчик пък, актовете са два и са за над 1 килограм незаконно придобити трюфели. 55 са проверките в ДЛС-Паламара, 49 в ДГС-Шумен, 34 в ДГС-Смядово и 4 в ДГС-Преслав, където са задържани 0,9 пространствени кубически метра дърва за огрев. Санкции предстоят и за нарушители в ДЛС-Шерба и ДГС-Провадия.  Най-много проверки за периода отчитат от ДГС-Търговище – 168, но там нарушения не са открити. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.14", "title": " Горски изловиха 13 кубика бракониерски дърва"}
{"url": "https://trud.bg/%d0%b0%d0%bb%d0%b5%d0%ba%d1%81%d0%b0%d0%bd%d0%b4%d1%8a%d1%80-%d1%81%d0%b8%d0%b4%d0%b8-%d0%b7%d0%b0-%d0%bd%d0%b0%d1%85%d0%bb%d1%83%d0%bb%d0%b8%d1%82%d0%b5-%d0%b2-%d0%bf%d0%b0%d0%bd%d1%82%d0%b5%d0%be/", "text": "Каква ирония! В навечерието на емблематичното събитие – нахлуването и превземането на Бастилията, нелегални мигранти нахлуха  . 230-години след републиканския преврат на парижани, африкански негри се изгавриха с Европа, в сърцето на Европа!“, пише във Фейсбук депутатът и член на ръководството на ВМРО Александър Сиди. Ето какво написа в допълнение: „Изкривената толерантност на Макрон и Меркел роди рушителите на Стария контенент. Това е тъжната равносметка. „Черните жилетки“, а именно мигранти от Западна Африка, които вчера щурмуваха френския Пантеон, са функция от десетилетията провокативна, деструктивна розово-либерална политика, провеждана от безродните лидери на ЕС. Наглостта на маргиналните тълпи да нахлуват и рушат исторически ценности, за да накарат насилствено властите да им дадат документи за пребиваване и да им намерят жилища обаче съвсем не е спонтанен акт. Това, оказва се е дирижирано мероприятие от поредната неправителствена организация – „Вдигни се, Ла Шапел”. Същата организира мигрански бунт и на летище „Шарл де Гол“ преди два месеца с твърдението, че авиокомпаниите и летищните власти съдействат за екстрадирането на нелегалните мигранти от Франция. Тъжното е, че Париж си заслужава случващото се. Не – Макрон си го заслужава! И, както много често се случва – когато не разчиташ историческите грешки, историята ти дава своите уроци по труден и доста неприятен начин. Ако продължаваме да си затваряме очите и продължаваме да толерираме неадекватните действия на настоящия модел на ЕС, то съвсем скоро „черните жилетки“ и техните меценати, ще сринат всички християнски и културни ценности, върху които се гради европейската цивилизация. И след много по – малко от 230 години, най – вероятно тук, няма да е останал и едни европеец, няма да е останал и един паметник на цивилизационните достижения на Европа.“", "date": "2019.07.14", "title": " Александър Сиди за нахлулите в Пантеона мигранти: Изкривената толерантност на Макрон и Меркел роди рушителите на Стария контенент"}
{"url": "https://trud.bg/%d1%80%d0%be%d0%ba%d0%b0%d0%b4%d0%b8-%d0%b2-%d1%86%d1%81%d0%ba%d0%b0-%d0%b7%d0%b0-%d1%80%d0%b5%d0%b2%d0%b0%d0%bd%d1%88%d0%b0-%d0%b2-%d1%82%d0%b8%d1%82%d0%be%d0%b3%d1%80%d0%b0%d0%b4/", "text": "Треньорският триумфират в ЦСКА е подготвил рокади в титулярния състав за реванша срещу „Титоград“ в първия предварителен кръг на Лига Европа. „Червените“ гостуват в Подгорица във вторник, а след 4:0 на „Българска армия“ всичко изглежда решено. Слабият мач и 2:2 срещу „Етър“ на старта на първенството удариха първа аларма – много от звездите си бяха помислили, че още преди началото на двубоя са победители. И основният консултант Любко Петрович, и спортният директор Кристиано Джарета предупредиха, че футболистите не са се раздали максимално. И след като мачът с „Титоград“ може да се разглежда почти като контрола, то треньорът Добромир Митов може да направи и рокадите. На първо място е постът на централен нападател. Безспорната деветка Али Соу вкара само веднъж от дузпа в първите два мача на ЦСКА и може да отстъпи мястото си на шотландеца Тони Уот, който още няма и минута в „червено“. Титулярно място може да получи и руснакът Денис Давидов. ЦСКА още няма опция за десен бек заради контузията на Иван Турицов, така че неубедителният Стойчо Атанасов в доста моменти отново ще играе. Около 500 българи ще подкрепят ЦСКА тима в Подгорица. Те ще си купуват билети директно на стадиона. Проблемът е, че арена „Цветний Бриег“ е само за 1500 души, макар и всички да са под козирка. Времето в Подгорица за двубоя се очаква да е много топло.", "date": "2019.07.14", "title": " Рокади в ЦСКА за реванша с „Титоград“"}
{"url": "https://trud.bg/%d0%be%d0%b1%d0%bd%d0%be%d0%b2%d1%8f%d0%b2%d0%b0%d0%bd%d0%b5%d1%82%d0%be-%d0%bd%d0%b0-%d1%86%d0%b5%d0%bd%d1%82%d1%80%d0%b0%d0%bb%d0%bd%d0%b0%d1%82%d0%b0-%d1%83%d0%bb-%d0%b1%d0%be%d0%b3%d0%be/", "text": "Разкрасяването на една от главните улици на Бургас- култовата „Богориди“, която води към централния вход на Морската градина и към Казиното, продължава. Това става с програмата „Нов живот за старите фасади“ , на Община Бургас, а към нея се присъединяват все повече собственици на сгради по улицата. Те са вече петима, съобщават общинарите. „Собствениците виждат с очите си постигнатия положителен резултат с първите сгради, санирани по програмата. Забелязват го и жителите на града, както и неговите гости, които се разхождат по емблематичната улица. Такава е и философията на „Нов живот за старите фасади“ – главните пешеходни зони на Бургас да станат още по-атрактивни, а градът е на всички. За целта Общината, с одобрението и подкрепата на местния парламент, изготвя със собствени сили архитектурните проекти за възстановяване на фасадите и координира съгласувателните процедури между собствениците и Министерство на културата“, коментират от кметството Вече приключиха строителните дейности за възстановяване на знаковата сграда с адрес улица „Лермонтов“ 26. В момента се работи по сградата на улица „Богориди“, където се помещава любимата на жители и гости на града сладкарница „Роза“ – там собствениците са си спечелили проект по оперативна програма „Региони в растеж“. В началото на август идва ред на сградите с адрес улица „Богориди“ №4, улица „Богориди“ №6, както и сградата на ъгъла на улиците „Антим I“ и „Богориди“.", "date": "2019.07.14", "title": " Обновяването на централната ул. „Богориди“ продължава"}
{"url": "https://trud.bg/%d0%bc%d0%bb%d0%b0%d0%b4%d0%b0-%d0%b6%d0%b5%d0%bd%d0%b0-%d0%b5-%d0%b1%d0%b8%d0%bb%d0%b0-%d0%bd%d0%b0%d1%85%d0%b0%d0%bf%d0%b0%d0%bd%d0%b0-%d0%be%d1%82-%d0%bf%d0%b8%d1%82%d0%b1%d1%83%d0%bb-%d0%b2-%d1%81/", "text": "Млада жена е с множество наранявания, след като е била нападната от питбул в столичния квартал „Бояна“. С по-леки травми са двамата мъже, които са обучители на животното. На мястото има полицейски екипим съобщава  . Пострадалата жена е собственик на кучето. Тя взела питбул от приют, за за го отглежда. За възпитанието на животното са се грижили двама мъже. В ранния следобед в неделя питбулът е нападнал първо жената, която е с множество рани и травми по тялото. Двамата обучители са се опитали да й помогнат, но и те са били нападнати от животното. В момента питбулът е в района на инцидента, има и икипи на СДВР. Чакат се екипи на „Екоравновесие“, които да приберат кучето. Води се разследване. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.14", "title": " Млада жена е била нахапана от питбул в столичния квартал „Бояна“"}
{"url": "https://trud.bg/%d0%b7%d0%b0-%d0%bd%d0%b5%d0%b1%d0%b0%d0%bb%d0%b0%d0%bd%d1%81%d0%b8%d1%80%d0%b0%d0%bd%d0%b8%d1%8f-%d0%b1%d1%8a%d0%bb%d0%b3%d0%b0%d1%80%d1%81%d0%ba%d0%b8-%d0%b5%d0%b7%d0%b8%d0%ba/", "text": "Публично повръщане на едросмляна, прясна култура С повече от 30 години опит в модата и живота на висшето общество, Евгени ще отразява за вас горещите моменти от живота на богатите и известните. Лорд Минчев ще се изказва по злободневни теми, ще посочва модните личности на деня, ще бъде в началото и края на червения килим… Чуждицата е много нахална и ние є помагаме с речта си, казва в свое интервю езиковедът проф. Владко Мурдаров от Института по български език към БАН. Днес времето много дословно потвърждава това изказване, а онлайн сметището е пълно с неологизми, дращещи несвикналото ухо и око. Подобряването на езика ни е преминало през задължителни, направо рестриктивни необходимости като османското владичество, но тези заемки седят някак разумно, дори кокетно в българската реч. Че какво по-подходящо може да замести думата тлака /Тлака в Алтъново/, когато трябва да се опише подобен род седянка, която хем е седянка, хем не е… Както и думата кеф, който покрива българския си еквивалент наслада. Но знаете, кеф е много по-обогатен нюанс на насладата, то съдържа не само пълно отдаване на насладата, а добавя плътността на захарен памук, аромата на канела, на разврат, ако щете. Насищането на езика ни с тези думи нито го оглупява, нито обезсмисля сходните такива. Не трябва да си лингвист, за да забележиш нахлуването на цели орди нови думи, които – ясно е на всички – се използват най- вече поради снобски причини и такива да изнесем на преден план речниковото си богатство. За хората със стил и култура това е едно натрапчиво себеизтъкване, браншов език, особено на техничари, на свързани с новите технологии служители. Те са „ бляскави” в постовете си онлайн, а седнат ли на маса – завъртат ни в турбулентността на чуждиците, с които са нахранени. Разбира се, това е вид публично повръщане на едросмляна, прясна култура, след преяждане с цитати, определения и побългарени британски думи. Не ви ли се повръща, мили наследници на чистия език на Балан, когато чувате да се казва, че ще ви “даунлоудват”, “копнат”, “форуърднат” нещо си…че са били на “шопинг”. Не е ли всичко това малко покварено на фона на богатия ни български език? Направо съм готов да им го…лайкна. Макар Балан да звучи и за мен малко архичен, досаден в предвзетостта си, то не са ли новите версии на думите въглищен прах в кладенеца на културата ни и правилното ползване и защита на езика ни. Идва ми да цитирам Паисий, който пита поради что се срамим да се наречем болгари – точно там се съдържа отговорът на подобна подмяна на кокетни, покриващи смисъла на казваното нашенски думи. Останалото е словесна разпищоленост, в която демонстрираме снобизма си, нашата колебливост относно значимостта на думите ни, разкрива ни като комплексирани балканци, които се кичат в купешки думи. Съкън!     Нанси Дел Олио Една от модните икони на Лондон и бивша приятелка на Свен Горан Ерикксон, Нанси Дел Олио е специална за модните среди. Забележителни са появите є на Royal Ascot, където Нанси проявява нескончаемото си въображение, показва шапки и детайли с нечувани висоти. Може да се каже, че тя е мецосопраното на всяка естетическа опера, която се изпълнява в Лондон. Днес виждаме бившата на бившия треньор на националния отбор по футбол на Кралството, да се носи повече от предизвикателно, но предложената от мен визия се ограничава само в черно и бяло. И така още повече подчертава невъздържаните избори на госпожицата.   Черпят Гала с чай в бутик Водещата от Нова телевизия Гала, бе забелязана да избира козметика за дома и тялото в Сердика център. Облечена цветно и вдъхновяващо, мис “На кафе”, се оказа в бутик за СПА продукти. Притежателката на веригата SPA Ceylon Биляна Пецева лично посрещна именитата си гостенка, като и поднесе чай, каквато е източната традиция. Пецева и Гала станаха първи приятелки и е напълно възможно да се появят под ръка на предстоящия национален конкурс “Мис Лято”. Пецева е част от десетчленното жури, а дрес кодът е вдъхновен от част от нейните продукти в оранжево.     Хубавата Елена стана Ротари шеф Бизнесдамата Елена Кристиано, която е собственик на една от най-бързоразвиващите се козметични компании Christian of Roma Group, стана първата жена президент на Ротари клуб “Пловдив”. Церемонията се състоя на тържествено събрание на ротарианците от клуба. Елена, която стана и Бизнесдама на 2018 година, има ясна стратегия за развитието на клуба през следващата една година, като ще сложи акцент върху благотворителни каузи, които са в помощ на обществото. Преди месец тя получи и отличието “Най-добрият човек”- една награда, която є подхожда изключително много. Първият Ротари клуб Пловдив е създаден на 20 май 1939 година. Основоположници са 19 пловдивчани с различни професии. Сред тях са адвокати, лекари, учени, инженери, архитекти, търговци. На снимката – Елена Кристиано с дъщеря си, която пристигна от Италия, за да поднесе почитанията си.", "date": "2019.07.14", "title": " За небалансирания български език\t"}
{"url": "https://trud.bg/%d0%bd%d0%b8%d0%bd%d0%be%d0%b2%d0%b0-%d0%b7%d0%b0-%d0%ba%d0%bc%d0%b5%d1%82-%d0%bd%d0%b0-%d1%81%d0%be%d1%84%d0%b8%d1%8f-%d0%bf%d1%8a%d1%80%d0%b2%d0%be-%d0%bc%d0%b0%d1%8f-%d0%b4%d0%b0-%d1%80%d0%b5/", "text": "Все още не е ясно на кого ще заложи БСП за кмет на София. Ще се съобразим с решението на градската организация, конференцията е в началото на септември, каза в Шумен пред журналисти лидерът на червените Корнелия Нинова. На въпрос възможно ли е да бъде подкрепена омбудсманът Мая Манолова, Нинова обясни: „Първо Мая да определи какво ще реши да прави и тогава ще го коментирам и аз“. БСП държат на машинното гласуване, с неговото премахване се посяга на демократични процеси, отнема се правото на хората, дадено по закон, обяви още БСП-лидерът. И коментира, че „го правят с цел да манипулират изборите, защото машините не могат да подправят протоколи и да дописват мъртви души“. Допълни, че ако отново се отхвърли, особено изчистване на списъците от мъртви души, ясно е за какво се готвят наесен. В Шумен в неделя изпълнителното бюро на БСП проведе изнесено заседание.", "date": "2019.07.14", "title": " Нинова за кмет на София: Първо Мая да реши"}
{"url": "https://trud.bg/%d0%bf%d0%b5%d1%82%d0%b8-%d0%b1%d0%bb%d0%be%d0%ba-%d0%bd%d0%b0-%d0%b0%d0%b5%d1%86-%d0%ba%d0%be%d0%b7%d0%bb%d0%be%d0%b4%d1%83%d0%b9-%d0%b5-%d0%b2%d0%ba%d0%bb%d1%8e%d1%87%d0%b5%d0%bd-%d0%b2-%d0%b5/", "text": "Потвърдена е работоспособността на оборудването при повишена мощност в различни експлоатационни режими на пети блок на АЕЦ „Козлодуй”. Това сочат резултатите от проведените тестове на блока, съобщават от пресцентъра на електроцентралата. От там допълват, че пети блок е включен в енергийната система на страната в 13.28 часа днес. Всички дейности по отделните етапи на утвърдената програма за провеждане на изпитанията са изпълнени съгласно предвидения график. Предстои резултатите от изпитанията да бъдат обобщении в доклад, който ще бъде предоставен в Агенцията за ядрено регулиране.", "date": "2019.07.14", "title": " Пети блок на АЕЦ „Козлодуй“ е включен в енергийната система на страната"}
{"url": "https://trud.bg/%d1%86%d0%b8%d0%ba%d0%bb%d0%be%d0%bd%d1%8a%d1%82-%d0%b0%d0%bd%d1%82%d0%b8%d0%bd%d0%be%d0%b9-%d0%bd%d0%b0%d1%85%d0%bb%d1%83%d0%b2%d0%b0-%d0%b2-%d0%b3%d1%8a%d1%80%d1%86%d0%b8%d1%8f-%d1%81-%d0%b3%d1%80/", "text": "Нов циклон се очаква да премине над Гърция в началото на тази седмица. Антиной нахлува, за да развали ваканцията на онези, които са избрали да се насладят на плажовете в Гърция. Това е името, дадено от метеоролозите на новата вълна от лошо време. След проблемите, предизвикани от лошото време в събота вечер в Ахая и Айтолоакарнания, времето няма да покаже отново лятното си лице. Антиной ще засегне много райони на страната със силни дъждове и бури. Феномените ще бъдат придружени локално от градушки и много силни ветрове. Най-мощни и опасни метеорологични феномени се очакват във вторник (16/7), според прогнозите. В събота обилните валежи причиниха огромни щети в района в Ахая, много хора бяха заклещени по къмпинги, тунели и пътища. Къщите бяха наводнени, колите унищожени. Над 1000 души бяха заклещени в нощно заведение. Електрификацията на линията между Солун и Катерини е извън експлоатация. Според прогнозата на Националната метеорологична служба времето ще продължи да бъде променливо. По-конкретно, централните и северните части на Гърция ще бъдат обхванати от силни дъждове и бури най-често до обяд. Областите, които ще бъдат засегнати са Македония, Тракия, северната част на Йония, Епир, Тесалия, Спорадите, Евия, северното Егейско море. До вечерта явленията ще спират. Вятърът ще бъде променлив между 4 и 5 Бофорт. Температура без забележителна промяна. Въпреки че последния удар на лошото време взе жертви на полуостров Халкидики, в Гърция подобни метеорологични феномени не са рядкост. За последните 20 години урагани, наводнения и мълнии са отнели живота на 182 души. Туризмът е ключов елемент от икономиката на страната, тъй като осигурява една четвърт от брутния вътрешен продукт. През миналата година чужденците, посетили Гърция са били рекордните 30 милиона. 1 400 000 от тях, българи. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.14", "title": " Циклонът Антиной нахлува в Гърция с градушки и ветрове"}
{"url": "https://trud.bg/%d0%b7%d0%b5%d0%bc%d0%b5%d1%82%d1%80%d0%b5%d1%81%d0%b5%d0%bd%d0%b8%d0%b5-%d0%be%d1%82-46-%d0%bf%d0%be-%d1%80%d0%b8%d1%85%d1%82%d0%b5%d1%80-%d1%80%d0%b0%d0%b7%d1%82%d1%8a%d1%80%d1%81%d0%b8-%d1%81/", "text": "Земетресение с магнитуд 4,6 степен е регистрирано в северната част на Гърция, информира гръцкият сеизмологичен институт. Епицентърът е бил на 14 км южно от Кожани, а трусът е усетен в Македония, Сърбия, Албания, Черна гора,  части от България, Косово, Босна и Херцеговина, Италия и Хърватия. Засега няма информация за пострадали лица и причинени материални щети. По данни на Европейския сеизмологичен център трусът е регистриран в 13,50 часа и е със сила 5,1 по Рихтер. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.14", "title": " Земетресение от 4,6 по Рихтер разтърси северната част на Гърция"}
{"url": "https://trud.bg/%d0%bf%d1%80%d0%be%d1%82%d0%b5%d1%81%d1%82%d0%b8-%d0%b2-%d0%bc%d0%be%d1%81%d0%ba%d0%b2%d0%b0-%d1%81%d0%bb%d0%b5%d0%b4-%d0%ba%d0%b0%d1%82%d0%be-%d0%be%d0%bf%d0%be%d0%b7%d0%b8%d1%86%d0%b8%d1%8f%d1%82/", "text": "Близо 1000 души се събраха в централната част на Москва днес с искания опозиционни кандидати да бъдат включени в изборите за градския парламент на Москва през септември, предаде Асошиейтед прес. Проявата бе обявена като среща между опозиционни лидери и техни избиратели, след като подписи, събрани за няколко кандидати, не бяха признати от избирателната комисия на Москва. Демонстрантите днес скандираха лозунги като „Ние сме властта тук“ и „Путин е крадец“. Алексей Навални, най-прочутият руски опозиционер, все още не е пристигнал на събитието, което не е разрешено от властите. Иля Яшин, един от кандидатите , подписи за който бяха отхвърлени от комисията, призова демонстрантите да поемат с него към кметството, за да заявят предизборните си искания. Засега няма съобщения за арести.", "date": "2019.07.14", "title": " Протести в Москва, след като опозицията бе изключена от изборите за градски парламент"}
{"url": "https://trud.bg/%d0%b4%d0%b2%d0%b0%d0%bc%d0%b0-%d0%b7%d0%b0%d0%b3%d0%b8%d0%bd%d0%b0%d0%bb%d0%b8-%d0%b8-%d1%80%d0%b0%d0%bd%d0%b5%d0%bd%d0%be-%d0%b4%d0%b5%d1%82%d0%b5-%d0%b2-%d1%80%d1%83%d0%bc%d1%8a%d0%bd%d1%81%d0%ba/", "text": "Двама са загинали, дете е в тежко състояние, има и ранен мъж при катастрофа между влекач с полуремарке и румънска лека кола на пътя между разградските села Осенец и Езерче. Заради тежкия инцидент е затворен главният път Варна-Русе, в участъка, където е станала катастрофата на разградска територия. В румънската кола са пътували четирима души, които вероятно се прибирали у дома след почивка у нас. Камионът се е движел от Русе към Разград. Зад волана му е бил 23-годишен водач от Търговище. Инцидентът е станал към 16 часа в неделя. На място се прави оглед. Въведен е обходен маршрут: Разград – Дряновец – Сеново – Вятово – Писанец. От полицията в Разград допълват, че детенцето е в болницата в Разград за прегледи и лечение. Към момента няма данни за състоянието на ранения мъж от румънската кола. Все още се установява и самоличността на загиналите в същия автомобил. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.14", "title": " Двама загинали и ранено дете в румънска кола при катастрофа с влекач"}
{"url": "https://trud.bg/%d0%b4%d0%b5%d1%81%d0%b5%d1%82%d0%ba%d0%b8-%d0%b4%d1%83%d1%88%d0%b8-%d1%81%d0%b0-%d0%b5%d0%b2%d0%b0%d0%ba%d1%83%d0%b8%d1%80%d0%b0%d0%bd%d0%b8-%d0%b2-%d0%b7%d0%b0%d0%bf%d0%b0%d0%b4%d0%bd%d0%b0-%d0%b3/", "text": "Гръцките власти евакуираха днес десетки жители на наводнени къщи в западната част на страната, няколко дни след като мощна буря отне живота на седем души в сСверна Гърция, предаде БТА. Подобни метеорологични явления са рядкост за Гърция, където летните месеци обичайно са горещи и сухи. Наводненията след поредната буря нанесоха щети на пътища в градовете Нафпактос и Патра, и затвориха главен път за няколко часа. Не се съобщава обаче за пострадали или изчезнали хора. Много къщи и магазини в Нафпактос са наводнени, има нанесени щети на жилища, магазини и автомобили, съобщи служител на противопожарната служба пред агенция Ройтерс. Седем души, сред които шестима туристи, загинаха, а над 100 бяха ранени в сряда вечерта, когато в северна Гърция вилня мощна буря, припомня Ройтерс. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.14", "title": " Десетки са евакуирани в Западна Гърция заради наводнения"}
{"url": "https://trud.bg/%d0%bf%d0%be%d0%bb%d0%b8%d1%86%d0%b8%d1%8f-%d0%be%d1%85%d1%80%d0%b0%d0%bd%d1%8f%d0%b2%d0%b0-%d0%bb%d0%b8%d1%82%d1%83%d1%80%d0%b3%d0%b8%d1%8f-%d0%b2-%d0%b0%d1%80%d0%bc%d0%b5%d0%bd%d1%81%d0%ba%d0%b0/", "text": "Полиция охраняваше неделната литургия в Арменската църква ”Св. Саркис” във Варна, видя репортер на „Труд”. Това е първата служба на новоназначения у нас архиерейски наместник –епископ Датев Хагопян, който е архиерей на Арменската епархия в Румъния. „Ние не сме викали полиция, църквата следва Христос, не зная кой е повикал служителите на реда”, каза епископ Датев Хагопян. Той отрече да има напрежение в двора на варненския храм, въпреки че имаше отделни групи миряни, които изобщо не уважиха литургията. Според назначения преди дни от Светия престол в Ечмиадзин архиерейски наместник проблемът е в действащия устав в България , който според него е приет без присъствието на духовници и в него не са определени правомощията на миряни и на свещеници. Уставът на Арменската апостолическа църква в България бе приет от делегатите на Църковно –народния сбор през 2018 г., но висшият клир го обяви за незаконен.” Обвиняват ни, че искаме да отнемем имотите на църквата и да ги отнесем в Армения, както и че оспорваме българското законодателство. Това е лъжа и клевета„ , каза епископ Датев, който вероятно имаше предвид епархийското настоятелство, което остро се противопостави на Светия престол . Той даде пример с правата на председателите на църковните настоятелства, които могат да отпратят един свещеник или да го задържат. Според него Арменската апостолическа църква не може да е против законодателството на една страна, която след арменския геноцид и кланета, е приютила сънародниците му. Архиерейският наместник изрази увереност, че проблемът в България ще бъде решен. Той посочи, че временно ще управлява църквата у нас, докато бъде избран архиерей сред трима кандидати за стола.", "date": "2019.07.14", "title": " Полиция охранява литургия в Арменската църква във Варна"}
