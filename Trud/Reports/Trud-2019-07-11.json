{"url": "https://trud.bg/%d0%b8%d0%b7%d0%bf%d0%bb%d0%b0%d1%88%d0%b5%d0%bd%d0%b8-%d1%82%d1%83%d1%80%d0%b8%d1%81%d1%82%d0%b8%d1%82%d0%b5-%d0%bd%d0%b0%d0%bf%d1%83%d1%81%d0%ba%d0%b0%d1%82-%d0%bf%d0%be%d0%bb%d1%83%d0%be%d1%81/", "text": "Бизнесът понася големи загуби и от четвъртък сутринта много летуващи – предимно от Балканите, поемат обратно. Сред причините да съкратят отпуската си е и това, че по курорти и плажове силно е пострадала инфраструктурата. Около 80% от района е останал без ток тази сутрин. За домакинствата и за бизнеса проблемът се влошава от това, че от 23 часа снощи хладилници и фризери с храна и продукти нямат захранване. Прогнозите са, че до петък сутринта би трябвало навсякъде да има ток, но не е изключено проблемите да продължат и до събота, тъй като на Касандра положението е най-сложно. Докато се прави оглед и описване на щетите, вече са отпуснати първите 500 000 евро помощни средства от Атина. Седем души загинаха при  която се разрази в сряда вечерта в Гърция, в популярния туристически район Халкидики. Сред жертвите има и 2 деца. Ранените са повече от 100. Стихията, придружена от силни ветрове, дъжд и градушка е изкоренила дървета, има и отнесени покриви и автомобили. За много българи се наложи да прекъснат почивката си. В курорта Неос Мармарас все още няма ток, а днес бе спряна и водата. На изходните пътни артерии на Халкидики са констатирани задръствания от автомобили с туристи, които се изнасят от полуострова. По данни на българското консулство в Солунняма пострадали при бурята българи. Обявено бе извънредно положение на Халкидики. Силната буря, която отнесе Северната част на Халкидики, е била предизвикана от мощен циклон, който за много кратко време, подсилен от силно загрятия въздух над морето и сушата, връхлита полуострова. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.11", "title": " Изплашени туристи напускат полуостров Халкидики"}
{"url": "https://trud.bg/%d0%ba%d0%be%d0%bb%d0%b0-%d0%b8%d0%b7%d1%85%d0%b2%d1%8a%d1%80%d1%87%d0%b0-%d0%be%d1%82-%d0%bc%d0%b0%d0%b3%d0%b8%d1%81%d1%82%d1%80%d0%b0%d0%bb%d0%b0-%d1%81%d1%82%d1%80%d1%83%d0%bc%d0%b0-%d1%82/", "text": "Лек автомобил с благоевградска регистрация излетя от новооткритата отсечка от автомагистрала „Струма“ край Благоевград днес следобед, предаде БГНЕС. Пътният инцидент е станал към 16.45 ч., на около 100 метра от пътен възел „Зелен дол“ в посока ГКПП „Кулата“. На права отсечка лекият автомобил се отклонява надясно, излиза от магистралата в участък, където няма мантинела, хлъзга се по канавката, обръща се по таван и спира след сто метра. От автомобила са изпаднали раници, каски на строителни работници, обувки, дрехи.  Автомобилът е управляван от 28-годишен мъж, с когото е пътувал 52-годишна жена. Малко преди катастрофата двамата качват на стоп пътник на 64 години от гр. Гоце Делчев. Вследствие на каскадата са пострадали и тримата в автомобила. Всички са с политравми, транспортирани и настанени в многопрофилната болница в Благоевград.  Движението по магистралата не е затруднено, автомобилът е извън нея. В аварийната лента има паркирали полицейски, пожарни автомобили, както и линейка. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.11", "title": " Кола изхвърча от магистрала „Струма“, трима души са ранени"}
{"url": "https://trud.bg/%d0%b3%d0%bb%d0%b0%d0%b2%d0%bd%d0%b8%d1%8f%d1%82-%d1%81%d0%b5%d0%ba%d1%80%d0%b5%d1%82%d0%b0%d1%80-%d0%bd%d0%b0-%d0%bf%d1%80%d0%b5%d0%b7%d0%b8%d0%b4%d0%b5%d0%bd%d1%82%d0%b0-%d0%b7%d0%b0-f-16-%d1%89/", "text": "Главният секретар на президента полк. Димитър Стоянов нарече сделката за F-16 честна, но, по думите му, договореният пакет орязва възможностите на американския самолет. Това той коментира пред БТВ. Министърът на отбраната подписа по-рано днес договорите за покупката на американски изтребители за българските ВВС. Доставката е на осем нови самолета F-16 Блок 70, на въоръжение и на оборудване. Предвижда се и обучение на пилоти и наземен персонал. Общата сума е 1,256 млрд. долара – в български лева това е около 2,1 млрд. лв. „Това, което не е добре в сделката, е че ще получим изключително скъп самолет с ограничени възможности за участие в различни роли“, смята той. Според него идеята на пакета орязва тотално способностите на самолета. Изключително слабо е въоръжението, което се купува, добави полк. Стоянов и поясни, че американското правителство предупреждава българското, че при този орязан пакет рискът за нереализиране на програмата в пълен обем за F-16 е голям. По думите му, те препоръчват да вземем пълния пакет. Освен това той обясни, че според него цената на договора в годините ще расте, понеже ще са нужни и ред обучения за инженерно-летателния състав. „Относно контейнерите за целеоказване, тези със снайпер, в началото идеята беше да са 4, което е напълно приемливо за два самолета. Сега са редуцирани на два. Те няма да са обслужвани в България, а всичко, което е необходимо като технически прегледи, е в САЩ. Защо нямаме обучени специалисти да обслужват тези контейнери – щеше да е по-евтино. А ако отидат на технически преглед, ще отнеме 180 дни, ще останем с един контейнер през това време“, обясни главният секретар на президента. Полк. Стоянов добави и че логистичният пакет е ограничен: Няма да имаме необходимите средства за обслужване, които трябва да бъдат разположени в една предна база за разполагане, т.е. самолетът ще може да работи само от една единствена база, коментира той. По думите му, ако искаме да имаме едни многофункционален самолет с абсолютно всички способности, с обучен летателен състав, с необходима интегрирана логистична поддръжка, трябва да си позволим сумата за пълния пакет. Стоянов обяви, че президентството не лобирало за конкретен самолет, а за ясни правила. Той допълни, че миналата година на среща в Брюксел президентът Радев е молил колегата си Тръмп да не плащаме авансово машините. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.11", "title": " Главният секретар на президента за F-16: Ще получим изключително скъп самолет с ограничени възможности"}
{"url": "https://trud.bg/%d0%bb%d0%b5%d0%b2%d1%81%d0%ba%d0%b8-%d1%81%d1%80%d0%b5%d1%89%d1%83-%d1%81%d0%bb%d0%be%d0%b2%d0%b0%d1%86%d0%b8/", "text": "Рожумберок – През последните 10 години „Левски“ стана един от най-суеверните клубове. Заради липсата на каквито и да е било отличия, „сините“ започнаха да вярват в заклинания, проклятия и всякакви други окултни сили. Може би това е малко пресилено, дори твърде, но е факт, че когато нещо не върви, започваш да търсиш причините на всевъзможни места. В един момент дори се заговори, че Емил Велев е проклел столичния гранд. Бившият футболист и треньор на отбора бе уволнен броени месеци, след като донесе последните засега трофеи във витрината на клуба – титла и Сепуркупа. Самият специалист категорично отрече по-късно през годините това твърдение. Сега, „Левски“ е на прага на нов сезон. Тимът има два дуела срещу „Ружомберок“ в първи предварителен кръг на Лига Европа. А от въпросната „черна“ декада, на „Герена“ отпадаха в 7 от осем случая след първите 2 мача в евротурнирите. За този период българският гранд отстрани единствено черногорския „Сутиеска“ (Никшич). Но „Левски“ вече е изцяло обновен спрямо последното участие – от треньорски щаб до ръководство и собственик. И новите силни хора на „Георги Аспарухов“ със сигурност отказват да вярват в подобни черни сили. Тяхната цел е да върнат добрите времена в клуба с работа и добре премислени ходове. Но настоящият съперник на „сините“ също навява болезнени спомени. „Розите“ от Ружомберок са представител на Словакия. А срещу противници от тази страна 26-кратните шампиони нямат много поводи за радост. В историята си „Левски“ е играл 4 пъти срещу словаци. И в три от тях отпадна. Първият подобен сблъсък в исторически план датира през сезон 1997/1998. Тогава в първия квалификационен кръг на Купата на носителите на купи „сините“ спориха със „Слован“ (Братислава). Въпреки че бе сочен за фаворит, българският представител измъкна само 1:1 в домакинството в първия мач. Голът бе дело на Георги Иванов-Гонзо, а Новак изравни след почивката. На реванша в Словакия българите отново поведоха, този път чрез Николай Тодоров. Но същият този Новак, а след това и Мужлай, пресякоха пътя на родния гранд към следващата фаза в турнира. През зимата на 2006-а „Левски“ успя да елиминира словашки тим по пътя към 1/4-финалите за Купата на УЕФА. Тогава дриймтимът на Станимир Стоилов елиминира „Артмедия“ от братиславското предградие Петржалка. И двата мача бяха спечелени от „сините“ – 1:0 като гост и 2:0 на националния стадион „Васил Левски“. После дойдоха славните битки с „Удинезе“ и „Шалке“. Преди 11 години обаче „Левски“ отново се опари в Словакия. На 66 км от стадиона на настоящия съперник „Ружомберок“, столичният гранд се изправи срещу „Жилина“. Срещата на „Под Дубном“ не излъчи победител (1:1), а голът на чужд терен даде лек превес на родния тим. Но реваншът бе катастрофален – 0:1 за „Жилина“ в София и безславен край на еврокампанията.  А от 2011 година датира последният досег на „сините“ със словашкия футбол. И той обаче бе горчив. „Левски“, на треньора Георги Иванов, отпадна от „Спартак“ (Търнава) в Лига Европа. Драмата тогава бе пълна, а сблъсъкът бе решен с дузпи след 2 разменени домакински победи с по 2:1. Именно от тази кампания започнаха и мъките на клуба в евротурнирите. Освен от словашки отбори, „Левски“ си е патил и от футболисти от тази страна. През годините каре словаци носи екипа на родния гранд в различни периоди – Даниел Киш, Петер Петраш, Роман Прохазка и Мартин Полачек. Единствено Прохазка остави трайна следа на „Герена“, а халфът бе забелязан именно в онези срещи със „Спартак“ (Търнава). Полузащитникът изигра общо 172 мача, в които реализира 24 гола във всички турнири. У нас обаче сърцатият футболист така и не успя да спечели отличие и бе част от въпросната серия на клуба без трофей. Прохазка има 3 загубени финала за Купата на България. Той бе резерва и при злополучното равенство със „Славия“ (1:1), лишило „сините“ от 27-а титла на България. Неговият сънародник Петер Петраш се задържа твърде кратко у нас. Бранителят, играл през годините в „Слован“ и „Артмедия“, изигра скромните 10 мача в тогавашната „А“ група. Далеч по-впечатляващо, но в негативен план, бе представянето на вратарите Даниел Киш и Мартин Полачек. Първият записа общо 360 минути за българския гранд през сезон 2008/2009. Пази срещу пловдивските „Ботев“, „Локо“ и софийския „Локомотив“ за първенство. Именно негова фрапираща грешка срещу БАТЕ (град Борисов) обаче сложи край на надеждите на „сините“ за второ участие в групите на Шампионската лига. На стадиона в Беларус словакът позволи топката да мине между краката му, а домакините да поведат с 1:0. Това предопредели и бъдещето на Киш в България, дошъл у нас под наем от „Слован“. Неговият колега и сънародник Мартин Полачек пък се подвизава най-скоро на стадион „Георги Аспарухов“. Но феновете бързо искат да изтрият от съзнанието си този период, както и серията гафове на снажния страж. Вратарят изуми с висок ръст и… компромиси откъм качества. Най-големият грях на исполина бяха центриранията, на които той рядко имаше адекватно решение. Сега „Левски“ влезе в нов словашки ребус. На „Герена“ започват новия сезон на чисто с надеждата за нещо по-добро. За изпълнение на този план обаче трябва търпение, защото дори и славната епоха на Станимир Стоилов тръгна с болезнено „убождане“ от белгийския „Беверен“. Дано тези от които зависи мисията да го знаят и да имат нерви за желаното дълго пътуване.", "date": "2019.07.11", "title": " „Левски“ срещу словаци"}
{"url": "https://trud.bg/%d1%82%d1%83%d1%81%d0%ba-%d1%80%d0%b0%d0%b7%d0%bf%d0%b0%d0%b4%d0%b0%d0%bd%d0%b5%d1%82%d0%be-%d0%bd%d0%b0-%d1%81%d1%81%d1%81%d1%80-%d0%b1%d0%b5%d1%88%d0%b5-%d0%b1%d0%bb%d0%b0%d0%b3%d0%be%d1%81%d0%bb/", "text": "Разпадането на СССР през 1991 г. беше „благословия“ за украинците, грузинците, народите от Централна и Източна Европа и самите руснаци. Това заяви председателят на Европейския съвет Доналд Туск на конференция в грузинския град Батуми, посветена на 10-годишнината на програмата на ЕС „Източно партньорство“, предаде ТАСС. „Разпадането на Съветския съюз не беше най-голямата геополитическа катастрофа на века [както твърди Владимир Путин – бел. ред.]. Днес в Грузия аз ще заявя силно и ясно: крахът на СССР беше благословия за грузинците, поляците, украинците и цяла Източна и Централна Европа. А също за руснаците“, каза той. По думите му тази година освен 10-годишнината на „Източно партньорство Европа отбелязва 15-годишнината от четвъртото разширяване на ЕС, а също „колапса на съветското господство“.  Грузинският премиер Мамука Бахтадзе заяви, че сигурността в Черно море е придобила огромно значение, защото е определяща за сигурността на цяла Европа. Той добави, че Грузия е готова да стане основен партньор на ЕС в тази насока. В конференцията в Батуми участват над 50 представители на страни членки на ЕС и партньорски държави. Сред тях са еврокомисарят по хуманитарната помощ Христос Стилианидис, премиерът на Естония Юри Ритас и външни министри на няколко страни, сред които Армения, Полша, Словакия и Швеция. Програмата „Източно партньорство“, започнала през 2009 г. по инициатива на Полша и Швеция, развива сътрудничеството с бившите съветски републики Азербайджан, Армения, Беларус, Грузия, Молдова и Украйна. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.11", "title": " Туск: Разпадането на СССР беше благословия"}
{"url": "https://trud.bg/%d0%bf%d1%81%d0%b8%d1%85%d0%b8%d1%87%d0%bd%d0%be-%d0%bd%d0%b5%d1%83%d1%80%d0%b0%d0%b2%d0%bd%d0%be%d0%b2%d0%b5%d1%81%d0%b5%d0%bd-%d0%bc%d1%8a%d0%b6-%d1%82%d0%b5%d1%80%d0%be%d1%80%d0%b8%d0%b7%d0%b8/", "text": "Михаил Дошков, който най-вероятно е с психично заболяване от месеци тормози жителите на лясковското село Джулюница. Потърпевши се оплакаха, че мъжът ругае, напада и дори издевателства над пенсионерки с неприлични действия. Петя Симеонова е обект на тормоз от Мишо, известен в селото с прякор “Лудия” от близо година и половина. Всичко започнало, когато мъжът срязал гумата на паркираната кола на майка й Цанка Вачева. “Имаме магазин в центъра на селото.Надвечер видяхме, че той се навърта край колата и че е надупчил едната гума. Майка ми веднага звънна на кварталния Стилян Маринов, но той каза, че работното му време е изтекло и ни насочи към РУ- Горна Оряховица. Подадохме сигнал, но после се оказа, че той не е регистриран”, разказва Петя Симеонова. След като разговаряли с кмета на селото Мариан Точев, след дни на място пристигнал началникът на полицейския участък в Лясковец Иван Иванов. Той разпитал майката, дъщерята и свидетелка на инцидента. По думите на Симеонова, в Районният съд в Горна Оряховица било образувано частно наказателно дело по случая. “След като мина делото, Дошков бе изпратен за лечение в Държавната психиатрична болница във великотърновското село Церова кория. За кратко селото си отдъхна от него. Но скоро след това го пуснаха отново и той се върна в Джулюница и проблемите отново започнаха”, споделя Симеонова. Мъжът ругаел и заплашвал Петя Симеонова и майка и като крещял: “Ще те запаля, ще те убия”. Жената, която се страхува за двете си невръстни деца, разказва още, че болният няма близки в селото, скита се безпризорен, и е оставен без надзор. Кметът Мариан Точев също потвърди за проблемите с 60-годишния неуравновесен мъж. „Михаил е с някакво заболяване по рождение. През последните три години обаче се е обострило, преди това беше кротък, не безпокоеше никого. Сега обаче обижда жените, отправя им закани. Поне 30 пъти е лежал в болницата в Церова кория. Последният път бе настанен там с решение на съда, но преди месец пак се появи в селото“, сподели Точев. Управникът допълни, че Михаил Дошков от години няма дом, тъй като къщата на починалия му брат изгоряла. Кметът го настанил в изоставена къща. Две нощи подред – на 9 юли и на 10 юли, Михаил Дошков закачал през нощта сутиени на магазинчето на Симеонова в селото. Психичноболният бил идентифициран като автор на деянието от видеонаблюдението на магазина. Патилата на Петя Симеонова и майка й обаче бледнеят пред тормоза върху възрастни жени в селото. 73-годишната Еленка Божкова разказа за непристойното поведение на болния мъж. “Той ходи облечен с пола, рядко с панталон. Една вечер миналата седмица излязох пред къщата. Видях, че Михаил се задава отдалеч по улицата, но не съм очаквала какво ще направи. Той стигна до мен и и задигна полата си, а отдолу няма нищо. Започна да прави неприлични действия и да ми говори цинични думи, обиди и сексуални намеци. Направо изстинах и се уплаших много”, разказва притеснена Божкова. Тя допълни, че и други възрастни жени са били тормозени по същия начин от Михаил Божков. Кметът Точев увери, че в четвъртък отново е предприел действия за въдворяването на Дошков в Церова кория отново. “Заради нови оплаквания подадохме жалба до Районната прокуратура в Горна Оряховица. Следващите стъпки са – да отиде в Церова кория и да мине през ТЕЛК, за да може да бъде настанен в социално заведение“, коментира Точев. Кметът на Джулюница допълни още, че за съжаление потърпевшите жени избягват да входират писмени жалби до полицията и прокуратурата, и че отказват да идват в съда като свидетели, затова и процедурите по настаняването на Михаил Дошков са толкова тромави. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.11", "title": " Психично неуравновесен мъж тероризира жителите на село Джулюница\t"}
{"url": "https://trud.bg/%d1%84%d0%b0%d0%bd%d0%b4%d1%8a%d0%ba%d0%be%d0%b2%d0%b0-%d0%b8-%d1%88%d0%b5%d1%84%d1%8a%d1%82-%d0%bd%d0%b0-%d0%bd%d0%b0%d1%86%d0%b8%d0%be%d0%bd%d0%b0%d0%bb%d0%bd%d0%b0%d1%82%d0%b0-%d1%81%d0%b8/", "text": "Директорът на „Национална система 112“ Цветомир Цеков и кметът на Столична община Йорданка Фандъкова подписаха двустранен протокол за сътрудничество, съобщиха от пресслужбата на МВР. Цеков обясни, че разширяването на обхвата на взаимодействие между Дирекция „Национална система 112“ – МВР и Столична община е наложило подписването на новото, актуализирано споразумение за сътрудничество. Той съобщи, че за първото полугодие на годината към предадените от 112 към Столична община сигнала са 24 696, от които 14 140 – сe отнасят конкретно за общината. Останалите са касаели намесата на службите за спешно реагиране, при които Столична община е оказала съдействие. Най-много са регистрираните сигнали, свързани с престъпления против личността, пожари, транспортни произшествия, инциденти с животни и медицинските инциденти (възникнали на територията на детски заведения, училища и общински сгради). Цветомир Цеков изрази увереност, че задълбочаването на сътрудничеството между ДНС 112 и Столична община ще способства за предоставяне на още по-качествена европейска услуга за гражданите. „За мен и екипа на Столична община сигурността и спокойствието на гражданите са много важен приоритет. Ето защо работим по иновативни и успешни модели за реакция при кризи и превенция, като създаването на първата у нас общинска полиция и дирекция „Аварийна помощ и превенция. Благодарение на изградените работни станции на системата 112 в центровете за видеонаблюдение на Столична община се намалява времето за реакция при извънредна ситуация, със СДВР и СДПБЗН работим като един екип, като помагаме директно на гражданите.“ Това заяви кметът на София Йорданка Фандъкова при подписването на двустранен протокол за сътрудничество между Столична община и дирекция „Национална система 112“ – МВР. Тя посети Районен център 112 София, където се запозна с механизма на приемане, обработване и предаване на сигналите към службите за спешно реагиране и общинските администрации, разговаря с оператори и им благодари за професионализма и всеотдайната работа. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.11", "title": " Фандъкова и шефът на „Националната система 112“ подписаха споразумение за сътрудничество"}
{"url": "https://trud.bg/%d0%bf%d1%83%d1%82%d0%b8%d0%bd-%d0%b3%d0%be%d1%82%d0%be%d0%b2-%d1%81%d1%8a%d0%bc-%d0%b7%d0%b0-%d0%bf%d1%80%d0%b5%d0%b3%d0%be%d0%b2%d0%be%d1%80%d0%b8-%d1%81-%d0%ba%d0%b8%d0%b5%d0%b2-%d0%bd%d0%be/", "text": "Руският президент Владимир Путин заяви днес, че е готов да преговаря във всякакъв формат с новия президент на Украйна Володимир Зеленски за разрешаване на конфликта в Източна Украйна, но след съставяне на новото украинско правителство, предадоха Асошиейтед прес и ТАСС. „Никога не сме се отказвали от нито един от предложените формати, включително от разширяване на нормандския формат“, каза Путин и допълни: „Първо обаче този нормандски формат и среща на върха трябва да бъдат добре подготвени, което е очевидно, и второ, до голяма степен ще може да се обсъжда нещо след окончателното съставяне на украинското правителство и произвеждането на парламентарни избори в страната“. „На трето място, не знам как ще реагират (на тази покана) останалите участници на предложения формат“, допълни руският президент. Путин направи това изявление в отговор на предложението на украинския президент Зеленски да се организират преговори с посредничеството на лидерите на САЩ, Великобритания, Франция и Германия.  Новият украински президент, който встъпи в длъжност през май, обеща да сложи край на конфликта в Източна Украйна, отнел живота на повече от 13 000 души от 2014 г. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.11", "title": " Путин: Готов съм за преговори с Киев, но след съставяне на новото правителство"}
{"url": "https://trud.bg/%d0%b1%d0%b8%d1%82%d0%ba%d0%b0-%d0%b7%d0%b0-%d0%b8%d1%81%d0%bf%d0%b0%d0%bd%d1%81%d0%ba%d0%b0%d1%82%d0%b0-%d0%b3%d0%b8%d0%bc%d0%bd%d0%b0%d0%b7%d0%b8%d1%8f-%d1%81-%d0%bd%d0%b0%d0%b9-%d0%b2%d0%b8%d1%81/", "text": "Езици и компютърни науки водят в желанията, обясни Ваня Кастрева  Най-много седмокласници в София и тази година се надпреварват за Испанската гимназия, а с най-висок бал отново приемат в Софийската математически гимназия. Това показват резултатите от първото класиране на гимназистите в столицата, които обяви началникът на РУО – София-град Ваня Кастрева. По думите й общо 383 са паралелките, планирани за следващата учебна година. От тях 229 са профилирани, а 154 професионални. Сред най-желаните до 46 място предпочитаният профил е чужди езици, на 47 място се нарежда профилът софтуерни и хардуерни науки с английски език. Най-много – общо 2101 ученици, се борят за 26 места в паралелката с испански и английски в Испанската гимназия 164 ГПИЕ “Мигел де Сервантес”. На второ място е паралелката с английски и немски в 22 СЕУ с 2085 желаещи. На трето място е 32 СУИЧЕ с 1992 желаещи отново за паралелката с английски и немски. В 9. Френска езикова гимназия 1923 деца искат да учат в класа с френски и английски. На 5-о място е Втора английска езикова гимназия “Томас Джеферсън” с 1921 кандидати за паралелката с английски и немски, обясни Кастрева. По думите й на изпита по Български език и литература тази година са участвали 10 149 ученици, като средният им резултат е 64.65 точки. На Математика са се явили 10 137, а резултатът е 44.65. Училището с най-висок минимален бал за прием е СМГ “Паисий Хилендарски”. Това е и школото с най-висок резултати от двата изпита, уточни Кастрева. Тази година балът в софийските училища се е повишил, но няма промяна в първите 10 школа (виж таблицата). Причините са по-доброто представяне на изпитите и по-високите оценки в дипломите. Няма промяна и при желанията на учениците, които избират професионалното образование. “Най-желана е Националната търговско-банкова гимназия със специалността “Банково дело с английски език”, като 1389 ученици са я пожелали”, добави Кастрева. Тя отбеляза, че тази година най-големият брой желания, постъпили в едно заявление за кандидатстване, са 153, като за миналата година са били 119. Отново има едно дете с максимален брой точки 500 и това е Елеонора Каридова от 41. ОУ. Записването след първия етап е от днес до 16 юли в училищата, където детето е било прието. Резултатите от втория етап ще излязат на 18 юли, а записването ще е до 22 юли. “Обявени ще бъдат свободни места за участие в трето класиране на 23 юли и документи ще се подават на 24 и 25 юли. Списъците с приетите ученици на 3 етап ще бъдат готови на 29 юли, като до 31 юли ще могат да се запишат приетите. На 1 август ще обявим свободните места, след което започва четвърто класиране”, каза председателят на Областната комисия за прием на ученици в 8-и клас Ваня Станчева.   Един ученик с анулирана работа – пропуснал да я предаде По време на кампанията са получени сигнали за нарушения, като са предприети действия към директорите на училища за дисциплинарни процедури. “Имаме и една анулиран работа по математика на ученик от СМГ. Анулирането беше наложено предвид факта, че ученикът е напуснал изпитната зала, без да остави своята работа и тя се връща в училище в последствие”, каза Ваня Кастрева. Тя добави, че ще бъдат наказани двамата квестори, които са позволили детето да се разпише и да излезе без да остави работата си, но отказа да посочи по какъв начин. Липсата й е била установена при проверката на протоколите след изпита. След това са били изгледани записите от камерите, на които се вижда как момчето прибира всичко в раницата си след изпита и излиза без да предаде нищо. Впоследствие родителите му връщат работата, но тя няма как да бъде приета, след като е била изнесена, обясниха още от РУО – София-град.   Английската езикова с китайски модерна в Бургас Децата искат още романски езици, биология и химия Мария Кехайова, Веселина Ангелова Истинска еуфория обзе вчера родители и ученици, след като преди обед излязоха резултатите с класиранията на седмокласниците за гимназиите в Бургас. Любопитен момент е, че масово най-желана тази година е не Немската, а Английската гимназия в града. Отлично представили се на матурите деца са написали като първо желание в Английската гимназия паралелката с изучаване на китайски език. Много желана е и паралелката в същата гимназия с изучаване на химия, биология и немски език. В “по-трудните” гимназии като Математическа и Немска са се ориентирали голяма част от отличниците, децата с традиционно високи оценки по математика и БЕЛ. Сред предпочитаните гимназии в морския град безспорно е и Гимназията за романски езици, както и новата Гимназия за компютърни технологии. Общо 1576 ученика пък са се класирали на първия тур за прием след 7-ми клас в училищата във Великотърновска област. Момчетата и момичетата са кандидатствали за 81 паралелки в региона, които предлагат обучение по 98 профилни специалности. Началникът на РУО в старата столица Розалия Личева посочи пред “Труд”, че паралелки с по две специалности, които са в списъка с недостиг на кадри, няма да бъдат закривани, дори и да не са набрали необходимия брой ученици.   За първи път обучение по професии във Варна Даниела Фархи,  ТРУД, Варна Математическата гимназия “Д-р Петър Берон” (МГ) е лидер по висок бал, показват резултатите от първото класиране за вход в 8 клас във варненските училища. Сред първенците по традиция се нареждат трите езикови гимназии и Природо-математическата.  “Прави впечатление, че и в професионалните гимназии баловете са по-високи от минали години, а приетите са с много малки разлики, което улеснява работата на учителите, защото те ще работят с деца със сходни възможности”, коментира директорът на РУО-Варна Венцеслава Генова. Тя допълни, че за първи път тази година в две профилирани гимназии във Варна има паралелки с обучение по професии, които се радват на голям интерес. В МГ осмокласници ще изучават системно програмиране, а в Хуманитарната гимназия – съдебна администрация. Новост е и въвеждането на СТЕМ-науките в 44 от общо 65-те паралелки в профилираните гимназии в града и региона. В тях учениците ще наблягат на природните науки, IT и дигитални дисциплини.   Няма желаещи за тапицери и заварчици Свободните места са 684 Наложи се да бъдат закрити 15 паралелки на 1 етап на класирането на учениците, като има и такива от защитени специалности и професии, както и професии с очакван недостиг на пазара на труда, съобщи Ваня Станчева. Това са паралелки, в които са класирани по-малко от 6 ученици. От тях 11 са професионални, сред които “Подемно транспортна техника с електрозадвижване”, “Производство на тапициран изделия” с 0 класирани, “Локомотиви и вагони”, “Електрообзавеждане на железопитна техника”, “Машини и съоръжения за заваряване”, “Организация и технология на фризьорските услуги”. 4 са закритите профилирани като “Икономическо развитие”, “Предприемачески профил с румънски език”, “Физическо възпитание и спорт”. “Отново се завърта класиране, така че всички деца, които са били в такава паралелка, вече са класирани на свое следващо желание”, успокои Станчева. В София след първи етап на класиране има 836 некласирани ученици, които са имали твърде малко желания за бала, който имат. Свободните места пък са 684. Всички нови специалности продължават да съществуват, обясниха от РУО – София- град. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.11", "title": " Битка за Испанската гимназия, с най-висок бал влизат в СМГ\t"}
{"url": "https://trud.bg/%d0%b1%d1%8a%d0%bb%d0%b3%d0%b0%d1%80%d0%ba%d0%b0-%d0%b7%d0%b0%d0%b3%d0%b8%d0%bd%d0%b0-%d1%81%d0%bb%d0%b5%d0%b4-%d0%bf%d0%b0%d0%b4%d0%b0%d0%bd%d0%b5-%d0%be%d1%82-%d0%b2%d0%bb%d0%b0%d0%ba%d1%87%d0%b5/", "text": "Българка е загинала при нелеп инцидент в Турция. Тя е паднала от автовлакче, използвано като маршрутка до плажа от хотел в Кушадасъ, предаде „Нова ТВ“. Въпреки усилията на лекарите тя е починала 3 дни след инцидента. Семейството на жената възнамерява да съди турския хотел. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.11", "title": " Българка загина след падане от влакче в Кушадасъ"}
{"url": "https://trud.bg/%d0%bf%d1%80%d0%be%d1%84-%d0%b4-%d1%80-%d1%81%d1%82%d0%be%d1%8f%d0%bd-%d0%bc%d0%b0%d1%80%d0%b8%d0%bd%d0%be%d0%b2-%d0%b4%d0%b5%d0%ba%d0%b0%d0%bd-%d0%bd%d0%b0-%d1%84%d0%b0%d0%ba%d1%83%d0%bb%d1%82/", "text": "Приходите ще са с близо 100 млн. евро по-малко, резервите са в съотношението качество-цена  Сезон – 2019 навлиза в разгара си по морето, но част от плажовете са полупразни. Министерството на туризма призна, че ще има 5-8% спад на летовниците, а търговци негодуват, че гостите стават все по-бедни. Защо загубихме силните си пазарни позиции от предишни години, кое кара чужденци и българи да предпочитат ваканция в южните ни съседки и какви са резервите, чрез които бизнесът може да привлече повече и по-заможни гости, разговаряме с проф. д-р Стоян Маринов, признат от бранша като един от най-точните анализатори на тенденциите в сферата на туризма. – Летният сезон тече, но част от плажовете по Черноморието още са полупразни. Успяха ли хотелиерите да стопят големите спадове при ранните записвания и с цената на какво, проф. Маринов?  – Сезонът навлиза в разгара си. Част от хотелиерите, които проявиха пазарна гъвкавост, успяха да намалят спадовете при ранните записвания. Пазарна гъвкавост означава преразпределение на леглови контингенти по пазари, туроператори, електронни платформи за дистрибуция, пускане на специални промоционални оферти, както и на „продажба в последната минута“. Като цяло за Черноморието, например за пазар Германия, изоставането при ранните записвания от над 30% спрямо миналата година е сведено до под 20% към момента. И продажбите продължават. Останалите незаети места се предлагат със сериозни ценови намаления между 20-30% чрез оферти „в последната минута“. Ако погледнем сайтовете на глобалните туроператори, ще видим, че така действаме не само ние, но и всички останали конкуренти – Турция, Гърция, Хърватия, Испания, Италия и т.н. – Министерството на туризма прогнозира 5-8%спад на чуждестранните гости за лято 2019 спрямо миналата година. Какви са Вашите наблюдения – променя ли се интереса към България, след като цените при някои основни конкуренти леко се повишиха? – През сравнително кризисната за българското Черноморие 2015 г. за периода от май до септември сме посрещнали 1 милион и 600 хиляди чуждестранни туристи за масов морски ваканционен туризъм. Последваха три години на свръх растежи, за да достигнем през 2018 г. 2 милиона и 300 хиляди чуждестранни туристи за същия период от май до септември. Това е общ ръст от над 40%. През тези щастливи три години всички експерти подчертаваха, че големият възход се дължи не на качеството на нашия продукт, а на геополитическите проблеми на основни морски ваканционни дестинации като Египет, Турция и Тунис. Късметлийски изиграхме ролята на заместител. Геополитическите проблеми обаче се притъпиха и нашите ръстове се стопиха. Така стигнахме до сезон 2019, който е отрезвяваща пазарна оценка за морския ни туризъм. И все пак, през тези три години по нашето Черноморие дойдоха нови туристи. Редица хотелиери успяха да убедят част от тях в качеството на своя продукт и да ги превърнат в лоялни клиенти. Тези хотелиери ще постигнат и този сезон резултати, близки до миналогодишните. А относно интереса към България не бих казал, че се променя. На основата на сътворените през последните 20 години в нашите морски курорти ландшафт и туристическа продуктова палитра, търсени и успешни са парти хотелите за младежи и малкото на брой „ризорт хотели“ (хотели курорти), които са подобни на турските. Те са построени на първа линия, на големи парцели, с достатъчно големи басейни, подсигурени плажни ивици с безплатни съоръжения, спортни и детски площадки, фонтани и градинки. – Има ли шанс да достигнем нивото на приходи от миналото лято?  – Не става въпрос за шанс, а за пазарна закономерност. Най-вероятно ще се върнем на нормалното за нашето предлагане равнище от 1 милион и 900 хиляди – 2 милиона туристи за периода май-септември по Черноморието, което означава приблизително 100 милиона евро по-малко приходи в сравнение с миналата година. – Кои пазари компенсират отлива на германци и руснаци по нашето море?  – По информация на летищата във Варна и Бургас най-вероятно ръстове ще постигнем на пазари Великобритания, Чехия, Израел. Проблемен заради ембаргови пречки това лято обаче се оказа атрактивният през последните години за България пазар на Иран. – Търговци в черноморските ни комплекси се оплакват, че летовниците са все по-бедни. В същото време статистиката отчита ръст на приходите от туризъм още от пролетта. Само ол-инклузивът ли е виновник за този дисбаланс?  – Не съм сигурен дали туристите са все по-бедни или търговците стават повече от туристите. Но ол-иклузивът при всички случаи ограничава разходите на летовниците извън хотела. Той обаче е успешният потребителски модел за масовите ваканционни туристи, а е и успешният бизнес модел за хотелиерите и в средносрочно бъдеще ще доминира както в Турция, Египет, Тунис и т.н., така и в България. – В предишните силни лета хотелиерите масово пълнеха базите си чрез ранни договори с туроператори, пренебрегвайки популярните резервационни системи, ползвани от индивидуални туристи. В същото време нискотарифните полети до Варна се увеличиха значително. Доведе ли това до някаква промяна?  – Нискотарифните полети до Бургас и Варна, както и електронните резервационни системи до известна степен са алтернатива на големите туроператори и ефективен инструмент за запълване на легловата база, незаета при ранните записвания. Колкото повече са нискотарифните полети към нашето Черноморие, толкова по-пълни ще са хотелите в курортите и градовете по морето. – Какви други резерви може да оползотвори бизнесът, за да са пълни морските бази до октомври?  – Резервите са в съотношението качество-цена. Например, в Германия действа система за отчитане на потребителското мнение „ХолидейЧек“. Всеки хотел по света, посетен от германски туристи, и особено поставен в каталозите на туроператорите, е придружен с линк към сайта на „ХолидейЧек“, където се вижда потребителската оценка. И към момента в електронните каталози на немските туроператори можете да срещнете 4-звездни български морски хотели с оценка-препоръка на потребителите между 50 и 60% и цена от 1000 евро за 7 дни ол-инклузив на човек за периода от 15-22 юли. Аналогични хотели на Турската ривиера от същата категория и за същия период предлагат същата цена, но при потребителска оценка-препоръка над 90%. Ясно е кои хотели ще избере германецът. А и не само той, защото информацията на „ХолидейЧек“ и на другите подобни платформи е достъпна в цял свят. Трябва по-често да се оглеждаме в огледалото на потребителските платформи и там ще видим пътя към по-високото качество, по-високата цена, по-платежоспособните туристи, по-високата заетост и благосъстоянието. – Не спада ли качеството на продукта у нас заради хроничния дефицит на кадри и масовия внос на персонал от трети страни?  – Това е основният проблем и решаването му е в ръцете на хотелиерите. Влезте в потребителските платформи и ще видите, че най-ниските оценки за нашите морски хотели там не са за стаите и възможностите за развлечения, а за околностите край хотелите и най-вече за обслужването. Туристите се оплакват, че персоналът е недостатъчен, некомпетентен и намусен. 24-каратовата усмивка и любезното отношение обаче се постигат с обучение и с по-високи възнаграждения, а не с единствената мисъл да се гони печалба. И храненето трябва да е на ниво. Това не значи да се сервират огромни количества, а добре приготвена и качествена храна. У нас има добри примери, но за жалост има и много лоши. – Свидетели сме на рекордни задръствания по ГКПП към Гърция. Въпреки че там въведоха суров режим за пътни нарушители, а морето у нас е необичайно топло още от юни, българите масово го пренебрегват. Как може да се промени тази картина?  – Българският емитивен пазар вече е добре структуриран. През последните 20 години всеки летен сезон приблизително 700 хиляди българи почиват по родното Черноморие. Толкова ще са и тази година. Една част отсядат във висококатегорийните хотели с безплатни плажни услуги, други – в нискокатегорийните места за настаняване в малките курортни селища. Изходящият морски ваканционен туризъм към Гърция, а и към Турция, е обективен пазарен процес. Все пак по своето над 14 хиляди километра крайбрежие Гърция може да си позволи да предлага и лукс, и места за настаняване по 20 евро нощувката във висок сезон, и плажове с условно „безплатни“ плажни съоръжения и т.н. С нашите 354 километра няма как да се сравняваме с тях. Но всеки е свободен да избира между, от една страна гранични опашки, каменисти плажове, солена вода, морски таралежи, простор и т.н и от друга – златист ситен пясък, слабо солена вода, полегато пясъчно дъно, скъпички плажни услуги, шумотевица и т.н. – Наскоро парламентът прие на първо четене промени в Закона за защита от шума, според които след 23 ч. и в курортите трябва да цари тишина. Собственици на заведения веднага опонираха, че така ще прогоним младежката публика от Слънчев бряг и Златни пясъци. Каква е Вашата оценка – повече полза или вреда ще донесат промените?  – От 1990 г. насам шумът винаги е бил проблем по нашето Черноморие. С него поизгонихме семействата с деца и възрастната публика от нашите курорти. През деня шумните партита могат да бъдат на плажа, а нощните – в затворени и шумоизолирани заведения. Така няма да се пресичат и сблъскват интересите на различните групи потребители и атрактивността на нашите курорти ще се повиши. – От Българската асоциация на заведенията настояха обаче южната част от Слънчев бряг, например, да стане парти зона. Министерството на туризма се зае да готви законови промени в тази насока – националните курорти да бъдат разделени на зони за семеен и парти туризъм. Възможно ли е такова райониране?  – Идеята не е лоша, но би могла да се осъществи на друг принцип. Зоните за развлечение трябва да са изнесени зад спалните части, а не на брега. Иначе е трудно изпълнимо да се режат курортите на части, защото във всяка има хотели с различна публика. – Друга гореща тема е забраната за диво къмпингуване, наложена с промени в Закона за устройства на Черноморското крайбрежие. Навременни ли са те, предвид факта, че още няма разписан регламент с облекчени условия за разкриване на къмпинги?  – Трябва да има правила за къмпингуването, както е в конкурентните на нашата дестинации. Не виждам кой пречи на инвеститорите да създават къмпинги. Морските общини също биха могли да проявят инициатива в това направление. Ако създадем качествени къмпинги, ще привлечем още един ефективен сегмент, както от български, така и от чуждестранни туристи. – Ключов приоритет за община Варна от няколко години е градът да стане целогодишна дестинация. Сбъдва ли се тази мечта и какво още трябва да се направи?  – Благодарение на увеличените редовни и нискотарифни полети през последните години във Варна идват все повече туристи през пролетните и есенни месеци. Тази подобрена транспортна достъпност трябва да бъде подкрепена от разнообразяване на предлагането с повече събития – фестивали, спортни състезания, конференции, конгреси, концерти, изложби, както и с култови заведения с национална кухня. Трябва да предлагаме повече продукти за тялото, душата и ума. И да има повече концентрирана реклама на подобни събития, за да заинтригуваме и убедим потенциалните гости, че „Варна трябва да се посети и изживее“. Нашият гост  Проф. д-р Стоян Маринов е декан на факултет “Управление” в Икономически университет-Варна и член на УС на Варненската туристическа камара. Работил е на всички нива на йерархията – от екскурзовод до изпълнителен директор на “Слънчев бряг” ЕАД (1995-1997). Дълги години бе директор на Колежа по туризъм към ИУ-Варна. Специализирал е туристически мениджмънт и управление на туристическата индустрия в Манчестър, Съри, Лас Вегас, Палма де Майорка. Автор е на над 130 публикации в областта на туризма. Владее немски, руски и английски език.", "date": "2019.07.11", "title": " Проф. д-р Стоян Маринов, декан на факултет „Управление“ в Икономически университет-Варна: Сезон – 2019 е отрезвяваща пазарна оценка за морския ни туризъм"}
{"url": "https://trud.bg/%d0%b8%d0%b7%d0%b2%d1%8a%d0%bd%d1%80%d0%b5%d0%b4%d0%bd%d0%be-%d0%bf%d0%be%d0%bb%d0%be%d0%b6%d0%b5%d0%bd%d0%b8%d0%b5-%d0%bd%d0%b0-%d1%85%d0%b0%d0%bb%d0%ba%d0%b8%d0%b4%d0%b8%d0%ba%d0%b8-%d1%81%d0%bb/", "text": "Бедствието спря вода, ток, телефони и интернет Получени са 600 повиквания за помощ Извънредно положение бе обявено на гръцкия полуостров Халкидики, на който почиват много българи, след адска буря в сряда вечерта. Стихията взе седем жертви, над 100 души са ранени, причинени са сериозни материални щети, които предстои да бъдат изчислени. Бурята връхлетяла абсолютно неочаквано и се вихрила около 20 минути, но пък оставила библейско опустошение. Ветровете със скорост над 100 км/ч били съпроводени с поройни дъждове и градушки. Стихията повалила дървета, отнесла покриви, преобръщала автомобили. Възрастна двойка туристи от Чехия загинали, когато караваната им била отнесена от ураганния вятър. Рухнал покрив на ресторант пък погубил румънка и 8-годишния й син в Неа Плагия. А руснак и неговият син били смазани от повалено дърво край хотела им в курорта Потидея. Сутринта бе съобщено и за седма жертва – между селцата Созополи и Неа Каликратия бе намерен труп на мъж на 6 морски мили от брега. Тялото не бе идентифицирано веднага и не стана ясно дали е на 62-годишен рибар, който бе обявен за изчезнал в сряда вечерта, или пък е на друг човек. Стихията остави Халкидики без вода и електричество, прекъснати бяха телефонните и интернет връзки. Затруднено е движението по пътищата заради паднали дървета. През нощта срещу четвъртък пожарникарите са получили над 600 повиквания за помощ – за спасяване, за изпомпване на вода и за отстраняване на повалени дървета. Над 100 спасители работят неуморно в района на бедствието. На място пристигна и правителствен екип. В 6,15 сутринта имаше заседание в Неа Муданя, на което бе представена информация за загиналите и пострадалите, за нанесените щети и за мерките, които трябва да се предприемат за справяне със ситуацията. Новият премиер Кириакос Мицотакис е в постоянен контакт с министрите, които са на място.   Стихията дойде от нищото Определят случилото се като безпрецедентен феномен Всичко се случи толкова изненадващо, стихията просто връхлетя от нищото, разказва пред Би Би Си британската туристка Емили Кищу, която била на плажно парти в сряда вечерта, когато се развихрила бурята. “Светлините на плажа изгаснаха, настъпи хаос – хората тичаха и крещяха”, споделя Емили, която е на почивка с двете си деца – на 3 и 5 години. Хората побегнали към баровете, които пък се наводнили. “За пръв път в 25-годишната си кариера преживявам подобно нещо”, признава Атанасиос Калцас, който е директор на медицинския център в Неа Муданя, в който са били докарани мнозина от ранените в бурята. “Стана внезапно, изведнъж, вятърът духаше със 110 км в час”, разказа Калцас. А Хараламбос Стериадис, директор на гражданската защита в Северна Гърция определи случилото се като “безпрецедентен феномен”.   Няма данни за пострадали българи Съветват ги да не напускат хотелите Няма данни за пострадали в стихията на Халкидики българи, съобщиха от консулството ни в Солун. Във връзка с прекъсването на електрозахранването и телефонните връзки генералният ни консул в Солун Владимир Писанчев увери пред “Труд”, че гръцките власти работят по отстраняване на повредата. “Ние сме в постоянен контакт с тях. Съветваме българските граждани да останат по хотелите и ако имат проблем, да се обръщат към гръцките власти”, каза за “Труд” Писанчев. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.11", "title": " Извънредно положение на Халкидики след адска буря (обзор)\t"}
{"url": "https://trud.bg/%d0%be%d1%82-2021-%d0%b3-%d0%bf%d0%b0%d1%81%d0%bf%d0%be%d1%80%d1%82%d1%8a%d1%82-%d1%89%d0%b5-%d0%b2%d0%b0%d0%b6%d0%b8-%d0%b8-10-%d0%b3-%d0%be%d0%b1%d0%b7%d0%be%d1%80/", "text": "Парламентът прие поправки в Закона за българските лични документи На лицата до 18 г. ще се издават документи със срок на валидност 5 години  Паспортите на българските граждани ще се издават със срок на валидност 5 или 10 години съгласно заявения от лицето срок, реши парламентът с приемането на второ четене на изменения в Закона за българските лични документи. На децата до 18-годишна възраст ще се издават паспорти със срок на валидност 5 години. Министерството на вътрешните работи трябва да създаде организационни условия и да осигури необходимите технически и програмни средства за издаване на паспорти със срок на валидност 10 години не по-късно от 1 януари 2021 г. При обикновена услуга, лични карти и паспорти ще се издават до 30 дни, при бърза услуга – до 3 дни, а при експресна услуга – до 8 часа, от приемането на заявлението. Личните карти също се променят. Към тях ще се добавят биометрични данни, каквито вече има в паспортите. Предвижда се нова процедура за подаване на заявления за подмяна на български лични документи чрез автоматизираната информационна система за електронни услуги на Министерството на външните работи (МВнР). Наред с опцията за използване на квалифициран електронен подпис, заявителят ще може да подава заявление в електронен формат и без да използва такъв подпис. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.11", "title": " От 2021 г. паспортът ще важи и 10 г. (обзор)\t"}
{"url": "https://trud.bg/%d0%b2%d0%b8%d0%b6%d1%82%d0%b5-%d0%b0%d0%ba%d1%86%d0%b5%d0%bd%d1%82%d0%b8%d1%82%d0%b5-%d0%b2-%d0%b1%d1%80%d0%be%d1%8f-%d0%bd%d0%b0-%d0%b2%d0%b5%d1%81%d1%82%d0%bd%d0%b8%d0%ba-%d1%82%d1%80%d1%83-441/", "text": "Битка за Испанската гимназия, с най-висок бал влизат в СМГ 2101 ученици кандидатствали за 26 места в 164 ГПИЕ “Мигел де Сервантес”. Езици и компютърни науки водят в желанията, обясни Ваня Кастрева.         Добивът на минерали от Черно море е революция в индустрията Създали сме стартъп „Плам Енерджи“ с основна цел веднага да реализира научни открития, казва иноваторът инж. Чавдар Каменаров в интервю за „Труд“.         В БСП като при БКП властва демократическият централизъм Отстраняването на способни хора в червената партия може да доведе до нови изборни загуби. Навремето Живков прибягваше до хитри номера – анализ на Антон Гицов.               Епистоларната дипломация И тънкото изкуство да станеш за резил в тези модерни времена – коментар на Благовест Бенишев.         Играчът Силует на Джордж Клуни. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.11", "title": " Вижте акцентите в броя на вестник „Труд“ в петък, 12 юли 2019"}
{"url": "https://trud.bg/financial-times-%d0%b2%d0%b8%d0%b2%d0%b0%d0%ba%d0%be%d0%bc-%d0%b5-%d0%be%d0%b1%d1%8f%d0%b2%d0%b5%d0%bd%d0%b0-%d0%b7%d0%b0-%d0%bf%d1%80%d0%be%d0%b4%d0%b0%d0%b6%d0%b1%d0%b0-%d1%86%d0%b5%d0%bd/", "text": "Най-голямата българска телекомуникационна компания „Виваком“ е обявена за продажба, пише   цитиран от  . Според информацията операторът може да бъде оценен на около 1.2 млрд. евро. Според информация на Financial Times процедурата вече е задвижена, а дори и към момента има назначен консултант по продажбата. Става въпрос за водещата световна фирма за финансово консултиране и управление на активи Lazard. Подготвяната продажба е потвърдена и от основния собственик на акции в дружество Спас Русев, пише още изданието. Според анализатори печалбата за тази година преди лихви, данъци, обезценки и амортизация да е около 190 млн. евро. Оценката от 1.2 млрд. евро на „Виваком“ е направена на база сделки в региона, включително придобиването от PPF Group на източноевропейския бизнес на Telenor за общо 2.8 млрд. евро.  Както е известно, телекомекационната компаниая бе придобита преди четири години за 330 млн. евро. „Сега е точният момент“, казва Спас Русев, който притежава 46% от собствеността. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.11", "title": " Financial Times: „Виваком“ е обявена за продажба, цената може да стигне €1.2 млрд."}
{"url": "https://trud.bg/%d0%bc%d0%b8%d0%bd%d0%b8%d1%81%d1%82%d1%8a%d1%80-%d1%82%d0%b0%d0%bd%d0%b5%d0%b2%d0%b0-15-%d0%be%d1%82-%d0%be%d0%b1%d1%89%d0%be-295-%d0%ba%d1%8a%d1%89%d0%b8-%d0%b7%d0%b0-%d0%b3%d0%be%d1%81%d1%82%d0%b8/", "text": "„През последните 2 седмици на месец юни, екипи на Държавен фонд „Земеделие“ провериха общо 295 къщи за гости – 288 в мониторингов период и 7 в извън мониторингов период, по сигнали на журналисти. Проверките се извършиха в присъствието на медиите“. Това обяви министърът на земеделието, храните и горите Десислава Танева, която заедно с ръководството на Държавен фонд „Земеделие“, представи резултатите от проверките на обектите. Общата субсидия за всички 288 къщи за гости възлиза на 81 млн. лв. 15 къщи за гости не функционират по предназначение от общо проверените обекти за селски туризъм от Програмата за развитие на селските райони (2007-2013 г.). „За тези къщи има съмнения, че не се спазват подписаните договори по ПРСР – липсват счетоводни документи, категоризации и регистри за посещаемост. Финансовата помощ, която са получили е в размер на 4,5 млн. лв. и същата ще бъде изискана от бенефициентите“, обясни Десислава Танева. Къщите, които не функционират по предназначение са в Област Благоевград – 2 проекта; Област Варна – 1 проект; Област Ловеч – 1 проект; Област Пловдив – 1 проект; Област София – 4 проекта; Област Видин – 1 проект; Област Разград – 1 проект; Област Пазарджик – 2 проекта; Област Шумен – 1 проект и Област Добрич – 1 проект. От всички проверени къщи са установени други 74 къщи за гости, за които са констатирани в различна степен отклонения от заявения бизнес план. Проектите са получили субсидия от ДФЗ на стойност 18 млн. лв. Санкцията за тях зависи от вида на нарушенията и варира от 5 до 15% от стойността на платената субсидия.  Министър Танева уточни, че 24 от проектите са проверени на база на риск анализ преди издаване на заповедта. Това представлява 8% от останалите в мониторинг къщи, т.е. преди заповедта са проверени близо два пъти повече проекти от изискуемите по регламент. По европейски регламент, Разплащателната агенция трябва да проверява между 1 и 5 % от изплатените проекти в период на мониторинг. „Докладите от проверките се финализират и ще бъдат представени на Прокуратурата. Проверката, която извърши ДФЗ е за функционирането на къщите за гости като такива, в изпълнение на целите на ПРСР. Прокуратурата извършва друг вид проверки – за спазване на законодателството“, заяви министърът на земеделието, храните и горите. Изпълнителният директор на ДФЗ Живко Живков съобщи, че е установена свързаност между служители на фонда и собственици на къщи за гости при 2-ма експерти. Едната от служителките няма пряк достъп до одобряване на проекти, а за другата също не е установена директна свързаност. От двете служителки са снети обяснения и предстои дисциплинарен съвет да реши ще има бъдат ли наложени наказания и какви. „Няма срок, в който трябва да бъдат върнати парите за къщите за гости, при които са установени нередности. Това е така защото това е отворен процес. След издаването на решение за финансовата корекция от страна на ДФ „Земеделие“, бенефициентът, който е получил това подпомагане, има право на обжалване, обясни Живков. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.11", "title": " Министър Танева: 15 от общо 295 къщи за гости не функционират по предназначение"}
{"url": "https://trud.bg/%d0%ba%d1%80%d0%b0%d1%81%d0%b8%d0%bc%d0%b8%d1%80-%d0%ba%d0%b0%d1%80%d0%b0%d0%ba%d0%b0%d1%87%d0%b0%d0%bd%d0%be%d0%b2-%d0%bf%d0%be%d0%b4%d0%bf%d0%b8%d1%81%d0%b0-%d0%b4%d0%be%d0%b3%d0%be%d0%b2%d0%be/", "text": "На основание Решение на Министерския съвет № 398/10. 07. 2019 г. министърът на отбраната Красимир Каракачанов подписа днес, 11 юли 2019 г. международни договори (LOAs) BU-D-SAB, „Самолети F-16 Block 70 и свързана с тях поддръжка“ (F-16 Block 70 aircraft and associated support), международен договор (LOA) BU-D-AAA, „Боеприпаси в подкрепа на F-16“ (Мunitions in support of the F-16), международен договор (LOA) BU-P-AAD, „Sidewinder AIM 9X Блок II ракети, свързани материали и услуги” (Sidewinder AIM 9X Block II Missiles, associated material and services) и международен договор (LOA) BU-P-LAR, „Многофункционална система за разпределение на информация – Съвместна тактическа радиосистема (MIDS JTRS) (5) и свързана с нея поддръжка и оборудване“(Multifunctional Information Distribution System Joint Tactical Radio System (MIDS JTRS) (5) and related support and equipment) на обща стойност $1,256,153,980 USD. С тях се договаря доставката от Правителството на САЩ за българските въоръжени сили на осем самолета F-16 Block 70 и свързаното оборудване и въоръжение. Съгласно Конституцията на Р България и редът на Закона за международните договори на Република България, за да влязат в сила тези договори, следва да бъдат ратифицирани от Народното събрание. Това съобщиха от пресцентъра на Министерството на отбраната. Отчитайки финансовите ограничения на Р България, Държавният департамент на САЩ е предприел действия за намаляване на общата цена с до 60 млн. щатски долара посредством искане от Конгреса на САЩ за допълнително финансиране, което да бъде използвано в интерес на Р България. Предстои искането на Държавния департамент да бъде разгледано от Конгреса на САЩ. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.11", "title": " Красимир Каракачанов подписа договорите за закупуване на осем самолета F-16"}
{"url": "https://trud.bg/%d0%b5%d0%b2%d1%80%d0%be%d0%bf%d0%b0-%d0%ba%d0%b0%d0%ba%d0%b2%d0%b0%d1%82%d0%be-%d1%8f-%d0%bf%d0%be%d0%b6%d0%b5%d0%bb%d0%b0%d1%85%d0%b0-%d0%b8-%d0%ba%d0%b0%d0%ba%d0%b2%d0%b0-%d1%81%d1%82%d0%b0%d0%bd/", "text": "Трансатлантическата връзка бе скрепена с поне двама от четиримата големи Светът е това,  каквито са вашите мисли;  Каквито са мислите ви,  такива са вашите желания;  Каквито са желанията ви,  такива са вашите действия;  Каквито са действията ви,  такава е вашата Съдба! „Брихадараняка Упанишад“ Древната индийска мъдрост показва абсолютно точно защо, как и какво се случи с ЕС след евроизборите. Всички мисли на европейците бяха насочени към промяна. Искаха нови идеи, нови конфигурации, нови лица и нови лидери. Тези мисли породиха техните желания. Желанията им се проявиха в избора им. Евроизборите доведоха до новата реалност. Получи се нов, доста раздробен Европарламент, в който старото ядро от две партии беше разбито. Дългогодишната им практика да налагат с мнозинство взетите помежду им решения за личности и политики не даваше шанс на нищо и на никого извън тях. Системата беше в баланс, а според постулатите на кибернетиката, това означава, че тя не допуска никакво друго състояние, следователно и няма как да се промени. Измененията настъпват само при излизане от баланса и навлизане в състояние на трансформиране на системата до саморегулирането u до намирането на ново устойчиво състояние с нови сили, осигуряващи баланс. След като такива бяха желанията, мислите, действията, навлязохме и в новата Реалност на системата ЕС. Тя се задвижи и няма да има връщане назад, защото всяко едно ново действие, всеки избор или нова конфигурация ще увеличават дисбаланса и процесите на трансформиране. Това се видя и при избора на новите най-важни постове в ЕС. Този път те бяха 4, защото съвпадна и със смяната на Гуверньора на Европейската централна банка. Опитът на старата система да наложи председател на ЕК се провали и то с гръм и трясък. Аргументите на поддръжниците на статуквото бяха интересни, но неубедителни, напр. как системата на „водещите кандидати“, (Spitzenkandidaten, нем.) била вече десетилетна традиция в ЕС и „успешно доказана“, нещо спорно, защото тя е прилагана само в един ЕП през 2014 г. и то при избора на Жан-Клод Юнкер. А доколко това се оказа „успешно“, времето ще отсъди. Самата процедура предвижда европейските политически партии да определят по един кандидат за поста председател на ЕК преди изборите за ЕП. Тук важната подробност е „преди изборите за ЕП“. Видяхме, че това работи само, ако системата е в баланс със старите резултати. А след евроизборите вече няма как да бъдат убедени Макрон, Орбан, Салвини, Зелените и др. да не се намесват в договорките на ЕНП и Социалисти и демократи (СиД), защото било традиция и т.н. Също така е странно обиденото изказване на Spitzenkandidat – Манфред Вебер към Виктор Орбан, че е унгарският премиер е бил открито против неговата кандидатура. Тук в пълна сила можем да видим проявлението на поговорката…“Внимавай какво си пожелаваш…“ и да си спомним как същият този Вебер отрито пожелаваше да изгони Орбан от ЕНП. Няма по-показателен случай за това каква атмосфера на работа ни очаква от дебатите по издигането на кандидатурите на Председателя на ЕП, Председателя на Европейския съвет, Председателя на Европейската комисия, Върховния представител на Европейския съюз по въпросите на външните работи и политиката на сигурност и съвпадналата поради изтичането на мандата смяна на Председателя на Европейската централна банка. Още от самото начало стана ясно, че този път нещата няма да минат гладко както предишните. Сондажите на сегашния Председател на Европейският съвет, Доналд Туск започнаха още на срещата на държавите от Г-20 в Осака. Продължиха в Брюксел, където след 48-часови дебати, договорки и процедурни хватки първоначалните кандидати за постовете напълно изчезнаха и на тяхно място се появиха съвсем нови лица. Новият Председател на ЕП, Давид-Мария Сасоли се конкурираше със Ска Келер (Европейски свободен алианс, Германия), която на първото гласуване беше подкрепена от 125 евродепутати, Сира Рего (Европейската обединена левица / Северна зелена левица, Испания) и Ян Захрадил (Алианс на консерваторите и реформистите в Европа, Чешката република). Германският министър на отбраната Урсула фон дер Лейен (ЕНП) беше номинирана за председател на Европейската комисия.Ако бъде избрана, тя ще е първата жена, заставала начело на Комисията и първата германка на поста от 50 години насам. Фон дер Лейен е била избрана единодушно, само с един глас „въздържал се“. „Единият въздържал се, в съответствие с правилата на германската система, бях аз“, заяви германският канцлер Ангела Меркел, което едва ли ще спаси коалицията u с Германската социалдемократическа партия (ГСДП), а оттам и края и на нейната политическа кариера. Още същия ден бившият Председател на ГСДП Мартин Шулц написа, че ЕК е оглавена от най-слабия германски министър, а бившият външен министър при Меркел, Зигмунд Габриел, също от ГСДП, заяви, че с кандидатурата е нарушено коалиционното споразумение и правителството трябва да подаде оставка. Сложните отношения в тази коалиция произхождат от това, че на практика политическите конкуренти в германския политически живот съставиха общо правителство. Това още тогава доведе до криза в ГСДП и беше прието под изричното условие коалиционното споразумение да бъде преразгледано през септември 2019 г. За периода на коалицията този неестествен съюз взе главите на двама лидери на ГСДП – Мартин Шулц и Андреа Налес, и срина избирателите на ГСДП до историческите 15,8%. След оставката на Налес партията е буквално е в цайтнот, цунгцванг и цайтгайст едновременно. В момента се управлява от трима лидери. Не е ясно какъв ще бъде и следващия избор. Сегашният министър на външните работи Хайко Маас (ГСДП), направи предложение следващият лидер на партията да бъдат двойка, мъж и жена и съвместно да управляват социалдемократите на Германия. Каквото и да се случи, излизането на ГСДП от коалицията с ХДС/ХСС вещае края на политическата кариера на Ангела Меркел, защото тя вече не е партиен лидер, а само канцлер в това крехко коалиционно правителство. Като компенсация за германската позиция, Франция получи поста на Гуверньор на ЕЦБ. Кристин Лагард ще отговаря за срок от осем години за емисията на единната европейска валута – еврото, ще наблюдава за нормалното функциониране на платежните системи, ще осъществява паричната политика на Европейския съюз (ЕС), като има правомощия независимо да взема решения относно тази политика и ще осъществява валутните операции на държавите-членки в съюза и извън него. Без съмнение ще се опита да въведе на практика и някои от идеите на Еманюел Макрон, една от които е и създаването на Европейски валутен фонд. Едва ли ще u е трудно, след като идва от Международния валутен фонд, както и номинацията u едва ли е случайна. Предвижда се върховен представител на ЕС по външната политика и сигурността да бъде испанският външен министър Жозеп Борел (социалисти), ако той бъде одобрен от новия председател на ЕК. Това е несъмнена договорка между Макрон и испанския министър-председател Педро Санчес. Името на Борел се появи на двустранната им среща още на втория ден след евроизборите, но преднамерено беше „скрито в ръкава“от медиите като последващ коз. Този, който вече е назначен на новата си позиция, е служебният премиер на Белгия Шарл Мишел (либерали). Той оглавява Европейския съвет за срок от две години и половина, с възможност за втори мандат. С тези превратности, неочаквани моменти и многоварианти ходове системата „Европейски съюз“ показа, че се намира в ново и то силно динамично състояние. Очертаха се и новите конфигурации и взаимовръзки. Също така се видя и влиянието на някои стари, но силни взаимоотношения. С избора на новите ръководни постове в ЕС, трансатлантическата връзка също беше скрепена с поне двама – Spitzenkandidaten, приемани добре от САЩ от четиримата големи. Заемането на поста шеф на МВФ, една от двете международни институции, гарантиращи доминацията на американския долар, както и министър на отбраната на ФРГ, несъмнено преминават през негласното одобрение на Вашингтон. Същото, както Председателят на СИВ и министърът на народната отбрана на ГДР в миналото през Москва.", "date": "2019.07.11", "title": " Европа – каквато я пожелаха и каква стана\t"}
{"url": "https://trud.bg/%d0%b1%d0%b8%d1%81%d0%b5%d1%80-%d0%bf%d0%b5%d1%82%d0%ba%d0%be%d0%b2-255-000-%d0%b4%d1%83%d1%88%d0%b8-%d1%89%d0%b5-%d0%bf%d0%be%d0%bb%d1%83%d1%87%d0%b0%d1%82-%d1%86%d0%b5%d0%bb%d0%b5%d0%b2%d0%b8/", "text": "Броят на тези, които ще получат целеви помощи за отопление, ще нарасне с около 50 000 на 255 000 души. Самата помощ също се увеличава на около 465 лв. за петте месеца, за които хората получават подпомагане. Това заяви пред   социалният министър Бисер Петков. За тази година всички отпуснати до края на 2018 г. пенсии се увеличават с 5.7 процента, като заплащането на пенсиите вече започна в началото на седмицата, каза Петков. За тези пенсионери, които взимаха тавана на пенсиите, увеличението е чувствително и то може да достигне до 30%, защото таванът се увеличи от 910 лв. на 1200 лв. „Тази индексация, това осъвременяване от 1 юли е едно от най-високите като проценти от последните години. То се дължи на ръста на средния осигурителен доход. Разбира се има увеличение и на цените на електроенергията, но то е значително по-малко. Увеличението на пенсиите съпоставено с темпа на инфлация, категорично води до увеличаване на покупателната способност. т.е. имаме едно реално увеличение в пенсиите около три процента на база на тази индексация“, каза Петков. „Голяма част от възрастните хора ще получат една значителна подкрепа по отношение на увеличения размер на целевите помощи за отопление. Това стана възможно благодарение на по-високия ресурс, който има тази година в бюджета на министерството по тази програма – с 40 млн. повече от миналата година“, уточни социалният министър. Това са предимно възрастни хора, които живеят сами или са над определена възраст. „Очакваме, че броят на тези, които ще получат целеви помощи, ще нарасне с около 50 000 – от 210 000 за миналата година – на 255 хиляди. Вече е ясно от вчера, че и самата помощ се увеличава за петте месеца, за които хората получават подпомагане – от октомври до март – общото номинално увеличение на помощите е около 91 лв, което е значително и което ще им помогне да посрещнат, не само увеличените разходи, свързани с цената на ел. енергията, но и да могат наистина да си покрият тези разходи. 465 лв. ще бъде приблизително сумата, която ще получат за пет месеца“, каза Петков. Той уточни, че в Наредбата е предвиден коефициент, така че няма да отпаднат хора от получаване на помощи заради това, че са получили по-висока пенсия след увеличението. Те ще продължат да получават помощи, ако увеличението на доходите им е само от увеличената пенсия, каза Бисер Петков. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.11", "title": " Бисер Петков: 255 000 души ще получат целеви помощи за отопление"}
{"url": "https://trud.bg/%d0%b1%d0%be%d0%bb%d0%b8%d0%b4-%d0%bd%d0%b0-%d1%82%d0%be%d0%ba-%d0%b5-%d0%bf%d0%be-%d0%b1%d1%8a%d1%80%d0%b7-%d0%be%d1%82-%d1%84%d0%be%d1%80%d0%bc%d1%83%d0%bb%d0%b0-1/", "text": "Електрическа кола подобри рекорд на болид от „Формула 1“ на 1,9-километровото трасе на Фестивала на скоростта в Гудууд. Новият Volkswagen ID.R с пилот Ромен Дюма слезе с 1,7 секунди под досегашния рекорд на пистата, поставен от Ник Хайдфелд с McLaren Mercedes MP4/13 преди 20 години. Любопитното е, че електромобилът разполага със 100 конски сили по-малко от мощността на бензиновия болид с двигател V10 – 680 срещу 780 к.с. С този автомобил във „Формула 1“ финландецът Мика Хакинен спечели първата от двете си световни титли през 1998 г. За да постига по-бързи времена, състезателният електромобил Volkswagen ID.R е с намалено тегло под 1000 кг заедно с пилота. Олекотяването идва от използваната по-малка батерия на по-къси дистанции. Аеродинамичните елементи по шасито също са адаптирани към характеристиките на трасето. Преди да счупи рекорда в Гудууд, електрическият Volkswagen ID.R записа най-добри времена на Северната отсечка на пистата „Нюрбургринг“ и при изкачването на Пайкс Пийк.", "date": "2019.07.11", "title": " Болид на ток е по-бърз от „Формула 1“\t"}
{"url": "https://trud.bg/%d0%ba%d0%be%d0%bb%d0%b0-%d1%81%d0%b5-%d0%b7%d0%b0%d0%bf%d0%b0%d0%bb%d0%b8-%d0%bd%d0%b0-%d0%b8%d0%b7%d1%85%d0%be%d0%b4%d0%b0-%d0%be%d1%82-%d0%b1%d1%83%d1%80%d0%b3%d0%b0%d1%81-%d0%bd%d0%b0-%d0%bc%d0%b0/", "text": "Кола се запали в движение на изхода на Бургас. Няма пострадали, но движението в района на инцидента за известен период от време бе ограничено. Автомобилът се е самозапалил, хората вътре са излезли бързо, невредими са, каза старши комисар Калоян Калоянов, шеф на ОД на МВР. Аварията, в резултат на която двигателят се самозапалил, станала на 334 км на магистрала „Тракия“ на изхода на Бургас в посока София. В автомобила са пътували трима души, които са реагирали светкавично, след като видели излизащия от предния капак дим.", "date": "2019.07.11", "title": " Кола се запали в движение на изхода от Бургас на магистрала „Тракия“"}
{"url": "https://trud.bg/%d0%ba%d0%be%d0%bb%d0%b0-%d0%b1%d0%be%d0%bc%d0%b1%d0%b0-%d0%b8%d0%b7%d0%b1%d1%83%d1%85%d0%bd%d0%b0-%d0%b2-%d0%b0%d1%84%d1%80%d0%b8%d0%bd-13-%d0%b4%d1%83%d1%88%d0%b8-%d0%b7%d0%b0%d0%b3%d0%b8%d0%bd/", "text": "Кола-бомба стана причината за смъртта на 13 души в сирийския град Африн, предава AFP. Експлозията е избухнала в близост до пункт, контролиран от протурски милиции в града, като след загиналите има осем цивилни. По данни на базираната в Лондон Сирийска обсерватория за човешки права, „колата-бомба се е взривила край контролно-пропускателен пункт при входа на града, където автомобилите се събират преди да бъдат проверени“. Турски военни и подкрепящи ги нередовни части поеха контрола над Африн през март миналата година след двумесечна офанзива по въздух и суша, като преди това градът се контролираше от кюрдски формирования. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.11", "title": " Кола-бомба избухна в Африн, 13 души загинаха"}
{"url": "https://trud.bg/%d0%b4%d0%b2%d0%b0%d0%bc%d0%b0-%d0%b4%d1%83%d1%88%d0%b8-%d1%81%d0%b0-%d0%b2-%d0%b1%d0%be%d0%bb%d0%bd%d0%b8%d1%86%d0%b0-%d1%81%d0%bb%d0%b5%d0%b4-%d0%ba%d0%b0%d1%82%d0%b0%d1%81%d1%82%d1%80%d0%be%d1%84-2/", "text": "Тежка катастрофа е станала на Околовръстния път на Пловдив. Два буса са се ударили в участъка между разклоните за селата Марково и Първенец, съобщава  . Инцидентът е станал около 13 часа. По първоначални данни на 46-годишен водач на бус Форд му прилошало и навлязъл в лентата за насрещно движение. Там се блъснал челно в бус Фолксваген с 45-годишен шофьор. Двамата мъже са откарани в болница за прегледи. Няма употреба на алкохол. До изчакване на резултатите от прегледите и приключване на огледа движението е затворено. Полицейски служители насочват трафика по обходни маршрути. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.11", "title": " Двама души са в болница след катастрофа на Околовръстния път на Пловдив"}
{"url": "https://trud.bg/%d0%bd%d0%b0%d1%88%d0%b8%d1%8f%d1%82-%d0%bf%d0%be%d0%bb%d0%b8%d1%82%d0%b8%d1%87%d0%b5%d1%81%d0%ba%d0%b8-%d1%81%d0%b8%d0%bd%d0%b4%d1%80%d0%be%d0%bc/", "text": "Като гледа политиците ни и всички големи шефове, на човек му идва да заплаче Днес – 11 юли 2019 г., се отбелязват 80 години от рождението на големия български народопсихолог, писател и общественик чл.-кор. проф. д.ф.н. Марко Семов. Снощи президентът Румен Радев връчи на Българската академия на науките наградата „Проф. Марко Семов“ на тържествена церемония. Призът се връчва „за изключителната роля на най-старата и авторитетна българска институция в духовния живот на българската нация и по повод 150-годишнината от създаването u!“.  Проф. Марко Семов (1939-2007 г.) бе един от най-ярките интелектуалци на съвременна България: страстен патриот, изключителен публицист, писател, оставил ни над 60 книги литературно творчество, които го нареждат сред най-четените български автори през 20 век. Сред най-популярните му книги са: пътеписите „За Япония като за Япония“, „И за Америка като за Америка“, „Китай – какво си всъщност ти?“, „Земя на богове и хора“, много книги с разкази и есета, както и предизвикалия много вълнения с темата за българската миграция роман „Цената“. Предлагаме ви един от многото пророчески текстове на проф. Марко Семов из поредицата „Писма до България“, който и днес звучи актуално.  Много е казано и изписано и все не достига за един плътен, добре изрисуван образ на българския политик. На първо място в този образ седи самочувствието, че българин ли е – той разбира от политика, поради което е готов за всякакви политически постове: от съветник в общината до министър-председател. Само така можем да си обясним факта, че през последните години имахме министър-председатели, които до този момент един човек не са управлявали и ден трудов стаж не са имали. С което сложихме началото на едно поредно изумление на света от българския политически синдром… И президенти такива имахме, и председатели на парламента. Да не говорим за шефове на парламентарни групи и комисии, за министри. За директори на телевизии и радиа, за главни редактори на вестници и за още какво ли не в нашата бързо ошашавена държавна машина… Като ги гледа човек, понякога му иде да заплаче – дотам ли е опоскана България, че в министерските кресла се настаниха такива нищожества, които, като паднат от власт – и за овчари не стават. Мъдрият Буров поради това изрече великото си прозрение „В България, казваше той, всеки селянин се смята готов за кмет. Всеки кмет – за депутат, всеки депутат – за министър“. И добавяше многозначително: „В България министри са все бивши или бъдещи затворници“… И така закова една българска политическа аксиома, жива-живеничка и до днес… В САЩ с политика се занимават 3 до 5% от населението, във Франция 5 до 7%, а в България винаги има 150-200 партии… Обяснението дава великият Бай Ганьо: в България – казваше предприемчивият българин на Алеко – политиката е келепир, политиката е привилегия, политиката е постигане за малко време, с малко труд, с малка или с никаква култура, на богатство и положение в обществото, които са недостъпни за писател, за учен, за среден бизнесмен. Пипнеш ли политическо кресло – пиши се вече в друго петолиние. Друг човек си, от друга планета. От там или в ковчег, или с полицай те изкарват… У нас в политиката влизат не хора, които са забогатели, а хора, които искат да забогатеят. Тук върви една пропаст между България и демократична Европа, която скоро няма запълване! Бяхме стигнали до там да купуваме сензори за задниците на депутатите, за да ги накараме да седнат в парламента и да гласуват… Аз не зная има ли в света друг парламент, в който депутатите да са до такава степен безотговорни и махнали с ръка на държава, на дълг, на елементарна отговорност. Както не зная и какво става от тук нататък в такъв парламент, в който депутатите трябва едва ли не с пушка да се вкарват да гласуват… Струва ми се, че нашето политическо обезумяване достигна границата на търпимостта. Как да върви държавата ни с такъв парламент? Навред по света, като кажеш „депутат“, се разбира национално отговорен човек. У нас се разбира келепирджия, в най-добрия случай – шегаджия. И аз наистина не зная трябва ли тези 240 души до такава степен да се измъчват да идват до парламента, па било и с мерцедеси, или да ги оставим да си живеят живота, като преминем на сесии. Друго и да не стане, поне по-малко ще отделяме от немотията си за дупето на депутата, за мецедеса, за новите им прически и костюми. Колко парламента минаха – а имената на колко депутати помните? И като ги помните – какво от тях помните? Колко от тях влязоха в душите ви като хора, на които им е мило за България и българския народ? Я помислете колко учени познавате, колко талантливи творци, колко учители – които едва свързват двата края. И колко бедни политици познавате?… България ще стане нормална държава, когато политиката престане да носи келепир, привилегии и леснодостъпни и осигурени от закона кражби. Когато политиката стане място за добродетели, за достойнство и за патриотизъм. Българският политик освен това никога не е виновен. По правило виновен е друг – ако не политическият противник, то външен враг. От времето на народопсихолога Тодор Панов и писателя Михалаки Георгиев до днес и в това отношение нищо ново. Сменят се идолите: и Германия беше идол, и Съветският съюз, и САЩ, ала едно нова драскотина в политическото поведение на българския властник не се появи… Но няма да е вярно, ако кажем, че в българския политически живот няма моменти на най-сакрална грижа за съдбата на българския народ. Има – и още как! Стига да се мерне телевизионна камера, микрофон да се яви – тогава, о, тогава… – каква болка за народната съдба избухва в душата на българския политик! Колко обича той пред микрофон да страда за Отечеството си! И колко загрижен е! Да говорим ли за изумителния талант на българския политик да нанася удари под пояса? Каква изобретателност! Каква дълбока злопаметност, какво съкровище от злоба е душата му, ако неговото лично или на партията му положение е застрашено. Българската демокрация е като обеднен уран – все нещо не u достига. Това нещо са времето и нравите ни. Не са повече от 10 фамилиите в България, в които поне 5 поколения поред имат висше образование. Като нямаме потомствена интелигенция – каква потомствена аристокрация да имаме? Като сме я секли и бастисвали, доколкото сме я имали – как да имаме демокрация? Бедният човек не може да бъде нито аристократ, нито демократ! А от играта на демокрация, която е тъй характерна за българския политически живот, по-страшна е само диктатурата. И то не във всички случаи. Една просветена диктатура може да бъде по-полезна на един народ от непросветената и фалшива демокрация, каквато – за жалост! – е нашата. Големият Петър Увалиев, когато говореше за българската демокрация, обичаше да казва: „Когато в една страна всичко може да се каже, то и всичко може да се върши“… И може би словото, което обхожда Отечеството ни, трябва първо да се сети, че освен другото, то има и мисия, която стои недовършена. Къде си, честно и неподкупно българско слово? Достойно и мъжествено? Което не шикалкави и не шмекерува? Което мре за истината? Народът ни те иска и те чака! Защото истината е духовност… А ХХІ век, по думите на Айнщайн, или ще е век на духовността, или ще е краят на човечеството…", "date": "2019.07.11", "title": " Нашият политически синдром\t"}
{"url": "https://trud.bg/%d0%bf%d0%b0%d1%81%d0%bf%d0%be%d1%80%d1%82%d0%b8%d1%82%d0%b5-%d1%89%d0%b5-%d0%bc%d0%be%d0%b3%d0%b0%d1%82-%d0%b4%d0%b0-%d1%81%d0%b0-%d1%81-%d0%b2%d0%b0%d0%bb%d0%b8%d0%b4%d0%bd%d0%be%d1%81%d1%82-10/", "text": "Паспортите на българските граждани ще се издават със срок на валидност 5 или 10 години съгласно заявения от лицето срок, реши парламентът с приемането на второ четене на изменения в Закона за българските лични документи. На децата до 18-годишна възраст ще се издават паспорти със срок на валидност 5 години. Министерството на вътрешните работи трябва да създаде организационни условия и да осигури необходимите технически и програмни средства за издаване на паспорти със срок на валидност 10 години не по-късно от 1 януари 2021 г. При обикновена услуга, лични карти и паспорти ще се издават до 30 дни, при бърза услуга – до 3 работни дни, а при експресна услуга – до 8 работни часа, от приемането на заявлението. Предвижда се нова процедура за подаване на заявления за подмяна на български лични документи чрез автоматизираната информационна система за електронни услуги на Министерството на външните работи /МВнР/. Наред с опцията за използване на квалифициран електронен подпис, заявителят ще може да подава заявление в електронен формат и без да използва такъв подпис, като към заявлението приложи копие от валиден документ, чиято подмяна желае. Новата възможност изисква период на технологична подготовка, затова се предвижда тези изменения да влязат в сила от 1 октомври 2020 г. Когато заявлението за издаване на български личен документ е подадено по електронен път, документът ще се получава лично, след установяване на самоличността на получателя и връщане на документа, чиято подмяна се иска. Намаляват се сроковете за издаване на български лични документи при подадено заявление в консулски или дипломатически представителства в чужбина. От 90 дни – за обикновена услуга, е предвидено вече срокът да е 45 дни, а за бърза услуга – 30 дни. С измененията се въвежда възможност български личен документ да бъде получен извън страната лично чрез използване на лицензиран доставчик на пощенска или куриерска услуга. Въвеждат се и срокове за издаване на документ за самоличност на чужденец, получил убежище, статут на бежанец или хуманитарен статут: при обикновена услуга – до 30 дни, а при бърза услуга – до 10 работни дни. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.11", "title": " Паспортите ще могат да са с валидност 10 години"}
{"url": "https://trud.bg/%d1%86%d0%b8%d0%bf%d1%80%d0%b0%d1%81-%d1%81%d0%bb%d0%b5%d0%b4-%d0%bf%d0%be%d1%82%d0%be%d0%bf%d0%b0-%d0%bd%d0%b0-%d1%85%d0%b0%d0%bb%d0%ba%d0%b8%d0%b4%d0%b8%d0%ba%d0%b8-%d0%bd%d0%b5%d0%be%d0%b1%d1%85/", "text": "Лидерът на партия „Сириза“ и доскорошен премиер на Гърция, Алексис Ципрас, се обяви за радикални мерки в борбата с климатичните промени. Ципрас изрази съболезнования на близките на загиналите, между които са и две деца, при   в района на Халкидики и заяви, че „времената изискват дълбок размисъл“, особено по отношение на климатичните промени. „Онова, от което имаме нужда, е радикална промяна, не половинчати мерки, заяви Ципрас. „Колкото и да се опитваме да не мислим за тях или да ги игнорираме, промените в климата и последиците от тях, са тук и да си затваряме очите не помага. Неконтролируемият растеж заплашва нашата планета и живота ни – колкото по-скоро го осъзнаем, толкова по-добре ще бъдем защитени. Трябва да имаме предвид, че това, което е необходимо, е радикална промяна, а не полумерки“, каза бившият гръцки премиер.", "date": "2019.07.11", "title": " Ципрас след потопа на Халкидики: Необходими са радикални мерки в борбата с климатичните промени"}
{"url": "https://trud.bg/%d0%b5%d0%b2%d1%80%d0%be%d1%81%d1%82%d0%b0%d1%82-%d0%bd%d0%b0%d1%81%d0%b5%d0%bb%d0%b5%d0%bd%d0%b8%d0%b5%d1%82%d0%be-%d0%bd%d0%b0-%d0%b1%d1%8a%d0%bb%d0%b3%d0%b0%d1%80%d0%b8%d1%8f-%d1%81%d0%b5-%d1%81/", "text": "Населението на България е точно 7 милиона души към 1 януари 2019 г. и представлява 1,4% от общото население на Европейския съюз, (513,5 милиона души), показват данни на Евростат. За едно година българите са намалели с 50 хиляди души, докато населението на Обединена Европа се е увеличило с над 1 милион от 512,4 милиона души. Така нашата страна разделя с Хърватия второто място в общността по спад на населението, отбелязва БГНЕС. Най-голямо намаление на населението е регистрирано в Латвия /-7,5% на 1000 жители/, България и Хърватия /двете с -7,1‰/, Румъния /-6,6‰/ и Литва /-5,3‰/. На обратния полюс са 11 страни, в които населението се е увеличило, като на първо място е Малта /+36,8% на 1000 жители/.  Най-високи нива на раждаемост са регистрирани в Ирландия /12,5 деца на 1000 жители/, Швеция /11,4‰/, Франция /11,3‰/. Най-ниска е раждаемостта в Италия /7,3‰/, Испания /7.9 ‰/, Гърция /8.1 ‰/, Португалия /8.5 ‰/, Финландия /8.6 ‰/, България /8.9 ‰/ и Хърватия /9.0 ‰/.", "date": "2019.07.11", "title": " Евростат: Населението на България се стопи до 7 милиона души"}
{"url": "https://trud.bg/%d0%bf%d1%8a%d1%80%d0%b2%d0%b5%d0%bd%d1%81%d1%82%d0%b2%d0%be%d1%82%d0%be-%d0%b2%d0%b5%d1%87%d0%b5-%d1%81%d0%b5-%d0%ba%d0%b0%d0%b7%d0%b2%d0%b0-efbet-%d0%bb%d0%b8%d0%b3%d0%b0/", "text": "Футболният ни елитен шампионат вече се казва „efbet Лига“. Това стана след като бе подписан 2-годишен договор за генерално спонсорство на първенството. Доскорошната Първа професионална лига е ребрандирана и с нова визуална идентичност. „В Румъния и Чехия също букмейкърски къщи са генерален спонсор на първенството – обясни Емил Кънев, маркетинг мениджър на „efbet“. – Идеята е средствата, които ще дадем, да се разпределят между клубовете и да помогнем за развитието на българския спорт“.  На брифинга присъстваха още управителят на „Футбол Про Медиа“ Атанас Караиванов и изпълнителният директор на БФС Борислав Попов. Всички те се обединиха около тезата, че това е поредната стъпка към трансформирането на най-висшето ниво на футбола ни в атрактивен маркетингов продукт. Снимка СПОРТАЛ", "date": "2019.07.11", "title": " Първенството вече се казва „efbet Лига“"}
{"url": "https://trud.bg/%d1%81-%d0%ba%d0%b0%d1%81%d0%be%d0%b2%d0%b0-%d0%b1%d0%b5%d0%bb%d0%b5%d0%b6%d0%ba%d0%b0-%d0%b7%d0%b0-090-%d0%bb%d0%b2-%d0%bf%d0%b5%d0%bd%d1%81%d0%b8%d0%be%d0%bd%d0%b5%d1%80%d0%ba%d0%b0-%d1%81%d0%bf/", "text": "Касова бележка само за 0,90 лв. се оказа решаваща за пенсионерка да спечели висок клас телефон в Лотарията с касови бележки на НАП. Марияна Врангова от горнооряховското село Първомайци е седмичен победител в Лотарията на НАП. Печелившата дама е бивш дългогодишен служител в системата на БДЖ. Тя регистрира касови бележки от три години, като ежегодно регистрира в Лотарията средно над 300 броя. Г-жа Врангова не участва в хазартни игри, а това е първата й по-сериозна печалба. Тя е закупила шоколадови изделия от местен супермаркет. Зам.-директорът на ТД на НАП- Велико Търново М. Кънчев връчи смартфона на Врангова. Тя смята да зарадва с него близък от семейството. 570 628 са касовите бележки, регистрирани от участниците от област В. Търново от началото на годината, а общият брой потребители от началото на играта е нараснал на 3989, докато новите потребители за това издание на лотарията са 504. Регистрираните в областта касови бележки за шестте месеца на 2019 г. са на стойност над 6,6 милиона лева. Издадените от ПОС устройство бележки за годината са половината от всички. Всяка седмица някой печели предметна награда на стойност приблизително 1000 лв. А 2000 лв. дават данъчните всеки месец на един щастливец, регистрирал печеливша касова бележка. В края на поредното издание на Лотарията на НАП 50 000 лв. очакват големия късметлия.", "date": "2019.07.11", "title": " С касова бележка за 0,90 лв. пенсионерка спечели смартфон в Лотарията на НАП"}
{"url": "https://trud.bg/%d0%b5%d0%b4%d0%bd%d0%b0-%d0%be%d1%82-%d0%bd%d0%b0%d0%b9-%d0%b1%d0%be%d0%b3%d0%b0%d1%82%d0%b8%d1%82%d0%b5-%d0%bd%d0%b0%d1%81%d0%bb%d0%b5%d0%b4%d0%bd%d0%b8%d1%86%d0%b8-%d0%b2%d1%8a%d0%b2-%d0%b2%d0%b5/", "text": "Наследничката на финансиста Бен Голдсмит и банкерката Кейт Ротшилд – две от най-богатите и влиятелни фамилии във Великобритания – е загинала в катастрофа, пише  . Инцидентът е станал в понеделник в графство Съмърсет в Югозападна Англия, където семейството притежава имение. 15-годишната Айрис Анабел Голдсмит е изгубила контрол върху управлявано от нея АТВ и при едно от преобръщанията тежката машина се е стоварила върху нея. Медицинският екип, който е пристигнал на мястото е категоричен, че Айрис вече е била мъртва когато са пристигнали. Полицията третира случилото се като инцидент и изключва варианта за убийство или самоубийство. Загиналата Айрис Анабел Голдсмит беше наследничка на фамилиите Голдсмит и Ротшилд, чието състояние се оценява на повече от 300 млн. паунда. По бащина линия 15-годишното момиче беше племенница на депутата от Консервативната партия Зак Голдсмит и на Джемима Голдсмит, която беше съпруга на пакистанския премиер Имран Хан. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.11", "title": " Една от най-богатите наследници във Великобритания загина в катастрофа с АТВ (СНИМКИ)"}
{"url": "https://trud.bg/%d0%b4%d0%b5%d0%bf%d1%83%d1%82%d0%b0%d1%82%d1%8a%d1%82-%d0%be%d1%82-%d0%b3%d0%b5%d1%80%d0%b1-%d1%81%d1%82%d0%b0%d0%bd%d0%b8%d1%81%d0%bb%d0%b0%d0%b2%d0%b0-%d1%81%d1%82%d0%be%d1%8f%d0%bd%d0%be%d0%b2-15/", "text": "Значителни средства за научни проекти осигури правителството на премиера Бойко Борисов, информира народният представител от ГЕРБ и член на парламентарна комисия по Образование и наука Станислава Стоянова. На последното си заседание Министерският съвет одобри допълнителни разходи в размер на 12,5 млн. лв. за проектно финансиране на българската наука чрез Фонд „Научни изследвания“. Средствата ще се предоставят по бюджета на МОН в рамките на предвидените разходи от централния бюджет за 2019 г. По думите на народния представител тези допълнителни средства ще гарантират устойчивост на финансирането на конкурсен принцип, каквато е основната цел на Фонда. Ще се насърчат научните изследвания, ще се подпомогне научната периодика, ще се подкрепят и проекти по двустранно научно-техническо сътрудничество в системата на висшето образование и науката в България. „Всичко това допълва настоящите политики по изпълнение на Националната стратегия за развитие на научните изследвания и спомага за развитието на научния потенциал и международното ни сътрудничество“, коментира Станислава Стоянова. Тя обясни, че се планира Фонд „Научни изследвания“ да обяви тази година нови конкурси в четири направления, за общо 10 млн. лв. Това са „Финансиране на научни изследвания“ в съответствие с Националната стратегия; „Българска научна периодика – 2019 г.“; „Финансиране на научни изследвания на млади учени и постдокторанти – 2019 г.“ и „Финансиране на проекти по двустранно научно-техническо сътрудничество“. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.11", "title": " Депутатът от ГЕРБ Станислава Стоянова: Правителството осигури значителни средства за развитие на българската наука"}
{"url": "https://trud.bg/%d1%80%d1%83%d0%bc%d0%b5%d0%bd-%d0%bf%d0%b5%d1%82%d0%ba%d0%be%d0%b2-%d0%bf%d1%80%d0%b5%d0%b4%d1%81%d0%b5%d0%b4%d0%b0%d1%82%d0%b5%d0%bb-%d0%bd%d0%b0-%d0%b0%d0%b1%d0%b2-%d0%b2-%d0%bd%d0%b0%d1%80%d0%be/", "text": "Правителството обяви цена от 1.250 млрд. долара за сделката със самолетите F-16 или иначе казано това са пак 2.200 млрд. лева. ДДС влиза ли в тези пари или ще трябва да плащаме 2.700 млрд. лева?! Това попита във Варна лидерът на АБВ Румен Петков, според когото никой от правителството не е излязъл да обяви дали в цената влиза или не Данък добавена стойност. Военният министър Красимир Каракачанов посочил само, че ще има 60 млн. долара -„една смешна отстъпка пред огромните пари, които трябва да се плащат“, коментира още Петков.“ Продължавам да твърдя, че купуваме най-скъпите прахосмукачки“, каза той и поиска поименен списък на експертите, които са се произнесли, че това са най-добрите самолети. Според лидера на АБВ в НС има коалиция „F-16“ за сделката, която плащаме днес и веднага, а аеропланите ще дойдат след 2023 г. Дотогава ще отидат стотици милиони за поддръжка на сегашните самолети, както и за изграждане на инфраструктура за новите. Румен Петков припомни позицията на АБВ, според която правителството на България ще постави страната в изключително тежка ситуация, а Европа -пред никаква гаранция за газова сигурност. На 1 януари доставката на газ през Украйна ще бъде преустановена, а до тогава няма как да бъде построена у нас тръбата от 470 км за 16 млрд. куб руски газ от Турция, категоричен е Петков. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.11", "title": " Румен Петков, председател на АБВ: В Народното събрание има коалиция „F-16“"}
{"url": "https://trud.bg/%d0%bd%d0%b0%d0%b4-10-000-%d1%81%d0%b2%d0%b5%d1%82%d0%ba%d0%b0%d0%b2%d0%b8%d1%86%d0%b8-%d0%bd%d0%b0-%d1%87%d0%b0%d1%81-%d0%bd%d0%b0%d0%b4-%d1%85%d0%b0%d0%bb%d0%ba%d0%b8%d0%b4%d0%b8%d0%ba%d0%b8-%d1%81/", "text": "Над 10 000 светкавици на час е имало на моменти в снощната буря над Халкидики, съобщи Meteocentrale. Силната гръмотевична буря се е движила късно в сряда вечерта от северозапад.", "date": "2019.07.11", "title": " Над 10 000 светкавици на час над Халкидики снощи"}
{"url": "https://trud.bg/%d1%88%d1%83%d0%bc%d0%b5%d0%bd%d1%86%d0%b8-%d1%80%d0%b0%d0%b7%d1%87%d0%b8%d1%82%d0%b0%d1%82-%d0%bd%d0%b0-518-%d0%bb%d0%b5%d0%ba%d0%b0%d1%80%d0%b8/", "text": "В лечебните и здравни заведения на Шуменско практикуват 518 лекари. Осигуреността с доктори в региона е под средната за страната, като на 10 000 души население се падат 30 медици. Това съобщават от местната статистика и уточняват, че средно за страната този показател е малко над 42 на 10 000 души. Има и по-критични области, защото осигуреността на населението с лекари по области варира от 25,9 до 62 на 10 000 души от населението, като най-висока е в регионите с медицински университети и университетски болници. Например в Плевенско е 62 на 10 000 души, в Пловдив – 51, в София (столица) – 50,9, а във Варна – 50. Най-зле е в Кърджали – 26 на 10 000 души, Добрич – 27 и Перник – 28,6. В структурата на лекарите по специалности в област Шумен най-голям е делът на общопрактикуващите лекари – 99 души или 19% от всички лекари в областта, следвани от кардиолозите – 7,3%, гинеколозите са 6,6%.", "date": "2019.07.11", "title": " Шуменци разчитат на 518 лекари\t"}
{"url": "https://trud.bg/%d1%88%d0%be%d1%84%d1%8c%d0%be%d1%80-%d0%b7%d0%b0%d0%b3%d0%b8%d0%bd%d0%b0-%d0%bf%d1%80%d0%b8-%d1%82%d0%b5%d0%b6%d0%ba%d0%b0-%d0%ba%d0%b0%d1%82%d0%b0%d1%81%d1%82%d1%80%d0%be%d1%84%d0%b0-%d0%b2-%d1%8f/", "text": "Един човек е загинал при тежък пътен инцидент между селата Кукорево и Окоп. Това съобщиха от пресслужбата на ОДМВР-Ямбол. Сигналът е за тежка катастрофа между два автомобила, станала на пътя между селата Кукорево и Окоп. Той е получен в полицията към 12.25 часа. По първоначална информация от удара е починал единият от шофьорите. На място са полицейски екипи, които извършват процесуално следствени действия. Временно движението от Ямбол за Елхово се пренасочва към разклона за с. Калчево. В обратна посока – за Ямбол, на разклона на с. Окоп, моторните превозни средства се отклоняват по главен път I-7 към разклона за с. Калчево. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.11", "title": " Шофьор загина при тежка катастрофа в Ямболско"}
{"url": "https://trud.bg/%d1%88%d1%83%d0%bc%d0%b5%d0%bd%d0%ba%d0%b0-%d0%b8%d0%b7%d0%b4%d1%8a%d1%85%d0%bd%d0%b0-%d1%81%d0%bb%d0%b5%d0%b4-%d0%bf%d0%be%d1%80%d1%8f%d0%b7%d0%b2%d0%b0%d0%bd%d0%b5-%d0%bd%d0%b0-%d0%be%d1%80%d0%b0/", "text": "Шуменка на 80 г. почина нелепо след като падна върху стъклена оранжерия и си поряза мишничната артерия. Инцидентът е станал в сряда, докато пенсионерката и съпругът й били на вилата си в местността „Под манастира“ край Шумен. По някаква причина жена се препънала и паднала върху остъклението и тогава се порязала много дълбоко в дясната мишница. Настъпило силно кървене. Съпругът успял да извика спешна помощ, но медици само констатирали смъртта на жената, която настъпила много бързо. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.11", "title": " Шуменка издъхна след порязване на оранжерия"}
{"url": "https://trud.bg/%d1%83%d0%b2%d0%b5%d0%bb%d0%b8%d1%87%d0%b0%d0%b2%d0%b0%d1%82-%d1%81-9318-%d0%bb%d0%b2-%d0%bf%d0%be%d0%bc%d0%be%d1%89%d1%82%d0%b0-%d0%b7%d0%b0-%d0%be%d1%82%d0%be%d0%bf%d0%bb%d0%b5%d0%bd%d0%b8%d0%b5/", "text": "Министърът на труда и социалната политика Бисер Петков издаде заповед за определяне на месечния размер на помощта за отопление на 93,18 лв., което е с 24,5% повече в сравнение с миналия зимен сезон. Общата стойност на помощта, която се изплаща от Агенцията за социално подпомагане за периода 1 ноември – 31 март, ще се повиши с 91,75 лв. – от сегашните 374,15 лв. на 465,90 лв. Това съобщиха от пресслужбата на МТСП. Повишението е разписано с промени в Наредба № РД-07-5 от 2008 г. за условията и реда за отпускане на целева помощ за отопление, която беше обнародвана в Държавен вестник на 28.06.2019 г. Новите текстове регламентират, че базата за определяне на размера на помощта нараства от 385 киловатчаса на 500 кВтч. Причина за увеличението на помощта са и определените от Комисията за енергийно и водно регулиране по-високи цени на електрическата енергия, които влязоха в сила от 1 юли. Предприети са и мерки, за да не се отпусне отпадане на хора от енергийно подпомагане поради увеличението на пенсиите от 1 юли с 5,7%. С промените в нормативната уредба беше разширен и обхватът на подпомаганите лица и семейства чрез увеличаване на индивидуалните коефициенти за достъп до целевата помощ. Най-голямо е увеличението за рисковите групи – възрастните хора и особено онези от тях, които живеят сами, хората с увреждания и родителите, отглеждащи сами децата си, включени в образователния процес. Прогнозите са, че това ще увеличи с около 45 000 подпомаганите семейства, като броят им ще достигне 255 000. През миналия отоплителен сезон ( 2018-2019 г.) с целева помощ за отопление бяха подпомогнати 209 647 хора и домакинства. Кандидатстването за енергийно подпомагане започна на 1 юли и ще продължи до 31 октомври. Хората, нуждаещи се от този вид социална подкрепа, могат да подават документи в дирекциите „Социално подпомагане“ по настоящия си адрес. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.11", "title": " Увеличават с 93,18 лв. помощта за отопление за предстоящата зима"}
{"url": "https://trud.bg/%d0%bc%d1%8a%d0%b6%d0%ba%d0%b0%d1%82%d0%b0-%d1%81%d0%b8%d0%bb%d0%b0-%d0%b1%d1%80%d0%b8%d0%bb%d1%8f%d0%bd%d1%82%d0%bd%d0%b0-%d1%81%d1%80%d0%b5%d1%89%d0%b0-%d0%bd%d0%b0-%d0%b0%d1%80/", "text": "Нестандартна изложба, която по уникален начин среща две изкуства – модата и архитектурата, събра много ценители и любопитни посетители в НДК снощи. В Мраморното фоайе бе представена експозицията „Мъжката сила“, която създава невиждана хармония между б етон, арматура, дърво, смола и…вратовръзки. Авторът на изложбата Георгия Рачева е архитект по професия и дизайнер на мъжки аксесоари – вратовръзки и папийонки. Вдъхновена от работата си на строителния обект, тя решава да направи един експеримент с колаборацията на бетона и вратовръзката. Идеята прераства с добавянето и на други материали, използвани в строителството – дърво, смола и арматура.  „Направих един експеримент – излях бетона в кофраж и реших, че ще е много интересно, ако вкарам модния аксесоар вратовръзката. Получи се любопитно и различно. Понеже резултатът ми хареса, реших, че е добре тази идея да се доразработи, да се добавят и други материали – арматура, смола, все твърди, които съчетават много голяма сила. Концепцията се върти именно около силата, която носят тези елементи, в комбинация с аксесоар, символ на мъжеството и мъжката сила“, разказа пред „Труд“ Георгия Рачева. Мъжката сила събира 15 различни форми, които могат да бъдат възприети като скулптори, арт инсталации или картини. Георгия Рачева създава своята фирма за вратовръзки и папионки преди повече от две години. За нея това е странично занимание, което й носи разнообразие. В работата си се занимава с проектиране и в момента е част от един обект с много голяма обществена цел – първият в България възстановителен център за деца с онкохематологични заболявания. Казва, че именно каузата я вдъхновява да твори. Засега не продава произведенията си и целта й не е печалбата „Съвсем умишлено избягах от комерсиалната, търговската цел да ги продавам. Бих искала да бъде само едно наблюдаване на изкуство“, казва Георгия. Вече има нови идеи за нови концепции, които разработва – определя ги като по-разчупени и различни от общоприетото, съчетавайки едно изкуство с друго.", "date": "2019.07.11", "title": " „Мъжката сила“ – брилянтна среща на архитектурата и модата\t"}
{"url": "https://trud.bg/%d0%b4%d0%b2%d0%b0%d0%bc%d0%b0-%d0%b7%d0%b0%d0%b4%d1%8a%d1%80%d0%b6%d0%b0%d0%bd%d0%b8-%d0%b7%d0%b0-%d1%84%d0%b0%d0%bb%d1%88%d0%b8%d1%84%d0%b8%d0%ba%d0%b0%d1%86%d0%b8%d1%8f-%d0%bd%d0%b0-%d0%b4%d0%be/", "text": "Престъпна група, занимавала се с изготвяне и използване на неистински официални документи, е разкрита при специализирана полицейска операция на служители на ОДМВР-Силистра, проведена вчера на територията на областта. Арестите са резултат от предварително разследване и оперативно-издирвателни действия на служители на сектор „Противодействие на икономическата престъпност“ след подаден сигнал, съобщиха от МВР. В сряда, съвместно със служители на сектор „Противодействие на криминалната престъпност“ и районните управления, е извършено претърсване и изземване на 6 адреса в Силистра и Тутракан, както и на 4 леки автомобила. Намерена е неистинска лична карта с данни на реално съществуващо лице, както и фалшиво генерално пълномощно от негово име. Иззети са кредитни карти, договори за кредити, записи на заповеди, телефони, СИМ-карти и компютърни конфигурации. Към момента е установено, че възползвайки се от фалшивата лична карта и пълномощно, групата е подготвила документи за продажба на 60 дка земеделски земи, чужда собственост, но сделката била осуетена след намесата на полицията. За срок до 24 часа са задържани двама мъже – на 30 г. и на 36 г., известни с извършване на аналогична дейност. В процес на изясняване е съпричастността на други двама, заподозрени като съучастници. Предприети са действия за изясняване на усвоените кредити, както и на други престъпления, извършени от лицата. Разследването по случая продължава в рамките на образувано досъдебно производство по чл. 308  и 309 от НК.", "date": "2019.07.11", "title": " Двама задържани за фалшификация на документи при акция в Силистра"}
{"url": "https://trud.bg/%d0%ba%d0%b0%d0%bb%d0%be%d1%8f%d0%bd-%d0%bf%d0%b0%d1%80%d0%b3%d0%be%d0%b2-%d0%b1%d1%81%d0%bf-%d0%bd%d0%b0%d1%81%d1%82%d0%be%d1%8f%d0%b2%d0%b0-%d0%b7%d0%b0-%d1%83%d0%b2%d0%b5%d0%bb%d0%b8%d1%87%d0%b5/", "text": "Групата на БСП в Столичния общински съвет не подкрепи предложението на кмета Йорданка Фандъкова за тригодишно споразумение, според което заплатите на служителите в градския транспорт ще увеличават с по 10% в следващите три години, но от март 2020 година. „Управляващите в общината отстъпиха от ангажимента си за актуализация на заплатите на шофьорите, който поеха при прекратяването на протестите по-рано тази година. С това споразумение се замита проблема и се хвърля прах в очите на хората“, това каза лидерът на БСП – София и председател на групата на социалистите в СОС Калоян Паргов по време на днешната сесия, съобщиха от пресцентъра на партията. „В транспортна комисия, която заседава през зимата, дадохме обещание, че при актуализация на бюджета ще търсим възможност за увеличаване на работните заплати и отпускане на средства за подобряване на битовите условия, които бяха основен момент в техните искания. Темата за извънредния труд в столичните транспортни дружества все още е на дневен ред“, припомни Паргов и подчерта, че иска увеличение на възнагражденията на служителите сега, а не през 2020 година. Според него шофьорите са очаквали през юни да има актуализация на бюджета на Столична община и увеличение на техните заплати. „Не стана през юни, но би могло да се случи през септември. Дончо Барбалов трябва да каже има ли такава възможност и го призовавам да го направи“, заяви Калоян Паргов. Той определи като абсолютна спекулация от страна на кмета Фандъкова твърдението, че БСП не подкрепя увеличението на заплатите в столичния градски транспорт. „Очевидно, че от страх от предизборната кампания, тя се опитва да насочи общественото внимание в грешна посока“, категоричен бе Паргов.", "date": "2019.07.11", "title": " Калоян Паргов: БСП настоява за увеличение на заплатите на шофьорите в градския транспорт още през септември"}
{"url": "https://trud.bg/%d0%b5%d0%ba%d0%b0%d1%82%d0%b5%d1%80%d0%b8%d0%bd%d0%b0-%d0%b7%d0%b0%d1%85%d0%b0%d1%80%d0%b8%d0%b5%d0%b2%d0%b0-%d0%b5%d1%81-%d0%b5-%d0%bd%d0%b0%d0%b9-%d0%b4%d0%be%d0%b1%d1%80%d0%be%d1%82%d0%be-%d0%bc/", "text": "„Страните от Източното партньорство са постигнали значителни резултати, но има още какво да се направи. Партньорите трябва да вървят напред, но и ЕС трябва да има визия за бъдещето на Източното партньорство какво следва след 2020 г.“ Това заяви вицепремиерът и министър на външните работи Екатерина Захариева, която участва в Батумската международна конференция, посветена на 10-ата годишнина на инициативата. Форумът събра в Грузия високопоставени политици от страните – членки на ЕС, и от страните от Източното партньорство, представители на бизнеса, академичните среди и неправителствения сектор, съобщиха от пресслужбата на МВнР. Екатерина Захариева дискутира постиженията и европейското бъдеще на страните от Източното партньорство заедно със своите колеги министри от Швеция, Полша и Чехия. Участниците в дискусията определиха Източното партньорство като една от най-успешните инициативи и подчертаха, че отношенията между партньорите трябва да продължават да се развиват последователно и с нови идеи за бъдещето. „Източното партньорство е изключително добра добросъседска инициатива, насочена към изграждане на мостове и увеличаване на свързаността между страните – подчерта Захариева. – То промени манталитета в тези страни, но предизвикателство пред тях е изграждането на устойчивост в техните общества“. Сред постиженията на Източното партньорство министър Захариева открои Споразумението за асоцииране / Задълбочена и всеобхватна зона за свободна търговия, подписано през 2014 г. между ЕС и три от страните – Грузия, Молдова и Украйна, както и партньорските споразумения с Армения и Азербайджан. Тя изтъкна отпадането на визите за гражданите на Молдова, Грузия и Украйна, и облекчения визов режим за гражданите на Армения и Азербайджан. „Търговският обмен между ЕС и страните от Източното партньорство е нараснал неимоверно през последните години, а хиляди млади хора от тези страни са получили образованието си в ЕС“, каза Екатерина Захариева. Тя подчерта ключовото значение на възпитаването на критично мислене у младото поколение за развитието на демокрацията – не само за страните от региона, но и за целия Европейски съюз. „Трябва да се борим всеки ден за демокрацията. ЕС е най-доброто място за живеене, но трябва да правим повече и в това отношение много важна е ролята на младите хора“, подчерта тя. Екатерина Захариева изтъкна, че България е голям поддръжник на разширението на ЕС, но то, разбира се, зависи от конкретни условия. „Това е взаимен процес – изтъкна българският вицепремиер, – той зависи не само от ЕС, но и от страните, които кандидатстват.“ Тя се обърна към домакините, като заяви, че Грузия, както и страните от Западните Балкани, са Европа, и подчерта сериозния напредък на страната през последните години. Вицепремиерът открои значението на правосъдната реформа и развитието на гражданското общество като ключови за напредъка на страната по пътя на европейската интеграция. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.11", "title": " Екатерина Захариева: ЕС е най-доброто място за живеене"}
{"url": "https://trud.bg/%d0%b7%d0%b0%d0%b4%d1%8a%d1%80%d0%b6%d0%b0%d1%85%d0%b0-%d0%bf%d0%be%d0%b4-%d1%81%d1%82%d1%80%d0%b0%d0%b6%d0%b0-%d0%b4%d0%b2%d0%b0%d0%bc%d0%b0-%d1%83%d0%ba%d1%80%d0%b0%d0%b8%d0%bd%d1%86%d0%b8-%d0%bf/", "text": "Двама украинци с българско гражданство бяха задържани под стража от Районния съд в Генерал Тошево по обвинение, че са преминали незаконно границата ни с Румъния. 24-годишният Георгий М. и 59-годишният Владимир С. били заловени на 7 юли от румънски граничари край с. Четатя и върнати обратно в България. Владимир имал фалшив чешки паспорт, като обяснил пред властите, че го е купил за 300 евро. Мъжът е осъждан за шофиране след употреба на алкохол и е подсъдим за умишлено убийство, извършено миналата година. Докато трае разследването, Владимир е бил освободен под домашен арест заради влошено здраве. Вместо да спазва мярката, украинецът опитал да избяга заедно с Георгий, срещу когото се води дело за причинена средна телесна повреда. Двамата взели автобус от София до Варна, а след това – до Добрич. Там наели такси до с. Лозница, откъдето прекосили пеша границата. След като били заловени, се опитали да отърват ареста с обяснението, че искали да стигнат до резерват за диви животни в района и се изгубили. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.11", "title": " Задържаха под стража двама украинци, преминали незаконно границата ни с Румъния\t"}
{"url": "https://trud.bg/1576-%d1%83%d1%87%d0%b5%d0%bd%d0%b8%d0%ba%d0%b0-%d1%81%d0%b0-%d1%81%d0%b5-%d0%ba%d0%bb%d0%b0%d1%81%d0%b8%d1%80%d0%b0%d0%bb%d0%b8-%d0%bd%d0%b0-%d0%bf%d1%8a%d1%80%d0%b2%d0%b8%d1%8f-%d1%82%d1%83%d1%80/", "text": "Общо 1576 ученика са се класирали на първия тур за прием след 7-ми клас в училищата във Великотърновска област. 62-ма кандидати пък са подали заявления, но не им е стигнал бала, за да се класират. Те автоматично ще участват във второто класиране. Това съобщи пред „Труд“ началникът на РУО в старата столица Розалия Личева. Тя допълни, че момчетата и момичетата са кандидатствали за 81 паралелки в региона, които предлагат обучение по 98 профилни специалност. „Много паралелки са с по две специалности. Имаме по една профилирана паралелка по изобразителни изкуства и музика. Посочени са общо 102 желания“, допълни Личева. Тя уточни, че паралелки с по две специалности, които са в списъка с недостиг на кадри, няма да бъдат закривани, дори и да не са набрали необходимият брой ученици. „Има паралелки със свободни места. Има и ученици, които са на поправителни изпити и те ще се включат в третия етап на класирането“, обясни Розалия Личева. В РУО-Велико Търново очакват, че до 10 септември всички паралелки в региона ще бъдат окончателно формирани.  Поради липса на интерес има вероятност да бъдат закрити три паралелки. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.11", "title": " 1576 ученика са се класирали на първия тур за прием след 7-ми клас в Търновско"}
{"url": "https://trud.bg/%d0%bf%d1%80%d0%b5%d0%b4%d0%bb%d0%b0%d0%b3%d0%b0%d1%82-3-%d1%87%d0%b0%d1%81%d0%b0-%d0%b7%d0%b0-%d0%ba%d0%b0%d1%80%d0%b0%d0%bd%d0%b5-%d0%bf%d0%be-%d0%bc%d0%b0%d0%b3%d0%b8%d1%81%d1%82%d1%80%d0%b0%d0%bb/", "text": "Часовете за практическо обучение на кандидат-шофьорите в категория “B” да бъдат обвързани с конкретни групи умения, които трябва да придобият, предлага работна група, обединяваща представители на институциите и бранша. Това съобщиха от пресцентъра на Министерството на образованието и науката (МОН). До този момент компонентите на обучението бяха разписани в методиката, но без конкретни изисквания за продължителността им и липса на ефективен контрол. Това създаваше както предпоставка за нелоялна конкуренция, така и за явяване на шофьорски изпит без придобиване на ключови умения като управление на магистрала, скоростен път, при намалена видимост и др. За да се завиши качеството на обучението, в предложената за одобрение методика се предвижда за група умения „Управление извън населено място“ да се отделят минимум 6 часа, от които поне 3 часа за „Управление по автомагистрала или скоростен път (при възможност) или път с интензивен автомобилен трафик“. Подобно изискване се залага за първи път – до сега управлението на магистрала или скоростен път изобщо не е било включено в изискванията за провеждане на шофьорските курсове и се е организирало само при инициатива на инструкторите. Сред другите задължителни елементи е в група умения „Управление в населено място с голяма интензивност на движение” да се преминат поне 10 часа обучение. Минимум 2 часа ще трябва да покрият курсистите и по компонент „Управление през нощта и в условията на намалена и ограничена видимост“. Учебната документация ще влезе в сила заедно с нов механизъм на контрол от страната на ИА „Автомобилна администрация“, за да се гарантира, че тези минимални часове по отделните компоненти ще бъдат спазвани. За да се покрият ефективно всички тези компоненти на обучението минималните задължителни часове за практическо обучение се предлага да бъдат увеличени на 42 часа. Паралелно се предлага да се намали броят на задължителните часове по теоретична подготовка (от 40 на 26 часа), като подобен подход би следвало да не доведе и до съществен ръст на цените за крайния потребител. Същото мнение бе изказано и от представителите на центровете по автообучение, в хода на обсъжданията на работната група. Анализът на пътно-транспортните произшествия през 2018 г. показва, че смъртността сред водачите между 18 и 25 години е с 20% по-висока от всички останали шофьори, а тенденцията е за нарастване на негативната статистика сред тази възрастова група. Именно в посока превенция и завишени изисквания към компонентите на обучението са направените предложения, а мнозинството от членовете на работната група го подкрепиха. Основните разисквания бяха по въпроса с колко точно часове да бъде увеличена практиката. Част от тях предложи увеличение с над 45% и достигане до 45 часа. Мнението на друга част от експертите бе за нарастване с 5 часа. Надделя подходът за по-умереното им увеличение и обвързване на часовете с конкретни групи умения, за да има контрол над провеждането на курсовете, а ръстът на часовете да доведе и до по-добра подготовка на младите водачи. Друг от широко дискутираните въпроси в хода на обсъжданията бе дали да се създаде възможност част от обучението да се провежда на симулатор. Държавна агенция “Безопасност на движението по пътищата“ и част от работната група подкрепяха идеята да се допусне възможност до 4 часа от задължителните часове по кормуване да могат да се провеждат и на симулатор. Целта на подобно предложение бе да се насърчи навлизането на нови технологии и практики в обучението без то да има задължителен и обвързващ характер за школите. Предложението обаче не бе прието от мнозинство от участниците в дискусиите, затова не е част от методиката. Както и до сега центровете по автообучение ще могат да провеждат подобни практични занятия на симулатор, но те няма да се вземат предвид при отчитане на задължителния брой часове по практика. В работната група участие взеха представители на Държавна агенция „Безопасност на движението по пътищата“, Министерството на образованието и науката, Министерството на транспорта, информационните технологии и съобщенията, Министерството на вътрешните работи, представители на висши училища, на браншови организации, на неправителствения сектор и др. Kакто  , с промените цената на курсовете може да мине 1000 лв. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.11", "title": " Предлагат 3 часа за каране по магистрала в шофьорските курсове"}
{"url": "https://trud.bg/%d0%b5%d0%b4%d0%b8%d0%bd-%d1%87%d0%be%d0%b2%d0%b5%d0%ba-%d0%b5-%d0%b7%d0%b0%d0%b3%d0%b8%d0%bd%d0%b0%d0%bb-%d0%bf%d1%80%d0%b8-%d0%bf%d0%be%d0%b6%d0%b0%d1%80%d0%b0-%d0%b2-%d1%80%d1%83%d1%81%d0%ba%d0%b8/", "text": "Един човек е загинал, а 13 са пострадали   в руското село Челобитево, окръг Митищи, съобщава  . По непотвърдена информация става дума за жена, която е работила като охрана в сградата. Междувременно стана ясно, че причината за пожара е пробив в газопровода, снабдяващ ТЕЦ-а. Централата е използвала като гориво основно газ. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.11", "title": " Един човек е загинал при пожара в руски ТЕЦ"}
{"url": "https://trud.bg/%d0%bc%d0%b8%d0%bd%d0%b8%d1%81%d1%82%d1%8a%d1%80%d1%8a%d1%82-%d0%bd%d0%b0-%d0%bc%d0%b2%d1%80-%d1%80%d0%b0%d0%b1%d0%be%d1%82%d0%b8%d0%bc-%d0%bf%d0%be-%d0%b2%d1%81%d0%b8%d1%87%d0%ba%d0%b8-%d1%81%d0%b8/", "text": "Ние работим по всички сигнали за корупционни схеми, заяви пред журналисти министърът на вътрешните работи Младен Маринов. Маринов отговори на въпрос дали премиерът и лидер на ГЕРБ Бойко Борисов е помолил МВР за съдействие за разкриване на корупционни схеми в средите на партията. „Да ни е помолил? Не е нужно да ни моли. Той ни е казал, че няма чадър над никого и работим по абсолютно всички сигнали. Това е достатъчно за нас, за да си свършим работата“, увери вътрешният министър. Младен Маринов разкри и малко информация относно провеждащата се акция в град Сандански. „Тя е по отношение на криминалния контингент и спазването на Закона за движението по пътищата, както и евентуално пресичане на престъпна дейност. Не е конкретно към дадени хора“, подчерта той. Вътрешният министър коментира и темата със запалената кола на проф. Велислав Минеков, за който случай алармира самият той в социалната мрежа. „Докладваха ми, че най-вероятно става въпрос за автомобил на друг човек, а огънят се е пренесъл върху част от автомобила на професора. Нека експертите да кажат, тъй като в момента се виждат две огнища на пожара“, уточни Младен Маринов. Във връзка с обсъжданата в публичното пространство информация, че заместникът му Красимир Ципов може да се завърне като депутат в парламента, вътрешният министър отговори лаконично: „Към момента Красимир Ципов е заместник-министър на вътрешните работи“. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.11", "title": " Министърът на МВР: Работим по всички сигнали за корупционни схеми"}
{"url": "https://trud.bg/%d1%88%d0%be%d1%84%d1%8c%d0%be%d1%80-%d0%be%d1%86%d0%b5%d0%bb%d1%8f-%d1%81%d0%bb%d0%b5%d0%b4-%d1%81%d0%b1%d0%bb%d1%8a%d1%81%d1%8a%d0%ba-%d1%81-%d0%ba%d0%b0%d0%ba%d1%82%d1%83%d1%81-%d0%b2%d0%b8%d0%b4/", "text": "Шофьор на автомобил оцеля след сблъсък с гигантски кактус в Тусон, щата Аризона. От шерифската служба на окръг Пима съобщиха, че мъжът е ударил кактус Сагуаро (Карнегия) с черното си спортно Infiniti G35. Вследствие на сблъсъка растението се е счупило и стволът му е пробил предното стъкло на колата. Кактусите от вида, чието научно наименование е Carnegiea gigantea, са кръстени на филантропа Андрю Карнеги. На височина растенията достигат до 12-13 метра, а теглото им е няколко тона, съобщава АП, цитирана от БТА. След направения оглед и оценка на щетите шофьорът, чиято самоличност не се съобщава, е задържан за по-нататъшно разследване. По неофициална информация на Fox 10 от свидетели на инцидента мъжът бил в състояние на опиянение, престроил се рязко през няколко ленти и навлязъл в разделителната полоса между двете платна. Именно там се блъснал в кактуса, който се пречупил и влязъл в купето на автомобила. Водачът се разминал само с леки наранявания. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.11", "title": " Шофьор оцеля след сблъсък с кактус (ВИДЕО)"}
{"url": "https://trud.bg/%d0%bf%d1%80%d0%be%d0%bc%d0%b5%d0%bd%d0%b8%d1%85%d0%b0-%d0%bf%d1%80%d0%be%d1%82%d0%be%d0%ba%d0%be%d0%bb%d0%b0-%d0%b7%d0%b0%d1%80%d0%b0%d0%b4%d0%b8-%d1%82%d1%80%d0%b5%d0%bf%d0%b5%d1%80%d0%b5%d0%bd/", "text": "Германският канцлер Ангела Меркел и датският премиер Мете Фредериксен изслушаха днес химните на двете страни седнали, съобщава в.  . Това се случва ден след като Меркел се разтрепери за трети път в последния месец на церемонията на за посрещането на финландския министър-председател Анти Рине. „Билд“ съобщава, че преди днешното събитие протоколът е бил променен по настояване на канцлера, за да се избегне нова подобна ситуация. По време на съвместна пресконференция Меркел отново коментира здравословното си състояние, като каза: „Много добре знам колко отговорен е постът, който заемам и не бих се отнесла с лекота към нещо толкова сериозно като здравето ми. Надявам се хората да разбрират, че като човешко същество аз най-много се вълнувам от това да съм здрава“. „Такива неща обаче се случват когато остаряваш“, пошегува се Меркел. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.11", "title": " Промениха протокола заради треперенето на Ангела Мекрел, слуша химна седнала (ВИДЕО)"}
{"url": "https://trud.bg/%d0%b8%d1%81%d0%bb%d1%8f%d0%bc%d1%81%d0%ba%d0%b0-%d0%b4%d1%8a%d1%80%d0%b6%d0%b0%d0%b2%d0%b0-%d0%be%d1%82%d0%bf%d1%80%d0%b0%d0%b2%d0%b8-%d0%b7%d0%b0%d0%bf%d0%bb%d0%b0%d1%85%d0%b0/", "text": "Терористичната групировка „Ислямска държава“ (ИД) отправи заплаха към турския президент Реджеп Тайип Ердоган във видео, разпространено късно снощи, предаде ДПА. „Хей, Ердоган, арогантният тиранин на Турция, не си мисли, че сабите на войниците на халифата са далеч от теб“, заяви боец от групировката, говорещ на турски, заобиколен от двама мъже с автомати. „Знай, че това, че стоиш в редиците на кръстоносците, няма да ти помогне срещу войниците на халифата“, каза още джихадистът. Видеото бе разпространено около три месеца, след като лидерът на ИД Абу Бакр ал Багдади, бе заснет във видеоклип, в който се вижда как държи папка с надпис „Вилает Турция“. Посланието му очевидно означава намерение групировката да извърши атаки в Турция. „Ислямска държава“ е извършила редица кървави терористични нападения в Турция. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.11", "title": " „Ислямска държава“ към Ердоган: Войниците на халифата не са далеч от теб"}
{"url": "https://trud.bg/%d1%81%d1%82%d1%80%d0%be%d1%8f%d1%82-%d0%bd%d0%be%d0%b2%d0%b0-%d1%83%d0%bb%d0%b8%d1%86%d0%b0-%d0%b1%d1%83%d1%80%d0%b3%d0%b0%d1%81%d0%ba%d0%be-%d0%b5%d0%b7%d0%b5%d1%80%d0%be/", "text": "На територията на Индустриален и логистичен парк – Бургас се изгражда нова улица. Това е локално платно, което ще осигури пряк достъп до обособените квартали 41 и 46. Пътната връзка е успоредна на ул. „Крайезерна“. Дължината й в завършен вид ще е около 600 м. Улицата ще се казва „Бургаско езеро“, като така е спазена традицията всички нови улици в Индустриалния парк да носят имена на езера. Чрез нея ще се даде възможност за реализация на последните свободни парцели, разположени във вътрешността на територията. Освен на новата инфраструктура, ползвателите на парка ще се радват и на по-благоприятна работна среда, защото паралелно с изграждането на улицата тече и облагородяване на прилежащите зелени площи. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.11", "title": " Строят нова улица – „Бургаско езеро“"}
{"url": "https://trud.bg/%d1%82%d0%b8%d1%85%d0%be%d0%bc%d0%b8%d1%80-%d0%b8%d0%b2%d0%b0%d0%bd%d0%be%d0%b2-%d0%b5-%d1%81%d0%b2%d0%b5%d1%82%d0%be%d0%b2%d0%b5%d0%bd-%d1%88%d0%b0%d0%bc%d0%bf%d0%b8%d0%be%d0%bd-%d0%b7%d0%b0-%d1%81/", "text": "Тихомир Иванов спечели титлата в скока на височина на световните студентски игри в Неапол (Италия). Плевенчанинът постигна 230 см и остана само на 1 см под личния си рекорд. Резултатът е най-добрият му за сезона и му осигури покрит норматив за световното първенство по лека атлетика в Доха (Катар) наесен, с което Иванов се присъедини към Ивет Лалова (200 м), Радослава Мавродиева (гюле), Габриела Петрова (троен скок) и Мирела Демирева (скок на височина). Далеч зад българина с по 224 см останаха Алперен Аджет (Турция) и Андриюс Глебаускас (Литва).  „Радвам се, че с точно такъв резултат спечелих титлата, направих си подарък за рождения ден – заяви Тихомир. – Бях много близо до преодоляване на височината от 233 сантиметра, което е норматив за Токио.“", "date": "2019.07.11", "title": " Тихомир Иванов е световен шампион за студенти"}
{"url": "https://trud.bg/%d1%81%d0%be%d1%82%d0%b8%d1%80-%d1%86%d0%b0%d1%86%d0%b0%d1%80%d0%be%d0%b2-38-%d1%81%d0%b0-%d0%ba%d0%be%d0%bd%d1%82%d1%80%d0%b0%d0%b1%d0%b0%d0%bd%d0%b4%d0%bd%d0%b8%d1%82%d0%b5-%d1%86%d0%b8%d0%b3/", "text": "3,8% са контрабандните цигари за първото тримесечие на 2019 г., което е най-ниското ниво досега. Това каза главният прокурор Сотир Цацаров при изслушване в Комисията за наблюдение на приходните агенции и борса със сивата икономика. „След разкритията и операциите, които бяха проведени през миналата година и последвалите производства на незаконни цигари, се стигна до среща с предложения за изменения в НК“, припомни той, като уточни, че предложенията са били за завишаване на наказанията. „Данни, свързани с процента на цигари, непредназначени за пазара за първото тримесечие на 2019 г. – 3,8%, най-нисък от всички досега“, поясни той. „Капацитетът на първото производствено хале, разкрито в Ръжево Конаре на 4 юни 2019 г. е 2 тона тютюн на час. А разкритото землище на село Труд – 2 000 цигари на минута“, добави той. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.11", "title": " Сотир Цацаров: 3,8% са контрабандните цигари за първото тримесечие на 2019 г., което е най-ниското ниво досега"}
{"url": "https://trud.bg/%d0%b5%d0%ba%d1%81%d1%82%d1%80%d0%b5%d0%bc%d0%bd%d0%b8-%d0%ba%d0%b0%d1%81%d0%ba%d0%b0%d0%b4%d0%b8-%d0%b8-%d0%b5%d0%ba%d1%88%d1%8a%d0%bd-%d0%b2-%d0%bd%d0%be%d0%b2%d0%be%d1%82%d0%be-%d0%b2%d0%b8%d0%b4/", "text": "Като първокласен екшън герой, чиито супер сили са гъвкавост, опасен чар и смело сърце, виждаме DARA във видеото към новия й сингъл „Darbie“. Сюжетът я забърква в екстремно преследване на банда момчета, състезание между влак и чисто нов Mustang GT, и бойна хореография на тенис корт. Всички тези опасни каскади певицата изпълнява без дубльор. Въпреки рекордно високите температури, които съпътстват целия снимачен процес, десетки фенове на DARA се събират около състезателното трасе на “MG Tennis Club” Заимов и не спират да скандират името й. Подвизите на DARA като Darbie се пренасят и на територията на луксозен магазин за мебели, чиито интериор е пренареден до неузнаваемост за целите на видеоклипа, който преминава изцяло под режисурата на Виктор Антонов – Рик. В рамките на един ден бяха заснети два клипа – към българската и английската версия на песента, които излизат едновременно. По английската версия на парчето ще работят екипи във Великобритания, Германия, Швейцария, Австрия, Полша, Русия, Турция, Гърция, Румъния. Тракът се ражда в студиото на „Вирджиния Рекърдс“, където DARA за втори път след “My Time” се събира да твори с румънския продуцент Monoir. За няколко часа двамата създават парчето, а само след няколко дни изпълнителката пише и български текст заедно с хип-хоп дуото Pavell & Venci Venc’. Darbie е псевдонимът, който феновете дават на DARA още по време на участието й в X Factor. Събирателният образ между нашето момиче и най-популярната кукла в света е алтернатива на всичко бонбонесто и сладникаво. Darbie умее да пише песни, познава силата на гласа си и на сцена я използва като масово оръжие за добро настроение.", "date": "2019.07.11", "title": " Екстремни каскади и екшън в новото видео на DARA"}
{"url": "https://trud.bg/%d0%bc%d1%8a%d0%b6-%d0%b7%d0%b0%d0%b3%d0%b8%d0%bd%d0%b0-%d1%81%d0%bb%d0%b5%d0%b4-%d1%83%d0%b4%d0%b0%d1%80-%d0%bd%d0%b0-%d0%bc%d0%b8%d0%ba%d1%80%d0%be%d0%b1%d1%83%d1%81-%d0%b2-%d0%bf%d0%b5%d1%80%d0%bd/", "text": "Мъж загина след удар на микробус в Перник, предаде БНР. Инцидентът е станал преди обяд на кръстовище „Шахтьор” – на метри от спирката. Въпреки че наблизо има светофар и пешеходна пътека, възрастният мъж пресичал пътното платно на непозволено място. При удара от микробуса той паднал и ударил главата си. Районът е един от най-рисковите в Перник. За да стигнат до намиращия се на отсрещния тротоар хипермакет десетки пешеходци ежедневно пресичат шосето неправилно. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.11", "title": " Мъж загина след удар на микробус в Перник"}
{"url": "https://trud.bg/%d0%b1%d1%8a%d0%bb%d0%b3%d0%b0%d1%80%d0%ba%d0%b0-%d0%b8%d0%b7%d0%bf%d1%80%d0%b0%d1%82%d0%b8%d0%bb%d0%b0-%d0%ba%d0%b0%d1%80%d1%82%d0%b8%d1%87%d0%ba%d0%b0-%d0%b7%d0%b0-%d1%80%d0%b0%d0%b6%d0%b4%d0%b0/", "text": "Българката Теодора Томанова, която от 7 години живее със семейството си в Обединеното кралство, изпраща специална ръчно изработена от нея картичка до херцозите на Съсекс по случай раждането на първородния им син Арчи. Принц Хари и Меган удостоили Теди с писмен отговор. Пред Dir.bg Томанова разказа, че идеята се родила в деня на обявяването, че херцозите си имат наследник. „Всички бяхме много щастливи от новината и се сетих как ще се чуя с майка ми и тя за четвърти път ще ме попита: „А ти изпрати ли от твоите красоти да поздравиш Кралското семейство за тяхното бебче?“. Този разговор е всеки път когато се роди бебе в Кралството. И така седнах и започнах да творя. Четвъртата картичка ми хареса най-много и реших нея да изпратя. Не се надявах да на нещо повече от имейл, с който да ми благодарят. Пуснах я на 15 май 2019 г., след седмица започнах да си следя редовно имейла за така чакания отговор“, разказва Теди. Тя изработва картички и други ръчно направени с много любов аксесоари от 2015 г. „За моя най- голяма радост на 06 юли 2019 г. получих картичка, в която ми благодарят за вниманието и топлите думи към тях и сина им Арчи. Изключително съм горда и щастлива за оказаното внимание от херцога и херцогинята на Съсекс“, допълва Теди. Още в деня, в който пристига писмото от кралските особи, Томанова споделя с приятелите и почитателите си във Фейсбук своя възторг от неочаквания отговор:", "date": "2019.07.11", "title": " Българка, изпратила картичка за раждането на Арчи, получи отговор от Хари и Меган"}
{"url": "https://trud.bg/1000-%d0%b4%d0%b5%d1%86%d0%b0-%d1%87%d0%b0%d0%ba%d0%b0%d1%82-%d1%81%d1%82%d0%be%d0%b8%d1%87%d0%ba%d0%be%d0%b2-%d0%b2-%d1%81%d1%82%d0%b0%d1%80%d0%b0-%d0%b7%d0%b0%d0%b3%d0%be%d1%80%d0%b0/", "text": "1000 деца чакат с нетърпение идването на Христо Стоичков в Стара Загора. Градът ще е втората спирка от летния тур на Камата и биографията му  „Историята“, написана съвместно с Владимир Памуков и издадена от „Софтпрес“. Големият ден е 22 юли. Стоичков ще раздава автографи в специална шатра на новоизградения площад пред общината, а за настроението ще се грижат Димитър Туджаров-Шкумбата и Иво Райчев.  Преди това обаче Ицо ще се срещне с малчуганите. От клуб „Олимпия Спорт“ са заявили 600 деца. Елитният „Берое“ и „Верея“ също ще имат присъствие с поне 400. А възможност да се докоснат до най-популярния българин и до неговата „Златна топка“ ще получат и малчуганите, които не тренират футбол.", "date": "2019.07.11", "title": " 1000 деца чакат Стоичков в Стара Загора"}
{"url": "https://trud.bg/%d0%b3%d0%be%d1%80%d0%b0%d0%bd%d0%be%d0%b2-%d1%81-14-%d0%bc%d0%bb%d1%80%d0%b4-%d0%bb%d0%b5%d0%b2%d0%b0-%d1%81%d0%b0-%d0%bd%d0%b0%d1%80%d0%b0%d1%81%d0%bd%d0%b0%d0%bb%d0%b8-%d0%bf%d1%80%d0%b8%d1%85/", "text": "С 14 млрд. лева са нараснали приходите в бюджета от 2014 до 2019 г. вследствие на борбата със сивата икономика. Това каза министърът на финансите Владислав Горанов при изслушване в Комисията за наблюдение на приходните агенции и борса със сивата икономика. „Статистиката показва, че от края на 2014 до 2019 г. само за един политически мандат приходите в бюджета са нараснали с 50%. В номинално изражение това са 14 млрд.“, поясни той. „Номиналният ръст на БВП за същия този се оценява на 40%. Ръстът на постъпленията в бюджета е 50. Държавата е отвоювала една огромна територия от сивия сектор, която нарушава обществения договор, който всички ние охраняваме. Нарушава и икономическата среда“, поясни той. По думите му най-опасното на сивата икономика е това, че поставя неравнопоставеност между стопанските субекти и ограничава свободната конкуренция. Според него голяма част от мерките, които са предприети за борба с контрабандата са постоянни и са създали добри практики във времето. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.11", "title": " Горанов: С 14 млрд. лева са нараснали приходите в бюджета за 5 г. от борбата със сивия сектор"}
{"url": "https://trud.bg/%d0%b3%d0%be%d1%80%d0%b0%d0%bd%d0%be%d0%b2-%d0%b4%d1%80%d0%b0%d0%b7%d0%b3%d0%b8%d1%82%d0%b5-%d0%b2-%d0%be%d0%b1%d0%b5%d0%b4%d0%b8%d0%bd%d0%b5%d0%bd-%d0%bf%d0%b0%d1%82%d1%80%d0%b8%d0%be%d1%82/", "text": "Дразгите в „Обединен патриоти“ не са приятни, ние държим на коалицията и завършване на мандата. Това каза пред журналисти министърът на финансите Владислав Горанов във връзка с обтегнатите отношения в малката коалиция „Обединени патриоти“. „Дразгите между тях не са приятни. Ние държим на коалицията и на завършването на мандата. Не е наша работа да доминираме в техния дебат или да се превръщаме в техни арбитри“, поясни той. „Подобни проблеми сме имали в и предходни коалиции, когато Реформаторският блок очакваше от тях да се месим в техните отношения. Големият партньор носи по-голяма отговорност за здравината на управлението и Изпълнителната власт. Колегите са опитни политици и не е приятно това, което се случва между тях“, коментира Горанов. „Аз мисля, че всеки един от тях осъзнава, че независимо от вътрешните им конфликти стабилността на управлението е по-важна в случая. Всички тези добри икономически резултати и спокойствието в икономиката и обществото се дължат на предвидимост. Каква е алтернативата, ако може някой да ми я структурата. По-добра конструкция на сегашното управление няма“, отбеляза още финансовият министър. Попитан дали скоро ще приключи данъчната проверка на апартамента председателя на КПКОМПИ Пламен Георгиев, той каза: „Не ми е известно. Знаете, че проверката е възложена от прокуратурата“. „В момента, в който са готови, вие ще разберете. Аз лично не съм се интересувал“, добави той. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.11", "title": " Горанов: Дразгите в „Обединени патриоти“ не са приятни, ние държим на коалицията"}
{"url": "https://trud.bg/2-%d0%bc%d0%bb%d0%bd-%d0%b3%d0%bb%d0%be%d0%b1%d0%b8-%d0%b7%d0%b0-%d0%bd%d0%b5%d1%80%d0%b5%d0%b4%d0%be%d0%b2%d0%bd%d0%b8-%d1%88%d0%be%d1%84%d1%8c%d0%be%d1%80%d0%b8/", "text": "5,9 на сто от хората зад волана карат без документ  Депутати предлагат нощна и уикенд тарифа в тол системата Над 2 млн. лв. са събрани от глоби и компесаторни такси, платени от неизрядни водачи без електронна винетка. Това обяви строителният министър Петя Аврамова пред депутатите от парламентарната комисия по регионално развитие. Всеки ден нередовни водачи са санкционирани със средно 20 000 лв. 5,9 на сто от проверените водачи са били без нужен валиден документ, а 17% от нарушителите са били чужденци, допълни тя. Все още не е ясно кога реално ще започне таксуването на тежкотоварните автомобили и автобусите чрез новата тол система, която ще заработи технически на 16 август. Това ще се случи веднага, след като тя заработи безотказно, което може да е още през септември, но със сигурност до март догодина. Депутатът от ГЕРБ Атанас Ташков предложи да се работи по надграждане на тол системата, за да могат да бъдат въведени различни тарифи като нощни, с които да се тушира очакваното поскъпване на стоките след въвеждане на тол системата. Според директора на Националното тол управление проф. Олег Асенов това технически е възможно и сега, но за различни тарифи ще се мисли след реалното заработване на системата и анализ на резултатите от работата й. Министър Аврамова заяви, че ще изчакат прокуратурата да си свърши работата относно жалбата на „Телетол“ за недопускането й като доставчик на услуги по тол системата. Според Аврамова, ако компанията надгради системата си, така че да е съвместима с тази на пътната агенция, нищо не пречи фирмата да заработи като доставчик. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.11", "title": " 2 млн. глоби за нередовни шофьори\t"}
{"url": "https://trud.bg/%d0%be%d1%82%d0%ba%d1%80%d0%b8%d1%85%d0%b0-%d0%be%d1%81%d1%82%d0%b0%d0%bd%d0%ba%d0%b8-%d0%be%d1%82-%d0%b3%d0%b8%d0%b3%d0%b0%d0%bd%d1%82%d1%81%d0%ba%d0%b8-%d1%89%d1%80%d0%b0%d1%83%d1%81-%d0%b8-%d0%bd/", "text": "Учени откриха в кримската пещера Таврида 20 вида древни бозайници и шест вида птици, заяви изследовател в Зоологическия музей на името на „М. И. Глопенко“ от Кримския федерален университет Дмитрий Старцев“, съобщи  Според неговите сведения учените работят върху материали, добити в първите месеци след откриването на пещерата миналата година. Систематично разкопки все още не са извършвани поради изграждането на федерална магистрала в тази област. “Сред откритията е гигантски щраус, камила – един и половина пъти по-висока от съвременните, като и елсмотерий – огромен носорог с висок рог на челото. Този носорог е почти с размер на слон. Достига 2,5 метра височина, дълъг е 5 метра и тежи 4 до 5 тона, ”заяви пред журналисти Старцев. По неговите думи в пещерата живеели хищници от различни видове, като гигантска хиена, саблезъби котки, вълци, лисици и мечки. Там по различно време, а може би и успоредно, е имало бърлога на различни хищници. Натрупването на останки свидетелства за тяхната дейност. Повечето от костите са нагризани, надраскани, няма цели скелети, всички са хранителни отпадъци“, казва Старцев. Учените предполагат, че възрастта на останките е около 1,5-2 милиона години. “Най-древните открития на пещерната фауна, които досега са били забелязани на територията на Руската федерация, не са по-стари от 600 000 години, а тук имаме около три пъти по-голяма възраст. Пещерата е формирана преди 5-7 милиона години”, казва ученият. Карстова кухина – пещера с дължина повече от километър е открита в Белогорския район на Крим близо до село Зуя по време на строителството на Тавридската магистрала. Спелеолозите открили в пещерата останките от древни хищници и други животни. В пещерата бяха организирани сложни експедиции, в които участваха специалисти от различни области – спелеолози, палеонтолози, археолози, палеоботаници и специалисти по радиоизотопно датиране.", "date": "2019.07.11", "title": " Откриха останки от гигантски щраус и носорог колкото слон в древна пещера в Крим"}
{"url": "https://trud.bg/%d0%bf%d1%83%d1%82%d0%b8%d0%bd-%d0%b8-%d0%b7%d0%b5%d0%bb%d0%b5%d0%bd%d1%81%d0%ba%d0%b8-%d0%be%d0%b1%d1%81%d1%8a%d0%b4%d0%b8%d1%85%d0%b0-%d0%ba%d0%be%d0%bd%d1%84%d0%bb%d0%b8%d0%ba%d1%82%d0%b0-%d0%b2/", "text": "Руският президент Владимир Путин проведе телефонен разговор с президента на Украйна Владимир Зеленски. Според прессекретаря на ръководителя на руската държава Дмитрий Песков, разговорът се е състоял по инициатива на украинската страна, предава TACC. „Обсъдени бяха въпроси за уреждане на проблема в югоизточната част на Украйна и съвместна работа по връщането на лица, задържани и от двете страни“, каза Песков. „Беше договорено да се продължи тази работа на експертно равнище,“ каза той. „Обсъди се и възможността за продължаване на контактите в нормандския формат“, каза Песков.  Настоящият разговор е първият контакт между Путин и Зеленски след избирането на новия президент на Украйна. Преди това не са контактували по никакъв начин – телефонни, лични разговори или размяна на писма. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.11", "title": " Путин и Зеленски обсъдиха конфликта в Украйна в телефонен разговор"}
{"url": "https://trud.bg/%d0%b7%d0%b0%d0%b4%d1%8a%d1%80%d0%b6%d0%b0%d1%85%d0%b0-%d0%bf%d0%be%d0%b4-%d1%81%d1%82%d1%80%d0%b0%d0%b6%d0%b0-%d0%ba%d1%80%d0%b0%d0%b4%d0%b5%d1%86-%d0%bf%d1%80%d0%be%d1%84%d1%83%d0%ba%d0%b0%d0%bb/", "text": "24-годишен апаш, обвинен в кражба на 11 000 лв. от ресторант, бе задържан под стража от Балчишкия районен съд. Галин Р. извършил престъплението на 30 юни в Белия град. Преди време той и съпругата му работели в заведението и мъжът знаел къде се намира касата. Проникнал в ресторанта и я изпразнил, а откраднатата крупна сума похарчил до стотинка по баровете в Слънчев бряг. Докато той пирувал, разследващите го обявили за общодържавно издирване. 9 дни след кражбата го открили в къща в района на старата автогара. Щом видял униформени, Галин хукнал да бяга. За да го задържат, полицаите произвели два изстрела във въздуха. След като бил откаран в ареста, Галин признал, че е извършил престъплението, след като се напил и надрусал. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.11", "title": " Задържаха под стража крадец, профукал за дни 11 000 лв. в баровете на Слънчев бряг"}
{"url": "https://trud.bg/%d0%be%d1%81%d0%ba%d1%8a%d0%bf%d1%8f%d0%b2%d0%b0%d1%82-%d0%b4%d0%be-1000-%d0%bb%d0%b2-%d0%ba%d1%83%d1%80%d1%81%d0%be%d0%b2%d0%b5%d1%82%d0%b5-%d0%b7%d0%b0-%d1%88%d0%be%d1%84%d1%8c%d0%be%d1%80/", "text": "Качеството на обучение си остава същото  Цената на шофьорските курсове за любители може да стигне и мине 1000 лв. Това реши работна група в Министерството на образованието и науката. Прието бе предложение на Държавната агенция за безопасност на движението по пътищата (ДАБДП) часовете за кормуване да се увеличат от 31 на 42, което автоматично повишава и парите, които трябва да плащат българските младежи и техните родители. Себестойността на един учебен час по кормуване е около 25 лв. и увеличението на курсовете ще е с над 270 лв. В момента те струват от 580 до 750 лв. Както писа “Труд” вчера, решението създава рискове по шосетата да излязат още повече шофьори без книжка. Ще увеличат подкупите, които искат служители на бившата ДАИ и КАТ, за да продават книжки на черно. А системата на обучение почти си остава същата, с която България държи всяка година първо или второ място в ЕС по жертви от катастрофи. От ДАБДП се опитаха вчера да обяснят, че се намаляват часовете по теория от 40 до 26, но това няма да намали цената. Вторият им аргумент е, че се повишава качеството на обучението. Поне 6 часа ще се кормува извън населено място, 3 часа по магистрала или скоростен път. Карането в градски условия ще е 10 часа в града, от ДАИ щели по нов механизъм да следят дали тези часове се спазват. Организациите СБА и Института по пътна безопасност, както и отделни автошколи, и инструктори, се обявиха категорично против оскъпяването на курсовете. Възможно е в близките дни да се организират и протести. Последната дума обаче ще има министъра на образованието Красимир Вълчев, който трябва да издаде наредба, за да влязат в сила предложените от работната група промени.", "date": "2019.07.11", "title": " Оскъпяват до 1000 лв. курсовете за шофьори (обзор)\t"}
{"url": "https://trud.bg/%d0%bf%d0%b0%d0%bb%d1%8f%d1%82-%d0%ba%d0%be%d0%bb%d0%b0%d1%82%d0%b0-%d0%bd%d0%b0-%d1%81%d1%8a%d1%80%d0%b1%d0%b8%d0%bd-%d0%be%d0%b1%d0%b3%d0%b0%d1%80%d1%8f-%d0%b8-%d1%81%d1%8a%d1%81%d0%b5%d0%b4%d0%bd/", "text": "Първо РПУ: Няма жалби от проф. Минеков Неизвестни злосторници подпалиха автомобила на сърбин, живеещ в София. Пламъците стигнали и до съседния автомобил на скулптура проф. Велислав Минеков, който се обяви във фейсбук за жертва по политически причини. Пожарът лумнал около 22,40 ч в автомобил “Алфа Ромео”, паркиран на улица “Юлий Гагарин”. Самият Минеков излязъл и преместил своя “Опел”. По думите му автомобилът същия ден бил минал на преглед и двата му резервоара били пълни. Пристигнали пожарникари действали бързо и затова скулпторът им благодари. Палежът на “Алфа Ромео”-то е умишлен и се разследва от полицаи от Първо РПУ. По неофициална информация собственикът на колата бил без крими досие, но имал дългове. Основна версия е, че целта на опожаряването е да го сплаши. Според интернет сайт Минеков разказал, че “преди време е бил заплашван от въоръжени лица, за които до момента не е давал гласност”. Пред БНР шефът на Първо РПУ Калоян Милтенов каза, че не са получавани жалби от скулптура, че е бил заплашван.", "date": "2019.07.11", "title": " Палят колата на сърбин, обгаря и съседната на скулптор"}
{"url": "https://trud.bg/%d0%b2%d0%bd%d0%b5%d1%81%d0%be%d1%85%d0%bc%d0%b5-33-%d0%b1%d0%b0%d0%bb%d0%b5%d1%80%d0%b8%d0%bd%d0%b8-%d0%b7%d0%b0-%d0%b3%d0%be%d0%b4%d0%b8%d0%bd%d0%b0/", "text": "Научни работници от трети страни не проявяват интерес към България 33 балерини от Украйна, Молдова и др. страни са постъпили на работа у нас от началото на годината. През 2015 г. балерините на щат у нас са били около 150. А в Държавната опера в Стара Загора, няма българска балерина. 20 хил. гастарбайтери работят в курортите у нас през тази година. През първите шест месеца вече са дошли 10 563 чужденци, като те са предимно от Украйна, Киргизстан и Молдова. Преди три години те са били едва 1224. Това съобщи Атанаска Тодорова от КНСБ на семинар в курортното селище Белчин, организиран съвместно с фондация „Фридрих Еберт“. Сезонните работници са 9362 души, като от тях 3568 са камериери, а 1700 са сервитьори. Като пиколо се трудят 376 чужденци, а като готвачи и помощници – 382 души. На командировка у нас за първите шест месеца на годината са дошли 272 души от такива държави, а студентите от страни извън ЕС са 101.  Според данни на синдиката, въпреки множеството облекчения, въведени в Закона по настояване на работодателите, няма голям интерес към българския пазар на труда. 10 563 са регистрираните у нас работници от 1 януари до 30 юни 2019 г., като от тях 9362 са за сезонна заетост, съобщи Тодорова, позовавайки се на данни от Агенцията по заетостта. Болшинството от тях са заети в туризма и земеделието, като най-много са камериерите. Въпреки езиковото им предимство, лицата с български произход са едва 30. Например по спогодбата на България с Молдова са обявени 800 работни честа, но само двама молдовци са проявили интерес към предлаганите у нас позиции. Интересът на българските работодатели към останалите режими за достъп до българския пазар на труда на работници от трети страни е доста по-малък. За първото шестмесечие разрешения за работа у нас са получили 1201 души от 40 страни. Отново най-много са за сезонна работа – от 90 дни до 9 месеца – 500 души, а със „Синя карта на ЕС“ са 127, като 23 от тях са назначени като ръководители. За цялата 2018 г.  „синя карта“ са получили 273 души. Това трябва да са хора с висше образование и с професионален опит. Единно разрешение за  пребиваване и работа през т.г. е предоставено на 405 души от трети страни. От тях 73 са учители, 72 са професионални спортисти (предимно от Сърбия, Украйна, Русия, САЩ), 26 са циркови артисти, 33 са балерини и др. КНСБ настоява да бъде гарантирано равноправното третиране на работещите у нас от трети страни по отношение на социални права, безопасни и здравословни условия на труд, както и добри условия на живот.", "date": "2019.07.11", "title": " Внесохме 33 балерини за година\t"}
{"url": "https://trud.bg/%d0%bc%d0%be%d1%80%d1%81%d0%ba%d0%b8-%d0%bc%d0%b0%d1%80%d0%b0%d1%82%d0%be%d0%bd-%d1%89%d0%b5-%d1%81%d0%b5-%d0%bf%d1%80%d0%be%d0%b2%d0%b5%d0%b4%d0%b5-%d0%b2-%d0%b1%d1%83%d1%80%d0%b3%d0%b0%d1%81/", "text": "Плувен маратон от остров Света Анастасия до Моста, ще се проведе в Бургас. Организиран е от Община Бургас и плувен клуб „Метропол“. Разстоянието от 6400 метра, по права линия, отдавна се е превърнало в сериозно изпитание и тест за мъжество дори за най-смелите морски вълци в Бургас. Старата бургаска традиция датира още от 60-те и 70-те години на миналия век, когато в морския град, организирано и не толкова организирано, опитни моряци и ентусиазирани плувци са провеждали плувни маратони по няколко пъти през лятото до остров Света Анастасия /тогава остров Болшевик/. Условието за участие е навършени 16 години, а срокът за записване до 8-ми август, включително. Маратонът ще се проведе на 10-ти август от 09.30 часа. Смелчаците предварително ще бъдат превозени с корабче до остров Света Анастасия, откъдето през последните няколко години стартира плувното предизвикателство. Времето за финиширане е фиксирано на 1 час, а финалът на маратона ще бъде на плочата на Моста.  Класирането е до 10-то място, отделно за мъже и за жени. Класиралите се в двете категории ще получат следните парични награди: 1 място – 700 лв., 2 място – 500 лв., 3 място – 350 лв., 4 място – 250 лв., 5 място – 200 лв., 6 място – 150 лв., 7 място – 125 лв., 8 място – 100 лв., 9 място – 75 лв., 10 място – 50 лв. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.11", "title": " Морски маратон ще се проведе в Бургас\t"}
{"url": "https://trud.bg/%d0%b7%d0%b0%d1%82%d1%8f%d0%b3%d0%b0%d1%82-%d0%ba%d0%be%d0%bd%d1%82%d1%80%d0%be%d0%bb%d0%b0-%d0%b2%d1%8a%d1%80%d1%85%d1%83-%d0%b3%d0%be%d1%80%d0%b8%d0%b2%d0%b0%d1%82%d0%b0-2/", "text": "Приходите в бюджета нараснаха с 50% за 5 години Контролът върху данъчните складове с горива ще бъде засилен чрез въвеждане на изискване за поставяне на измервателни уреди и автоматично свързване с Агенция “Митници”, обяви министърът на финансите Владислав Горанов на заседание на парламентарната комисия за борба със сивата икономика. “Не можем във всеки данъчен склад да сложим по няколко митничари или дори да ги сложим, нямаме гаранция, че след време човешкият фактор няма да заработи срещу интереса на държавата”, допълни той. “Ще въведем контрол и на стоките, които са освободени от акциз, например разредители или кофражни масла”, каза министърът. Приходите в бюджета за 2014 г. са 23 млрд. лв., а за 2019 г. се очаква да бъдат с 14 млрд. лв., или с 50% повече. Ръстът на приходите в бюджета изпреварва ръста на БВП, който за същия период е 40%, каза министър Горанов. Държавата си отвоюва територия от сивата икономика, която освен фиска ощетява коректния бизнес, продължи той. Приходите от данъка върху доходите растат по-бързо от заплатите в резултат от контрола на пазара на труда. От НАП наблюдават 27 рискови профила, за да преценят накъде да насочат усилията си. Сивата икономика е намалява с 4,5 пункта за година, което е много добър резултат, а спазването на закона носи справедливост, завърши министър Горанов. Делът на контрабандните цигари падна до най-ниските досега нива от 3,8%, каза главният прокурор Сотир Цацаров. Миналата година бяха разбити седем незаконни фабрики за цигари, а преди седмица още две. Годишният капацитет на фабриките от 2018 г. е 500 млн. лв., а на новите две е 180-200 млн. лв., каза зам.-главният прокурор Иван Гешев. Само стойността на хванатата стока, машини и сгради при последните две акции е 25 млн. лв. Тези две фабрики са осигурявали 11% от контрабандата на цигари в страната.", "date": "2019.07.11", "title": " Затягат контрола върху горивата\t"}
{"url": "https://trud.bg/%d0%b4%d0%b5%d1%81%d0%b8%d1%81%d0%bb%d0%b0%d0%b2%d0%b0-%d1%82%d0%b0%d0%bd%d0%b5%d0%b2%d0%b0-%d0%be%d1%82-%d0%be%d0%b1%d1%89%d0%be-295-%d0%bf%d1%80%d0%be%d0%b2%d0%b5%d1%80%d0%b5%d0%bd%d0%b8-%d0%ba/", "text": "От всички 295 проверени къщи за гости, 15 не функционират като такива по данни и факти, които са установени на място. Това каза министърът на земеделието, храните и горите Десислава Танева по време на брифинг по повод представянето на резултатите от проверките на къщи за гости в мониторинговия период, финансирани по Програмата за развитие на селските райони (ПРСР) 2007-2013 г. „Бяха проверени общо 288 къщи в мониторинг и 7 извън мониторинг, които бяха поискани да бъдат проверени от различни представители на медии, които присъстваха на тези проверки, или общо 295 къщи за гости“, заяви Десислава Танева. Тя подчерта, че за първи път такива проверки се извършват с покана и присъствие на медии. „Това беше изпитание и за проверяващите и за собствениците и управителите на къщите за гости, които посрещаха екипа на Държавен фонд „Земеделие“. От всички тези проверки, общо 295, на около 50 от тях са присъствали и медии. От тези 295 къщи за гости, по стандартната проверка, която прави ДФ „Земеделие“ по проверка на база на риска, бяха вече проверени 24. От всички проверки 15 къщи за гости не функционират, като такива по данни и факти, които са установени при проверка на място“, посочи министърът. Тя отбеляза, че това представлява 5,2% от всички проверени къщи за гости. „Субсидията, която е  платена по тях е 4,5 млн. лв. Тя, разбира се, ще бъде изискана в този й размер обратно. От проверката на екипите на ДФ „Земеделие“ други 74 къщи за гости, при които са установени и са в такъв процес, има различни други отклонения от заявените за изпълнение различни дейности, за постигане на цели в проектите“, изтъкна Танева. По думите й санкцията, която би била наложена, според вида нарушения по правилата на фонда, варира от 5 до 15% максимум от стойността на платената подкрепа. „Докладите от тази проверка, след като се финализират, ще бъдат представени на прокуратурата по повод извършената от тях проверка в тяхна подкрепа. Нашата проверка се извършва за функционирането на проектите, като къщи за гости за изпълнение на целите, а прокуратурата извършва проверка по повод на спазването на съвсем различно законодателство. Ние сме работели в синхрон, колегиално и имаме комуникацията“, каза още тя.", "date": "2019.07.11", "title": " Десислава Танева: От общо 295 проверени къщи за гости 15 не функционират като такива"}
{"url": "https://trud.bg/%d1%84%d0%b5%d0%bd%d0%be%d0%b2%d0%b5%d1%82%d0%b5-%d0%bd%d0%b0-%d0%bb%d0%b2%d0%b5%d1%81%d0%ba%d0%b8-%d0%bf%d1%80%d0%b5%d1%82%d1%8a%d1%80%d1%81%d0%b2%d0%b0%d0%bd%d0%b8-%d1%89%d0%b0%d1%82%d0%b5%d0%bb/", "text": "При изключителни мерки за сигурност феновете на „Левски“ бяха допускани до стадион „Ружомберок“ в Словакия. Привържениците на българския гранд бяха претърсвани щателно от местната полиция на входа на Сектор А, където бяха настанени. Част от тях дори са били принуждавани да се събуват на входа като допълнителна превенция срещу ексцесии на трибуните. Освен това домакините са проверявали личните карти и дали имената съвпадат с тези на билета, тъй като пропуските са поименни. Заради крутите мерки част от гостуващата агитка влезе със закъснение на стадиона. Едва в 25-ата минута на двубоя приключи проверката, но една част от агитката остана пред съоръжението поради неясни причини. Припомняме, че домакините предприеха крайните действия още в дните преди срещата. В сряда вечер, на път за Ружомберок, част от феновете на „сините“ бяха атакувани в Братислава от ултраси на полския „Краковия“ и холандския „Аякс“. От словашката полиция реагираха мигновенно и успяха да арестуват 107 души. Българите обаче бяха освободени, тъй като не те са иницирали грозните сцени в столицата на Словакия.", "date": "2019.07.11", "title": " Феновете на „Лвески“ претърсвани щателно в Словакия"}
{"url": "https://trud.bg/%d0%b2%d1%81%d0%b8%d1%87%d0%ba%d0%b8-%d0%be%d0%b1%d0%b8%d1%87%d0%b0%d1%82-%d0%b0%d1%81%d0%bb%d1%8a-%d0%b5%d0%bd%d0%b2%d0%b5%d1%80/", "text": "Как се държат на снимачната площадка някои от най-известните турски актьори – с тази тема се е заел журналистът Ясин Йозбек, който се е свързвал с членове на снимачни екипи, които му разказват за поведението на известни звезди от киното и сериалите. Една от първите е Аслъ Енвер, която изигра ролята на Сюрея в „Истанбулска невеста“, партнирайки на Йозджан Дениз. Така, според източника на Ясин Йозбек: „Aслъ е много весела на снимачната площадка и всички много я обичат. Тя често се шегува с екипа. Никога не създава проблеми, дори печеше кексчета и пайове и ги носеше на екипа. Аслъ има много чисто сърце. Ако й дадат чай или кафе, ще го вземе, но никога няма да помоли, някой да й донесе. По време на снимките на „Истанбулска невеста“ тя проявяваше изключителна грижа към детето, което играеше в поредицата, сякаш наистина беше нейно. След като едно от момичетата от екипа се разболя, самата Аслъ й приготвяше чай от ментата с лимон. Когато помощник-фризьорката си изгори ръката и врата на Аслъ, докато й изравяше косата, актрисата не създаде проблем, сама си сложи на лед, а после отиде в аптеката, купи спрей, намаза себе си и ръката на фризьорката. „", "date": "2019.07.11", "title": " Всички обичат Аслъ Енвер"}
{"url": "https://trud.bg/290-%d0%bc%d0%bb%d0%bd-%d0%bb%d0%b2-%d0%b7%d0%b0-%d0%b7%d0%b5%d0%bb%d0%b5%d0%bd-%d0%b3%d1%80%d0%b0%d0%b4%d1%81%d0%ba%d0%b8-%d1%82%d1%80%d0%b0%d0%bd%d1%81%d0%bf%d0%be%d1%80%d1%82/", "text": "Очакват се 125 нови превозни средства, 561 са поръчани от 2015 г. насам БСП иска по-високи възнаграждения на водачите още през септември Над 290 млн. лв. влага Столичната община за да подобри транспорта в София, бе посочено в документи, представени по време на заседанието на общинския съвет. В четвъртък градската управа прие предложението на кмета на София Йорданка Фандъкова общината да кандидатства за близо 218 млн. лв. безвъзмездна помощ от Европейския съюз, за да купи нови возила за градския транспорт. Сумата трябва да дойде от ОП “Околна среда”, а купувачи са общината, “Столичен автотранспорт” и “Столичен електротранспорт”. С около 30 млн. лв. общината ще поръча 52 нови електробуса и зарядни станции за тях. Те ще бъдат пуснати по нови линии, които да довеждат пътници до метростанции и трамвайни спирки. Купуват за около 39 млн. лв. 30 нископодови бързозарядни електробуси, които да сменят стари дизелови автобуси. В проектите е предвидено също специализирано оборудване и зарядни станции. За 40 млн. лв. ще доставят 30 нови тролея, които да сменят старите по линии № 6, 7 и 11. Реконструират за 9 млн. лв. 3 токоизправителни станции. С над 97 млн. лв. купуват 25 нови трамвая, за да ги пуснат по линии № 4, 18 и 5. “Модернизацията и развитието на електротранспорта е част от програмата ни за подобряване на качеството на въздуха”, обясни Фандъкова. Тя припомни, че за няколко години са подменени 90 на сто от автобусите и тролеите в града. “Всички нови автобуси, които купуваме са с най-високия екологичен стандарт ЕВРО6, климатизация и достъпност за хората със затруднения в придвижването и майки с колички”, посочи кметът. В друг доклад, касаещ заплатите на транспортните работници в София, госпожа Фандъкова напомни, че до края на годината се очаква по линия №5 да бъдат пуснати други 13 нови трамвая. Те струват общо 44,7 млн. лв. и са произведени от полската компания PESA. Трамваите са климатизирани, нископодови, с рампа за детски колички и за хора с увреждания и със звукова сигнализация за незрящи хора. До края на 2019 г. се очакват и 15 нови електробуса за градския транспорт в София на обща стойност 7,3 млн. лв. Кметът отчета, че от 2015 г. насам градския транспорт в София е обновен с 561 возила. Доставени са 268 газови автобуса, 20 електробуса, 110 дизелови автобуса, още 10 такива возила, предназначени обаче за планинско придвижване. В столицата пристигнаха и 50 нови тролея, 48 обновени и 25 нови трамвая, както и 30 нови метровлака. Общинският съвет одобри и Столичният автотранспорт да кандидатства по проект за анализ на автопарка, съобразно ориентирането към нулеви вредни емисии. Проектът е с размер до 500 хил. евро, като 90% се финансират от Европейската инвестиционна банка. Столичният общински съвет одобри и споразумение за сътрудничество между общината, “Столичен автотранспорт”, Електротранспорта, Метрополитена, “Център за градска мобилност”, КНСБ и КТ “Подкрепа”. Според документа заплатите на работещите в общинските транспортни дружества ще бъдат увеличавани с по 10% на година през следващите 3 г. “20 млн.лв. са необходими за 2020 г. за повишение на заплатите на транспортните работници в София”. Това съобщи зам.-кметът на София Дончо Барбалов по време на приемането на тригодишната програма, подготвена след преговори между общината и синдикатите. Целта заплатите на работещите в транспортните дружества да се увеличават с по 10% през 2020 г., 2021 г. и 2022 г. е да има повече желаещи да работят в столичния градски транспорт, обясни Фандъкова. Кметът отчете напредък в тази област – при напуснали 42 шофьори има 97 новопостъпили. Тя напомни и, че заплатите на шофьорите на автобуси и трамваи в София тази година вече са увеличени с общо 20%. За целта Столичната община е инвестирала около 14 млн. лв. Директорът на “Столичен автотранспорт” Слав Монов заяви, че средната брутна заплата за водачите в автотранспорта за януари е била 1800 лв., за февруари – 1900 лв., за март минава границата от 2000 лв. През април и май брутните заплати вече са 2200 и 2300 лева за водач, което значи “чисто” 1800 лв. Фандъкова изрази съжаление, че БСП-София не е подкрепило доклада. “Управляващите в общината отстъпиха от ангажимента си за актуализация на заплатите на шофьо­рите, който поеха при прекратяването на протестите по-рано тази година. С това споразумение се замита проблема и се хвърля прах в очите на хората”, каза лидерът на БСП – София Калоян Паргов. “В транспортна комисия, която заседава през зимата, дадохме обещание, че при актуализация на бюджета ще търсим възможност за увеличаване на заплатите и отпускане на средства за подобряване на битовите условия, които бяха основен момент в техните искания. Темата за извънредния труд в столичните транспортни дружества все още е на дневен ред”, припомни Паргов и подчерта, че иска увеличение на възнагражденията на служителите сега, а не през 2020 г. Според него шофьорите са очаквали през юни да има актуализация на бюджета на Столична община и увеличение на техните заплати. “Не стана през юни, но би могло да се случи през септември”, заяви Паргов. Зам.-кметът Барбалов отговори че не може да се харчат пари, които ги няма. По думите му приходите са изпълнени на 100% и няма резерви, които да могат да бъдат разпределяни за една или друга дейност. Той обясни, че по линия на разходите също няма никакви възможности за преразпределяне на средства. Той изрази съжаление, че предизборната кампания вече е започнала. Председателят на столичната транспортна комисия Екатерина Йорданова пък увери, че общината ще търси и финансова подкрепа от държавата по перо “транспорт”. Относно условията на труд в дружествата в доклада на Фандъкова се споменава, че всяко от тях има ангажимент да ги подобри. Възложено е и възстановяване на общежитието на “Столичен автотранспорт” в район “Искър”, където ще бъдат осигурени 50 места за настаняване на шофьори. Дружествата провеждат и курсове за водачи.   С над 2 млн. лв. ремонтират училища и забавачки Строят детски и спортни площадки С над 2 млн. лв. са предоставени през 2019 г. от Специалнизиртания общински приватизационен фонд за ремонти на детски градини и училища в София. В село Владая са отпуснати 500 хил. лв за разширяване на сградата на забавачка № 4 “Слънчо” с място за две градински и една яслена група и физкултурен салон. Реконструкции се очакват и в 82-ра ДГ “Джани Родари”, 129 ОУ, 164 ГПИЕ, 121 СУ, 25 ОУ, 36 СУ, 119 СУ, 23 СУ, 117 СУ, 103-та детска градина. Сумата е част от около 10 млн. лв. от приватизационния фонд, които бяха разпределени от Столичния общински съвет в четвъртък по различни пера за ремонти, строежи и техника на обекти в София. С около 1 млн. лв. от общата сума се планира строеж и ремонт на детски и спортни площадки, някои от които в “Люлин”, с. Негован, с. Подгумер, с. Доброславци, кв. “Овча купел”, кв. “Връбница”, район “Илинден”, парк “Въртопо” и др. Сред обектите по перо “Здраве” е предвиден ремонт на здравната служба в с. Волуяк за 27 хил. лв. Ще бъдат купени 10 неонатологични легла в болница “Света София” на обща стойност 15 000 лв. С 343 700 лв. ще бъдат доставени ехографи за ДКЦ-та II, XI, XV, XVII и XVIII. Ще бъде купен ехограф и за Втора МБАЛ “Шейново”. ДКЦ XXII-София” ще има нова асансьорна уредба.  Около 2 млн. лв. от парите ще отидат за ремонти на парковете “Дружба”, Северен и Южен.   Половин милион раздават по програма „Европа” Столичният общински съвет гласува приоритетите на общинската програма “Европа” за 2020 г. Цялостният бюджет на програма Европа е в размер на 450 хил. лв. Кандидатстването на проектите ще се извърши във втората половина на годината, а те ще бъдат изпълнени и финансирани през 2020 г. Подкрепят се проекти за политики на местно ниво, водещи към повишаване на качество на живот с фокус екология и акцент качеството на въздуха. Финансират се модели за устройство, социализиране и обновяване на изоставени общински сгради, исторически квартали и публични пространства. Подкрепят се предложения и за развитие на градското изкуство в открити пространства и такива за развитие на София като толерантен град. Подпомага се и разработването на иновативни проекти от стартиращи фирми и др. Столичният общински съвет подкрепи и друга културна инициатива – поставяне на паметник на Капитан Петко Войвода на алея “Бележити българи” в Борисовата градина в София. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.11", "title": " 290 млн. лв. за „зелен” градски транспорт в София\t"}
{"url": "https://trud.bg/%d0%bf%d0%bb%d0%be%d1%89%d0%b0%d0%b4%d1%8a%d1%82-%d0%bf%d1%80%d0%b5%d0%b4-%d0%ba%d0%bc%d0%b5%d1%82%d1%81%d1%82%d0%b2%d0%be%d1%82%d0%be-%d0%b2-%d1%81-%d0%b3%d0%be%d1%80%d0%b8%d1%86%d0%b0-%d0%be%d1%82/", "text": "Днес /11.07.2019 г./, на свое редовно заседание, Общински съвет Поморие единодушно прие предложението на кмета Иван Алексиев площадът пред кметството в с. Горица да носи името на Димитър Майски – бивш кмет на селото. Идеята за именуването на площада възникна по време на тържественото откриване на паметна плоча на Димитър Майски. Димитър Майски има основен принос за благоустрояването на селото и построяване на значими сгради за обществено ползване. В периода 1954 г. – 1979 г. са реализирани парк, водоснабдяване, читалище, детски дом, земеделско училище, стадион, битов комбинат, търговска сграда, пощенска станция, ресторант, баня и фурна, мостове на селото и др. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.11", "title": " Площадът пред кметството в с. Горица от днес носи името „Димитър Майски“"}
