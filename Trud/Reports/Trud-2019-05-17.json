{"url": "https://trud.bg/%d1%82%d1%80%d1%8a%d0%bc%d0%bf-%d0%b1%d0%b8%d0%bb-%d0%bf%d1%80%d0%be%d1%82%d0%b8%d0%b2-%d0%b2%d0%be%d0%b9%d0%bd%d0%b0-%d1%81-%d0%b8%d1%80%d0%b0%d0%bd-%d0%be%d0%b1%d0%b7%d0%be%d1%80/", "text": "САЩ трябва да защитят своите интереси в Близкия Изток Необходими са практически стъпки, за да се спаси иранската ядрена сделка, настоява външният министър Мохамад Джавад Зариф.  Американският президент Доналд Тръмп е уведомил своите на най-висши съветници, че не иска САЩ да се окажат замесени във война с Иран. Това съобщи агенция Ройтерс, като се позова на трима неназовани осведомени източници. Желанието на Тръмп напрежението между Вашингтон и Техеран да не прехвърля точката на кипене е било комуникирано устно на екипът му по националната сигурност и други служители в администрацията на Белия дом. Едновременно с това американският президент е настоял, че САЩ трябва да имат готовността да предприемат всички необходими мерки да защитят своите интереси в Близкия Изток. По данни на американските разузнавателни агенции, Техеран подготвя мащабна провокация срещу позициите на Вашингтон в региона на Персийския залив, припомня агенцията официалната позиция на САЩ. На среща в Белия дом с президента на Швейцария, Ули Маурер, чиято страна официално представлява американските интереси в дипломатическите отношения с Техеран, Тръмп заяви „не се надявам”, на въпрос готви ли се за война с Иран. Говорител на Съвета по национална сигурност на Белия дом е потвърдил желанието на президента да започне открит диалог с най-висшите ирански представители, за да се намери изход от създалата се ситуация, започнала след като Тръмп едностранно изтегли САЩ от международното споразумение за иранската ядрена програма. По-рано тази седмица Пентагонът обяви, че е подготвил предварителни планове за изпращането на 120 000 допълнителни американски военнослужещи в региона на Близкия Изток. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.05.17", "title": " Тръмп бил против война с Иран (обзор)"}
{"url": "https://trud.bg/%d0%b1%d0%be%d1%80%d0%b8%d1%81%d0%be%d0%b2-%d0%bd%d0%b0-%d1%81%d1%80%d0%b5%d1%89%d0%b0-%d1%81-%d1%82%d1%8e%d1%82%d1%8e%d0%bd%d0%be%d0%bf%d1%80%d0%be%d0%b8%d0%b7%d0%b2%d0%be%d0%b4%d0%b8%d1%82%d0%b5/", "text": "Дъжд заваля, но дъждът е хубаво нещо. Казват земеделците, че май месец като вали – все едно жълтици падат от небето. Минах днес и през „Хемус“ – строи се добре, бързо. Ще видите резултата до 2-3 години. В Шумен открихме един от най-модерните заводи“. Това каза премиерът Бойко Борисов на среща с тютюнопроизводители в село Пристое. „Оптимист съм, защото на България и трябва така индустрия, да произвежда и да изнася. Не е далече времето, когато и шаситата и част от купетата на големите автомобилни заводи ще се правят в Шумен, това искам да го запомните“, обърна се към хората в залата Борисов. „Видяхте след нашата първа среща какви бяха писанията, че „не заслужавате да ви се дадат парите, защото сте си сами виновни“ и действително това е изключение, което се направи за хората от Пристое, от Исперих и Силистра. На всички, които имаха тоя проблем в България го решихме. Който счита, че неправилно са ви дадени парите, да дойде да направи здрасти с вас и да види ръцете ви как изглеждат от саденето на тютюна и от земята и тогава да ме коментират“, каза премиерът. „На път минах да видя дали се изпълняват от Министерството и Фонда това, което съм разпоредил – разбрах, че се действа в графиците и други ден ще ги приключим“, каза още той. „Бюджетът върви добре. Бъдете спокойни. Застраховайте се, защото и за нас е по-лесно да ви подпомагаме. Видяхте какво се случи в Хърватия, отнесе ги. В залата има представители и на други партии, така че подпомагаме и другите“, пошегува се Борисов. Министърът на земеделието, храните и горите Десислава Танева също коментира метеорологичната обстановка в страната. „От снощна информация три района бяха поразени от градушка. „Държавата продължава да помага на земеделските стопани, които пострадаха от градушки. Отпуснати са 3 милиона лева за обезщетения“, каза Танева. Тя увери, че продължават да се изграждат нови площадки за защита от градушки“, коментира тя. „За съжаление прогнозите за времето за близката седмица са подобни. Пораженията са значителни. Държавата може да помогне за пропаднали площи, ако са на 100%. Веднага трябва да се уведомят областните и общински дирекции по земеделие“, каза Танева. В момента се оглеждат и чакаме земеделските производители, по тяхна преценка, да решат дали ще подадат заявление да ги обезщети държавата“, добави Танева. „Тази държавна помощ е първата и единствена по рода си подобна помощ, която се дава на производители, независимо какви. Със сигурност трябва да сте убедени, че това е специално разбиране към вас за трудното земеделие и дейност, която сте правили“, каза още министърката. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.05.17", "title": " Борисов на среща с тютюнопроизводители: Застраховайте се, защото и за нас е по-лесно да ви подпомагаме (ВИДЕО)"}
{"url": "https://trud.bg/%d0%bf%d1%80%d0%b5%d0%bc%d0%b8%d0%b5%d1%80%d1%8a%d1%82-%d0%be%d1%82%d0%ba%d1%80%d0%b8-%d0%b8%d0%bd%d0%b2%d0%b5%d1%81%d1%82%d0%b8%d1%86%d0%b8%d1%8f-%d0%b7%d0%b0-100-%d0%bc%d0%b8%d0%bb%d0%b8%d0%be%d0%bd/", "text": "Най голямата компания на Балканите за производство на алуминиево фолио и алуминиеви профили пусна в експлоатация най-новата си инвестиция – 2500 тонна преса за алуминиеви профили на германската компания SMS. „Благодаря на инвеститорите. 2500 тона преса, високотехнологична, 100 милиона лева инвестиция, 100 работни места. И тези, които говорят за инвестициите в България ги каня с мен в Кърджали, в Русе, днес в Шумен и на други места да видят реалната индустриализация и икономиката на страната. Защото тези заводи правят високия брутен вътрешен продукт.“ Това обяви на церемонията за пускането на нови производствени мощности министър-председателят Бойко Борисов. „Ние започнахме тази история преди 20 години. Тогава имахме трудности, но имахме и мечти. Днес някои от нашите мечти се сбъднаха. В началото имахме само 6 хиляди това годишно производство, а годишният ни оборот беше 10 милиона евро. През тези 20 години, които изминаха, достигнахме един капацитет от 70 хиляди тона и 200 милиона евро оборот.“ – каза пред партньори и гости председателят на надзорния съвет на „Алкомет“ Фикрет Индже. „Това разбира се, е само една част от нашите мечти. Имаме три инвестиции в отделните цехове – леярен, валцов и пресов. Днес откриваме първата част, дай Боже до края на годината, до края на лятото да открием и другите две части и така да продължим нашето пътешествие в нашите мечти. А моите мечти са следните: през 2020 година очакваме един оборот от 250 мил.евро (500 милиона лева) и в следващите 3 години имаме нужда от инвестиции на стойност  25 млн. евро. Когато приключим тези инвестиции, Алкомет ще се превърне в една фирма която ще има оборот от  550 млн. евро,  1,1 милиарда лева и годишна продукция с обем 500 хиляди тона.“ – допълни собственикът на „Алкомет“. С новите инвестиции от компанията се надяват да произвеждат продукция с по-висока добавена стойност с прилагането на по-високи технологии и, което е важно в днешно време, с опазване на околната среда и намаляване на емисиите от въглероден диоксид. 90 процента от продажбите на „Алкомет“ са за европейския пазар. През 2018 е реализиран експорт в размер на 180 милиона евро. „Сега целта ни е Америка, американският пазар и там искам да заемем нашето място“ допълни Фикрет Индже.", "date": "2019.05.17", "title": " Премиерът откри инвестиция за 100 милиона лева в „Алкомет“\t"}
{"url": "https://trud.bg/%d0%b0%d0%bb%d0%bf%d0%b8%d0%bd%d0%b8%d1%81%d1%82%d1%8a%d1%82-%d0%b8%d0%b2%d0%b0%d0%bd-%d1%82%d0%be%d0%bc%d0%be%d0%b2-%d0%b5-%d0%b7%d0%b0%d0%b3%d0%b8%d0%bd%d0%b0%d0%bb-%d0%b2-%d1%85%d0%b8%d0%bc%d0%b0/", "text": "Алпинистът Иван Томов е загинал в Хималаите, предаде  , позовавайки се на информация от от фирмата-организатор на експедицията. Вчера 35-годишният русенец стана третият българин, изкачил  е и вторият, сторил това без допълнителен кислород. Преди дни ураганни ветрове унищожиха палатката на Томов и се наложи той да продължи с екипировка назаем. Пред БНР той разказа, че не е успял да се излекува от кашлица, но ще рискува и ще направи опит. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.05.17", "title": " Алпинистът Иван Томов е загинал в Хималаите"}
{"url": "https://trud.bg/%d0%b8%d0%b7%d0%b4%d0%b8%d1%80%d0%b2%d0%b0%d0%bd%d0%be%d1%82%d0%be-%d0%bc%d0%be%d0%bc%d0%b8%d1%87%d0%b5-%d0%be%d1%82-%d1%88%d1%83%d0%bc%d0%b5%d0%bd-%d1%81%d0%b5-%d0%b5-%d0%bf%d1%80%d0%b8%d0%b1%d1%80/", "text": "Издирваното момиче от Шумен се е прибрало в дома си. В основата на бягството са семейни проблеми. По-рано днес от ОДМВР-Шумен съобщиха, че издирват непълнолетната Ива Иванова Николова на 15 години от града. На 14 май 2019 година е напуснала дома си за да отиде на училище и от тогава е била в неизвестност. Според запознати, миналата седмица Ива отново е изчезнала от полезрението на родителите си, но е отсъствала само ден. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.05.17", "title": " Издирваното момиче от Шумен се е прибрало в дома си"}
{"url": "https://trud.bg/%d0%b1%d0%be%d1%81%d1%8a%d1%82-%d0%bd%d0%b0-%d0%b1%d0%be%d1%82%d0%b5%d0%b2-%d0%bf%d0%b4-%d0%bd%d0%b0%d1%80%d0%b5%d0%b4%d0%b8-%d0%be%d0%b1%d1%81%d1%82%d0%be%d0%b5%d0%bd-%d0%b0%d0%bd/", "text": "Георги Самуилов, собственикът на „Ботев“ (Пловдив), нареди на спортно-техническия щаб да направи обстоен анализ на загубения финал за купата на България. Босът на „канарчетата“ посети в петък клубната база, за да се срещне лично с отбора след поражението с 0:1 от „Локомотив“ (Пд). Малко след това бизнесменът публикува и отворено писмо към феновете на клуба.  „Благодаря от името на всички за атмосферата, която създадохте – се казва в част от съобщението. – Тя не заслужаваше този отговор от терена. Откакто съм начело на „Ботев“ футболистите и спортно-техническият щаб разполагат с всички необходими условия, за да насочат цялото си внимание към представянето си на терена. Към това да играят, да се раздават за името и историята на клуба, чиито цветове имат честта да защитават и да радват хилядите си привърженици. За огромно съжаление на всички нас, в най-важния момент от сезона не видяхме нищо от това. Вялото и безизразно представяне на отбора в този исторически финал бе много по-болезнено от самата загуба и факта, че не успяхме да прибавим още един трофей във витрината на клуба. Мое задължение е да открия причината да се стигне до този момент на разочарование. Вече започнахме задълбочен и обстоен анализ не само на представянето ни във финала, но и на всичко, което се случи през сезона до момента. Резултатите от анализа и решенията, които ще последват от него ще бъдат съобщени пред медиите на 29 май (сряда).“", "date": "2019.05.17", "title": " Босът на „Ботев“ (Пд) нареди обстоен анализ след провала"}
{"url": "https://trud.bg/%d0%bf%d1%80%d0%b5%d0%bc%d0%b8%d0%b5%d1%80%d1%8a%d1%82-%d0%b1%d0%be%d1%80%d0%b8%d1%81%d0%be%d0%b2-%d0%be%d1%82-%d1%88%d1%83%d0%bc%d0%b5%d0%bd-%d0%b2%d0%b8%d1%81%d0%be%d0%ba%d0%b8%d1%82%d0%b5-%d0%b4/", "text": "Догодина наесен – октомври-ноември, АМ „Хемус“ ще бъде готова до Търговище. Това каза премиерът Бойко Борисов по време на церемония по откриване на разширяване на производството в завод за алуминиеви изделия. Борисов обясни, че преди да стане кмет на София в столицата не са били изградени, Западната, Северната и Южната дъга на околовръстния път, нито завод за битови отпадъци, не са били ремонтирани и бул. „Черни връх“, районът около Семинарията и телевизионната кула, Лъвов мост, метрото и др. „Нямаше АМ „Люлин“, нямаше АМ „Струма“, нямаше „Тракия“, нямаше „Марица“. Той благодари на инвеститорите и отбеляза, че се разкриват 100 нови работни места. „Тези, които говорят за инвестициите в България, ги каня с мен да дойдат в Кърджали, в Русе, в Шумен да видят реалната индустриализация и икономика на страната. Тези заводи правят високия брутен вътрешен продукт. Отделно искам да благодаря на нашите работници. Инвеститори нямаше да има, ако нямахме така висококвалифицирани, трудолюбиви и дисциплинирани работници. Те са тук, благодарение на Вас“, каза Борисов. Той отбеляза, че високите доходи са първа точка след образованието. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.05.17", "title": " Премиерът Борисов от Шумен: Високите доходи са първа точка след образованието"}
{"url": "https://trud.bg/%d0%bf%d1%80%d0%be%d1%84-%d0%b6%d0%b0%d0%bb%d0%be%d0%b2-%d0%bf%d1%80%d0%b5%d0%b4%d1%81%d1%82%d0%b0%d0%b2%d0%b8-%d1%82%d1%80%d0%b8%d1%83%d0%bc%d1%84%d1%8a%d1%82-%d0%bd%d0%b0-%d0%b1%d1%8a/", "text": "Проф. Константин Жалов представи деветата си книга, посветена на успехите на българската лека атлетика. Церемонията бе в заседателната зара на НСА „Васил Левски“ и събра куп големи имена от спорта.  „Триумфът на българските атлети“ включва визитки и интервюта с 27 от най-успешните ни атлети и петима от най-изявените ни треньори. Събрана е обширна информация за най-добрите класиранията на състезателите ни на олимпийски игри, световни и европейски първенства. А сред най-ценните документи е и дипломната работа на Николай Петров, треньор на световната рекордьорка в скока на височина Стефка Костадинова.", "date": "2019.05.17", "title": " Проф. Жалов представи „Триумфът на българските атлети“"}
{"url": "https://trud.bg/%d0%b2%d0%b5%d1%80%d0%b8%d0%b6%d0%bd%d0%b0-%d0%ba%d0%b0%d1%82%d0%b0%d1%81%d1%82%d1%80%d0%be%d1%84%d0%b0-%d1%81-%d1%87%d0%b5%d1%82%d0%b8%d1%80%d0%b8-%d0%ba%d0%be%d0%bb%d0%b8-%d0%b1%d0%bb%d0%be%d0%ba/", "text": "Верижна катастрофа между четири автомобила затапи главен път Е-79 край Кресна. Пътният инцидент станал малко след 14 часа, на един километър след Кресна в посока Симитли, предаде „Канал 3“. Един човек е пострадал. Той е транспортиран към МБАЛ Благоевград за установяване на състоянието. По първоначална информация лек автомобил „Шевролет” на прав участък, движещ се към Симитли, предприема изпреварване. При прибирането си забърсва странично лек автомобил „Фолксваген”. След това се удря челно в „Рено Синик” и го завърта. В завъртялото се „Рено” се блъска микробус, който изтиква „Рено”-то почти в насрещната лента. Движението в района на катастрофата се регулира от два патрула на КАТ и се пропуска на етапи. Натрупват се огромни опашни по Е-79 – и в посока границата с Гърция, и в посока Благоевград, тъй като петък е ден за натоварен трафик по това направление. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.05.17", "title": " Верижна катастрофа с четири коли блокира движението край Кресна"}
{"url": "https://trud.bg/%d0%b8%d0%b7%d0%bb%d0%be%d0%b6%d0%b1%d0%b0-%d0%bf%d1%80%d0%b5%d0%b4%d1%81%d1%82%d0%b0%d0%b2%d1%8f-%d0%bd%d0%b5%d0%bf%d0%be%d0%b2%d1%82%d0%be%d1%80%d0%b8%d0%bc%d0%b8%d1%82%d0%b5-%d0%bf%d0%b5%d0%b9/", "text": "Известният благоевградски художник Огнян Механджиев ще подреди самостоятелна изложба базар в малката зала на Градска художествена галерия- Благоевград, съобщиха от общината. Арт събитието ще бъде официално открито на 20 май /понеделник/ от 18.00 часа. Изложбата се организира от Движение „Ние жените”, с любезното съдействие на Община Благоевград. Директорът на Градска художествена галерия – Иван Милушев, ще аранжира и селектира кои платна на майстора на четката да бъдат представени в експозицията. Картините на твореца ще бъдат изложени в малката зала на художествената галерия. Посетителите ще могат да видят завладяващите пейзажи и натюрморти на Огнян Механджиев, които са рисувани по време на пътуванията му десетилетия наред из цялата страна. Разбира се, сред творбите му преобладават тези, на които са изобразени забележителни места в Пиринския край. Всеки ще може да се докосне до багрите и прелестите на българската природа, до духовните послания на художника. Изложбата ще може да бъде разгледана до 20 юни в малка зала на ГХГ- Благоевград. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.05.17", "title": " Изложба представя неповторимите пейзажи на Огнян Механджиев"}
{"url": "https://trud.bg/%d0%bc%d0%b0%d1%80%d0%b8%d1%8f-%d0%b3%d0%b0%d0%b1%d1%80%d0%b8%d0%b5%d0%bb-%d0%b2-%d1%82%d0%b5%d1%82%d0%b5%d0%b2%d0%b5%d0%bd-%d1%89%d0%b5-%d0%bf%d1%80%d0%be%d0%b4%d1%8a%d0%bb%d0%b6%d0%b0-%d0%b4%d0%b0/", "text": "Трябва да продължим да работим за положителния имидж на България, за нашите малки и средни предприятия. С обединение можем да отстояваме националния интерес на България в Европа. Държавата ни може значително да допринесе Европейският съюз да обърне повече внимание на проблеми, които досега са минавали по- незабелязано. Така, както го направихме със забраната на двойния стандарт при храните. Затова е важно на 26-ти май да сме активни. Това означава като един да се изправим и да кажем, че ние не сме втора категория граждани, не сме в периферията на ЕС. За мен това е най-важното послание. Несъмнено трябва да продължим да работим за малките и средни предприятия. Искам Европа на малките проекти с добавена стойност и с конкретна полза в ежедневието на хората. Защитили сме рекорден бюджет за България, но той не е окончателно приет. Имаме няколко месеца да защитим договореното и затова е много важно България да изпрати подготвен екип, какъвто е екипът на ГЕРБ и СДС. Това заяви днес в Тетевен водачът на листата на ПП ГЕРБ и СДС за предстоящите на 26 май избори за Европейски парламент Мария Габриел. Тя посети шивашкото предприятие „Калинел“, открито наскоро в града. Тя подчерта още:“За мен е много важно да обърнем повече внимание на културата и образованието. Децата на Тетевен са участвали дълги години в конкурсите, които организирах. Затова ще продължа да работя за Европа на културата и образованието, която подкрепя таланта на Европа. Това е въпрос, който България може да повдигне като приоритет, за да имат нашите деца поле за изява чрез европейско финансиране, да разпространяват българската култура и изкуство из цяла Европа и света“. По-късно Мария Габриел, която бе посрещната от общинското ръководство на ПП ГЕРБ, разгледа как вървят строителните дейности по един от големите проекти, които се реализират в момента с европейски средства – „Рехабилитация на общинска улична мрежа в сервитутно очертание на гр. Тетевен: ул. „Иван Вазов“, гр. Тетевен, ул. „Вит“ – кв. Полатен, гр. Тетевен, ул. Здравец“ – гр. Тетевен, ул. „Даковото“ – с. Рибарица, Община Тетевен и ул. „Васил Левски“ – с. Галата, Община Тетевен“. Стойността му е 1 934 234 лв. и е финансиран по „Програма за развитие на селските райони“ 2014-2020г. В момента се извършва реконструкция и рехабилитация на улична мрежа, изграждане на тротоари и бордюри и рехабилитация на съществуващи такива. През последните 4 години на територията на община Тетевен са изпълнени или са в процес на изпълнение проекти на стойност близо 19 млн. лв., като средствата са вложени в осъществяването на инфраструктурни проекти, въвеждане на мерки за енергийна ефективност на обществени и многофамилни жилищни сгради. Пред водача на листата на ПП ГЕРБ и СДС днес тетевенци споделиха, че виждат Европа именно в това – възможност да се изгради инфраструктура в тяхното населено място, каквато години наред не е имало или не е ремонтирана. Европа не е само европейска солидарност, която се измерва в европейските финансиращи фондове, подчерта Мария Габриел. Тя поиска подкрепата на хората, за да продължи работата си в посока на Европа, която доставя реални ползи в ежедневието на всеки. Избори 2019. Платено съдържание. Купуването и продаването на гласове е престъпление. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.05.17", "title": " Мария Габриел в Тетевен: Ще продължа да работя за Европа на културата и образованието, за нашите малки и средни предприятия\t"}
{"url": "https://trud.bg/%d0%b0%d0%b2%d0%b0%d1%80%d0%b8%d1%80%d0%b0%d0%bb-%d1%82%d0%b8%d1%80-%d1%81-%d0%b6%d0%b5%d0%bb%d1%8f%d0%b7%d0%be-%d0%b7%d0%b0%d1%82%d0%b2%d0%be%d1%80%d0%b8-%d0%b0%d0%b9%d1%82%d0%be%d1%81%d0%ba%d0%b8/", "text": "Изцяло затворена за движение на пътни превозни средства е отсечка между Айтос и село Ябълчево в района на Айтоския проход заради аварирал товарен автомобил, съобщиха от МВР-Бургас. Камионът превозва 25 тона арматурно желязо. Той се е преобърнал в крайпътна канавка. Работи се по изтеглянето на авариралия автомобил. Проходът ще остане затворен до приключване на дейностите. От МВР-Бургас призовава водачите по възможност да отложат пътуванията си или да ги съобразят с въведената временна организация на движението. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.05.17", "title": " Аварирал тир с желязо затвори Айтоския проход"}
{"url": "https://trud.bg/%d0%b1%d1%80%d0%b0%d0%b4-%d0%bf%d0%b8%d1%82-%d0%bd%d0%b5-%d0%b1%d0%b8%d0%bb-%d1%81-%d0%b6%d0%b5%d0%bd%d0%b0-%d0%be%d1%82-3-%d0%b3%d0%be%d0%b4%d0%b8%d0%bd%d0%b8/", "text": "Актьорът Брад Пит е сингъл от 3 години – това сподели негов близък приятел пред британския таблоид   55-годишният Брад не е излизал с жени от раздялата му с Анджелина Джоли през 2016-та, а и според източника, няма намерение да се влюбва в скоро време. След болезнения и продължителен развод с Анджелина, много често Брад бе забелязван в компанията на различни жени, но с всички от тях, той е просто много добър приятел, допълва източникът. Дори последните слухове около бившата му съпруга Дженифър Анистън, появили се след щедрия му подарък към нея за 50-ия й рожден ден, се оказаха неверни. В момента, той се е посветил на връзката с децата си.", "date": "2019.05.17", "title": " Брад Пит не бил с жена от 3 години"}
{"url": "https://trud.bg/%d1%81%d0%b0%d1%89-%d0%bf%d1%80%d0%be%d0%bc%d0%b5%d0%bd%d1%8f%d1%82-%d0%b8%d0%b7%d0%b8%d1%81%d0%ba%d0%b2%d0%b0%d0%bd%d0%b8%d1%8f%d1%82%d0%b0-%d0%b7%d0%b0-%d0%b7%d0%b5%d0%bb%d0%b5%d0%bd%d0%b0/", "text": "Автор на стратегията е зетят на Тръмп, Джаред Кушнър САЩ въвеждат нов план за узаконяване на имиграцията, който ще дава предимство на висококвалифицирани кадри и ще ограничава досега съществуващата политика на отдаване на „зелени карти” на преки членове на семейства, съобщиха световните агенции. Новите мерки бяха изнесени от президентът Доналд Тръмп на специална пресконференция в Белия дом, на която държавният глава определи решението като „модернизиране на дисфункционалния процес за легална имиграция”. Съгласно програмата броят „зелени карти” които американското правителство одобрява на годишна база (около 50 000) ще остане същия, но основната им част ще бъдат запазени за учени, студенти с отлични резултати и хора с високо ниво на професионални умения. При одобряването на кандидатите ще бъдат вземани предвид и допълнителни фактори като възраст, владеене на английски език и съществуващи възможности за работа. Много по-малко „Зелени карти” ще бъдат издавани на хора с близки роднини в САЩ – 57 % вече ще се дават само „по заслуги” срещу досегашните 12 на сто. Политическите опоненти на Тръмп от Демократическата партия оспорват законността на предложенията, защото не предвиждат никакви мерки за узаконяване на статута на милионите нелегални имигранти, предимно от Южна Америка, които вече пребивават на територията на САЩ. Сатириците зад Океана взеха на прицел и авторът на новата стратегия, зетят на американския президент, Джаред Кушнър, заради ограничаването на предимството на семейните отношения при одобряването на кандидатите, и липсата му на други квалификации да се занимава с имиграционна политика, освен че е съпруг та дъщерята на Доналд Тръмп, Иванка.", "date": "2019.05.17", "title": " САЩ променят изискванията за „Зелена карта”"}
{"url": "https://trud.bg/%d0%b0%d0%bd%d0%b4%d1%80%d0%b5%d0%b9-%d0%bd%d0%be%d0%b2%d0%b0%d0%ba%d0%be%d0%b2-%d0%bf%d1%80%d0%b5%d0%b4-%d0%bf%d1%80%d0%b5%d0%b2%d0%be%d0%b7%d0%b2%d0%b0%d1%87%d0%b8-%d0%b2-%d0%bf%d0%bb%d0%be%d0%b2/", "text": "„През последните две години в Европейския парламент работих за това нашите шофьори, нашите превозвачи, да работят нормално в Европейския съюз. И съм горд, че бях един от тези, които допринесоха пакет „Мобилност” да остане „на трупчета”. Докато това е така, нашите тирове ще са по пътищата и шофьорите ни ще имат заплати”, заяви на среща с екипа на транспортна компания в Пловдив кандидатът за евродепутат от листата на ГЕРБ и СДС Андрей Новаков, съобщиха от партията. На разговорите присъстваха кметовете на район „Северен“ Ральо Ралев, на район „Централен“ Георги Стаменов и общинските съветници от ГЕРБ Емил Русинов и Ясен Михайлов. В препълнената зала по време на откровен разговор Андрей Новаков подчерта, че без усилията на правителството, Министерството на транспорта и на негови колеги, с които е работил заедно в Европейския парламент, в момента пакет „Мобилност” щеше да е факт. „Той трябваше да бъде приет още през лятото на 2017 г., а това означаваше, че вече щеше да има съкратени курсове, щеше да има съкратени шофьори и нямаше да има заплати”, каза още кандидатът за евродепутат от листата на ГЕРБ. „Продължаваме битката и през следващия мандат. За мен е изключително важно да постигнем споразумение, което да ви позволи да карате достатъчно време по пътищата на Европейския съюз, това е свободен пазар и не трябва да ви задължават да връщате камионите празни. Вие сте свободни хора, които в свободното си време могат да изберат къде да почиват. Да – превозвачите трябва да осигурят възможност да се прибират шофьорите, ако те искат , но ако не искат – могат да прекарат почивката си където решат”, заяви Андрей Новаков. Той бе категоричен, че в следващия парламент ще поиска пълно членство в Комисията по транспорт на ЕП, за да се контролира процеса и да се отстояват исканията на превозвачите и шофьорите. „Не искам празни камиони да обикалят Европа и да замърсяват въздуха, защото това означава фалит в рамките на шест месеци за фирмите. Аз не искам почивното си време да го прекарвате на адрес по лична карта. Възможност – да, но не и да ви задължават и да ви проверяват”, подчерта най-младият български евродепутат, който пропътува с камион над 2200 километра в Европа заради пакета „Мобилност”. „На изборите на 26 май е изключително важно какви хора ще изпратите в Европарламента. Пред вас застанах и с името, и лицето си. Аз съм част от ГЕРБ. Ние сме с номер 12 в бюлетината. Тук съм, за да потърся вашето доверие, защото нито един път не изпуснах самолет, когато трябваше да гласувам за пакета „Мобилност”. Направих всичко, което можеше, включително и невъзможното, и мога да гледам всеки от вас в очите”, каза още пред препълнената зала кандидатът за член на Европейския парламент от листата на ГЕРБ Андрей Новаков. Избори 2019. Платено съдържание. Купуването и продаването на гласове е престъпление.", "date": "2019.05.17", "title": " Андрей Новаков пред превозвачи в Пловдив: Ще продължа да отстоявам правото ви да работите нормално в ЕС\t"}
{"url": "https://trud.bg/%d0%b8%d1%81%d1%82%d0%be%d1%80%d0%b8%d0%ba%d1%8a%d1%82-%d0%b0%d0%ba%d0%b0%d0%b4-%d0%b3%d0%b5%d0%be%d1%80%d0%b3%d0%b8-%d0%bc%d0%b0%d1%80%d0%ba%d0%be%d0%b2-%d0%bf%d1%80%d0%b5%d0%b4-%d1%82-2/", "text": "Срамота е срещу пари на западни фондации да лъжат, че не е имало робство, а еничарството било прекрасно В последните години историята се превърна в една от най-коментираните теми – пренаписването u, премълчаването и прикриването на определени събития, винаги е разбунвало обществото. Защо и как се стигна дотам, какви са целите на подобни действия. Загуби ли България и битката за т.нар. „македонски език“, защо имаме толкова много йесмени в политиката. По тези въпроси разговаряме с акад. Георги Марков. – Академик Марков, каква трябва да бъде националната цел на българските евродепутати в Брюксел?  – Бих им предложил да работят за това в Европейския парламент в Брюксел да се признае кирилицата за българска азбука. Там има латиница, има гръцка азбука, но има и кирилица, за която претендират различни държави, вкл. и съседите в Скопие. Смятам това за много важно във връзка с предстоящата покана към Северна Макеония за присъединяване към европейската общност. Новите евродепутати от всички партии трябва да се обединят и да се разбере, че кирилицата е създадена от учениците на светите братя Кирил и Методий на българска земя – от Плиска до Охрид. Преди години бях в Улан Батор – столицата на Монголия, и останах много впечатлен – вървя по улиците и виждам как пише „аптека“, „нотариус“… – като в София. Оказа се, че те са запазили кирилицата. Казах им „Нашата азбука е от Охридското езеро до пустинята Гоби“ и те ми ръкопляскаха… Затова смятам, че това трябва да е наша национална цел, а предстоят и преговорите със Северна Македония. – Писателят Димитър Томов точно преди година излезе в „Труд“ с такъв апел, който бе подкрепен от учени и интелектуалци, но не и от политици.  – Точно затова казвам, че трябва да е национална цел. Сега му е времето евродепутатите, независимо от какви цветове са, да престанат да се карат на мегдана, а да направят нещо, което наистина да ги обедини, и това да е азбуката ни. – Преди дни стана ясно, че Северна Македония натиска Еврокомисията за приемане на „македонския език“. От наша страна обаче има само мълчание, предаваме ли се и за езика ни?  – Само едно ще им кажа. Бил съм в пленарната зала на Европарламента в Брюксел и там има кабинки, като на всяка една от тях пише от какъв език превеждат. Представете си там да се пръкне кабинка, на която пише „македонски език“? Затова трябва много внимателно да премислим. Не отричам правото им да се самоопределят, но техният т.нар. „македонски език“ е създаден въз основа на един югозападен български говор. През есента на 1944 г. Йосип Броз Тито поставя задачата на местните комунисти в Скопие с партизаните да направят македонска азбука. Събират се тогавашни „езиковеди“ и се прави азбука, малко различна от българската на основата на битолския диалект без „ъ-кане“. Смехотворна е тезата им, че македонският се е говорел още от времето на цар Самуил. – Но какво става, акад. Марков, лека-полека като че ли България губи всичко, с което българите се гордеят? Е, поне папата като дойде, каза на всеослушание, че светите братя Кирил и Методий са от българските земи. Македонците пък се ядосаха…   – Кой знае още какво ни чака, защото ние не умеем да защитаваме историята си, тя като че ли вече ни става в тежест… Ние сме си виновни, защото най-напред подходът ни с подписването на договора с Македония беше погрешен. Първо трябваше да се изчистят спорните въпроси – история, езикознание, етнография, фолклор и тогава да подписваме. Не да се създават комисии и да се протака във времето, докато македонците бъдат приети с наша подкрепа в ЕС и там да поставят въпрос за някакво македонско малцинство в другата част на Северна Македония. Защото Пиринска Македония географски всъщност е Северна Македония. Кой го допусна това и защо политиците го проспаха? Кой им подсказа, че могат с мнимо разбирателство да оформят спорните въпроси за далечното бъдеще? Ето, гърците намериха подход и ги отказаха от античното им наследство. А къде сме ние, къде са политиците ни, дипломатите ни? – Е, всеизвестен факт е, че нашите политици открай време са си йесмени.  – Да, йесмени са, това е сателитният синдром – както знаем Чичо Сам изгони Дядо Иван. И сега този Чичо Сам като каже нещо, веднага оттук се чува: „Рапорт даден!“. – Простете за песимизма ми, но поне Вие виждате ли изход? Лека полека ще приемем и македонския език и всичко, което ни кажат началниците от Брюксел и отвъд Океана. Кажете нещо оптимистично…  – Оптимистичното, което мога да кажа, е за Виктор Орбан. Тези същите началници го ругаят, но той не им се дава и защитава интересите на страната си. Европейски фондации хвърлят милиони, за да формират европейска идентичност в българите: първо сте европейци, а после се пишете каквито искате – така искат. Е, как да стане това, като преди 13 века на Балканите не е имало Европейски съюз. Как така? Съжалявам, но ние първо сме българи. И това трябва да бъде казана ясно в Брюксел. А не да превиваме гръбнак. Аз съм историк и не приема компромиси за това. Не приемам и тезата на някои от по-младите ми колеги, които се обвързват с определени фондации. И спазват народната приказка: Който плаща, той поръчва музиката. – Загубва се чувството за историчност у българите, историята вече не е това което е. За големите държави на Запад обаче не съм чула да има такова пренаписване, рязане на цели исторически периоди.  – Ама те искат да премахнат историята тук! Да, и не преувеличавам. Ето, в една Франция техният президент Макран – либерал и глобалист, като пламна Нотр Дам, още същата вечер заяви на французите: „Това е символът не само на френската нация, но и на цялата европейска цивилизация“. Само дето се срамуваха да кажат думата християнска, за да не дразнят милионите мюсюлмани, приютени от бившите колонии. А на нас ни забраняват да се увличаме в националистически крайности. Само че ние имаме национална история, имаме национални герои. Това е кощунство! И върхът на наглостта е, че искат да посегнат точно на тях чрез т.нар. очовечаване на историята. Ето какво казват за Левски – „да, национален герой е, но и той е бил човек. Хайде напишете за човешкото у него – за годениците му например.“ Ама чакайте, Левски има „нечут характер“, както казва Ботев. Те обаче искат да ни лишат от националните герои, защото са част от националната ни гордост. Иначе французите си се гордеят със светата Жана д“Арк. – Академик Марков, думите на турския посланик у нас отпреди седмица за изучаване на турския език в училищата взривиха обществото. Вярно, че сега е предизборен период и всеки има полза каквото и да каже, но как приехте Вие казаното от него?  – Това изказване беше нагло. Обществена тайна е, че в турските предприятия у нас българите са дискриминирани. В тях се говори само турски език. Дори да има свободни места, не се взимат хора оттук, а за по 6 месеца идват работници от Турция – това е известно. Не искат да назначават българи. И целта на такова действие е да се обезбългарят т.нар. смесени райони. С инвестициите си Турция има дългосрочна политическа цел както в индустрията, така и в земеделието. Тъй като Турция не може да купува земи в бившия Дунавски вилает, затова чрез подставени лица се купуват за жълти стотинки хиляди декари. И изведнъж турският посланик в присъствието на българския министър-председател каза една известна истина. Какво се правят на ощипани, сега ли го разбраха нашите? Наистина ли сега разбират, че турските инвестиции имат дългосрочна политическа цел – насаждане на влияние. – Как ще коментирате тезата на някои либерални говорители, че турско робство не е имало и това е някаква „архаична концепция“, а еничарите са „правили блестяща кариера“?  – За такива само един „шут!“. Още от 1992 г., когато ДПС подкрепяше СДС – тогава още нямаше „депесарски шут“, се опитаха да вкарат османското присъствие в учебниците, но това не мина. Те обаче продължиха и от раздела за Възраждането изхвърлиха кланетата в Батак и Перущица – това се случи при Филип Димитров през 1992 г. Ето как се опитват да пренапишат историята. За това намериха разни фондации с антрополози и политолози в тях. И сега знаете ли, че събират учителите, като отново ги подготвят за пренаписване на историята. Някаква османистка рекла: „Тогава българите са имали много деца, не е като сега, и тогава много майки са давали някое от най-развитите си момчета, защото така детето щяло да има кариера в Османската империя“. Как може да се говорят подобни глупости – никоя майка не е давала невръстното си дете, това е било кръвен данък. – Да, но тези хора го твърдят убедено и гласът им се чува зад всички каменни дувари, чува се в ефира.  – Убедени са, защото им плащат! Те работят за тези фондации срещу пари. Знаете ли някои от тях какво ми казват: „Да, ама вие сте академик, уредили сте си кариерата, а ние стоим за 500 лева в Академията.“ И взимат още 500 лева от някоя фондация. Не го оправдавам това. Излиза, че Ботев и Левски са говорели за турско робство, но не са знаели, че няма такова. Вярно, че има реформи в Османската империя през средата на XIX век, но има и пазар на роби в Истанбул. Вярно е, че има чорбаджии, но българинът е второ качество човек в империята, защото е гяур и неверник. Ислямът не приема друговерци. Или приемаш исляма, или ставаш еничарин или велик везир. Голяма част от великите везири не са етнически турци. И това трябва да се разбере. – Чакайте, ще Ви репликирам пак с тяхна теза: „Ами чорбаджийските къщи на богатите българи през Възраждането, по няколко ката са имали“?  – Смешници! Язък, че уж имат сиво вещество в главите си. Да, в средата на XIX век вече има големи къщи, и черквите ни не са вкопани в земята, но правоверният винаги може да ти нахлуе в къщата и да ти задигне дъщерята, да я отвлече. Гяурът освен това не може да бъде и свидетел в османския съд. Като пътуваш от Копривщица до Карлово винаги си под заплаха да не стигнеш там, за кърджалийското време не знаят ли? Приказват така: „Ние смятаме, че е нямало турско робство, погрешно е било чувството, че османското присъствие е робство“. Само ще припомня една свещена глупост на същите тези хора, която и един президент, вече бивш, повтори: „Който ни освободи, той ще ни пороби“. Не може така да фалшифицираме Левски и Ботев. Разбирам, че им плащат от фондациите, но такова самооплюване минава всякакви граници. – И пак стигаме до началото на разговора. Какво остана от нашата България – както казват някои хора, остана u само територията?  – Още не са ни превърнали в територия, но не можем да позволим искането за заличаване на нашата национална памет,. Няма да позволим да посягат на българския език и да твърдят, че това е в името на една общоевропейска идея, защото другите не правят така. Чиновниците от Брюксел и тези в Анкара изглежда са намерили линията на най-лекото съпротивление. И пак ще кажа – въпросът дори не е дори за езика, а за турската стратегия на проникване в България. И в икономика, и в политика, и в култура, дори в написването на историята ни. Имаше преди години един зам.-министър на образованието от ДПС, който заедно с тогавашния шеф на Комисията по дискриминация Кемал Еюп, бяха направили проект за 900 000 лева. В него пишеше как ще махнем Чинтулововите бунтовни песни, които засягат народа отомански. Ще махнем и стихотворението на Ботев, в което той казва как „турчин бесней над бащино ми огнище“. И „Под игото“ ще махнат, защото в края Бончо бил напопържил Мохамед като видял отрязаната глава на Бойчо Огнянов. Имаше заседание в Народното събрание в зала „Изток“ по този въпрос. Как може такова нещо – да посегнеш на Ботев, Вазов и на Чинтулов?! Умът ми не го побира! Не може в името на съвременната политика да фалшифицираме историята. – Е, то и световната история вече не е това, което е била.   – Да, посягат и на нея. Правят се филми за „решаващия“ Втори фронт по време на Втората световна война в Европа – разни холивудски измишльотини и това се дава до втръсване по българската телевизия, по канала „Хистори“ – разпространяват фалшиви новини. Точно такива са тези лъжи. Крият, срамуват се да кажат, че Източният фронт е решаващ. И още – не смеят дори да споменат, че от 60 милиона жертви в тази война 26 милиона са съветски граждани. Политическата коректност е новата цензура. Идеологическата цензура отпреди 1989 г. сега е заместена точно от цензурата на политическата коректност, която води до най-страшното – автоцензурата. От която дори и американската армия не може да ни освободи. По-младите трудно различават истината от полулъжата. А тя е по-страшна. И днес живеем в XXI век, който е връх на демокрацията. За това пазете историята. Историята казва всичко. Не политиците. Нашият гост  Георги Марков е роден в Пловдив през 1946 г. Завършва история в Алма Матер. Специализира в Института за европейска история в Майнц, ФРГ. Професор, д-р на историческите науки, академик от 2008 г. От 1993 г. до началото на 2012 г. е директор на Института по история при БАН. Автор на повече от 20 книги и учебници, написал е десетки студии и монографии.", "date": "2019.05.17", "title": " Историкът акад. Георги Марков пред „Труд“: Първо сме българи, преди 13 века не е имало Европейски съюз"}
{"url": "https://trud.bg/%d0%bf%d0%be%d1%81%d0%bb%d0%b5%d0%b4%d0%bd%d0%b0%d1%82%d0%b0-%d0%bc%d1%80%d1%8a%d1%81%d0%bd%d0%b0-%d1%82%d0%b0%d0%b9%d0%bd%d0%b0-%d0%bd%d0%b0-%d0%b2%d1%82%d0%be%d1%80%d0%b0%d1%82%d0%b0-%d1%81%d0%b2/", "text": "За западните медии Денят на победата не съществува, въпреки че народите на Европа и САЩ са допринесли за него. Кратка новина, която се появи на уебсайта на ВВС на 9 май, е сведена до това, че в Русия се връща образът на Сталин от миналото, вождът на победата, но в същото време са забравени неговите престъпления. Последните социологически проучвания показват нарастване на положителните оценки за Сталин сред руската младеж. Но авторът на тази новина не рискува да се задълбочава на тази тема. Не само защото ще му е трудно да омаловажи ролята на Сталин, но и защото има доста неприятните неща за съюзниците. Човек трябва само да посочи фактите, и образът на западните победители започва да се руши. Една от най-драматичните страници от края на Втората световна война е отношението на американците към германските военнопленници. Това не е приемливо да се разпространява, но няма нищо тайно, което да не стане явно. През 1989 г. излиза книгата на Джеймс Бак (James Bacque) „Лагерите на смъртта на Айзенхауер. Последната мръсна тайна на Втората световна война“, в която са изложени факти, към които западните историци неохотно се обръщат. В края на войната американците са изправени пред факта, че потокът от предаващи се войници на Вермахта придобива колосални размери. Само в окупираните територии на Германия броят на военнопленниците достига 2,5 милиона. Съгласно Женевската конвенция на военнопленниците, трябва да бъдат гарантирани три основни права: тяхното изхранване и настаняването им трябва да отговарят на същите стандарти като на победителите; те трябва да могат да имат възможност да получават и да изпращат поща; те трябва да бъдат посещавани от делегации на Международния комитет на Червения кръст (МКЧК), които са длъжни да изготвят доклади по този въпрос до „защитаващата страна”, под която се подразбира Швейцария. На практика се случи следното. На 26 април 1945 г. върховният главнокомандващ на САЩ Дуайт Айзенхауер одобрява създаването на нова категория от пленниците – Disarmed Enemy Forces (разоръжени вражески сили). Тази категория затворници, измислена от американците, не попада в обхвата на Женевската конвенция и тя не трябва да се снабдява с продоволствие. Първите немски военнопленници, попаднали при американците, получиха статут на „разоръжени вражески сили“ на 4 май 1945 година. В същия ден Министерството на отбраната на САЩ забранява и изпращането и получаването на писма до военнопленниците. Няколко дни по-късно Държавният департамент на САЩ уведомява Международния комитет на Червения кръст, че отпада необходимостта делегациите на МКЧК да посещават лагерите. Немските военнопленници в американските лагери бяха официално лишени не само от възможността за посещение от независими наблюдатели, но и от възможността да получават поща, хранителни пратки, дрехи или лекарства чрез хуманитарните организации.  С прехвърлянето на немските военнопленници в категорията „разоръжени вражески сили“, американците получиха свободата, да създадат условия в лагерите, които по нищо не отстъпваха, а в някои отношения дори превъзхождаха условията на нацистките лагери на смъртта. Над два милиона немски пленници бяха настанени в 19 гигантски лагера по река Рейн, които не бяха проспособени за живот територии, оградени с бодлива тел. Нямаше бараки, тоалетни, водоснабдяване, кухните бяха най-примитивни. Хората бяха принудени да живеят на голата земя, да копаят землянки за да се скрият от лошото време. Но и копаенето беше забранено и до тях бяха пуснати булдозерите. Много от отслабналите от глад и болести затворници не можаха да излязат от землянките и загинаха под булдозерите. Храната беше изключително оскъдна. В същото време складовете на военното интендантство в тила на американската армия бяха препълнени с храна и лекарства. Липсваше медицинска помощ. Пленниците страдаха от глад и жажда. Смъртността се увеличи, особено от дизинтерия. Погребалните екипи складираха труповете, засипваха ги с вар и ги погребваха в рововете. В книгата на Джеймс Бък се дават спомените на един от военнопленниците:  “Следващият лагер бе Ремаген на река Рейн. 400 000 души в един лагер. Условията бяха ужасни. Не ни даваха храна по 2-3 дни. Пиехме вода от Рейн. Всяка сутрин се подреждахме за да получим 1/2 литър вода („кафява супа“) до вечерта. Този, който не кипва водата, се разболява от диария и умира, в повечето случаи в рововете – тоалетни. Тук, до нас имаше прекрасни овощни градини, но след няколко седмици от тях не остана нищо. Откъсвахме клоните, направихме огън, сварихме водата и варяхме по един картоф за двама. 40 души получаваха 1 кг хляб. При тези условия 1000 души умираха за седмица. Бяхме толкова отслабнали, че не можехме да станем и да ходим. Този спомен завинаги остана в моята памет”. „Наречете го безсърдечност, наречете го отмъщение, наречете го враждебно отношение, но един милион немски военнопленници загинаха в американски плен“, пише Джеймс Бък. Неговите изчисления могат да бъдат уточнени, когато се анализират регистрационните картони на военнопленници, с които те са били заведени на отчет в лагерите. Оказва се обаче, че от 2,5 милиона регистрационните картони 1,5 милиона са били унищожени, а записаните в тях лица, са обявени за „безследно изчезнали“. Може би това е действителният брой германци, загинали в американски лагери. В Нюрнберг по това време вече е започнал историческият процес срещу нацистките престъпници, но съвсем близо, в долината на Рейн американските победители са извършили геноцид на пленени хора.  Има различни обяснения за жестокостта на Айзенхауер, който осъди над един милион пленници на смърт. Но каквито и да са тези обяснения, Съветският съюз, който претърпя несравнимо по-тежки загуби в тази война, не стигна до такова черно отмъщение. И това е част от истината за Втората световна война. (Превод за „Труд” Павел Павлов)", "date": "2019.05.17", "title": " Последната мръсна тайна на Втората световна война излиза наяве\t"}
{"url": "https://trud.bg/%d0%ba%d0%b0%d0%bd%d0%b4%d0%b8%d0%b4%d0%b0%d1%82%d1%8a%d1%82-%d0%b7%d0%b0-%d0%b5%d0%b2%d1%80%d0%be%d0%b4%d0%b5%d0%bf%d1%83%d1%82%d0%b0%d1%82-%d0%bc%d0%bb%d0%b0%d0%b4%d0%b5%d0%bd-%d1%88%d0%b8%d1%88-6/", "text": "Кандидатът за евродепутат от листата на ГЕРБ и СДС Младен Шишков се срещна с членове и симпатизнати на ГЕРБ в Брезово. На срещата присъстваха областният координатор на ГЕРБ – Пловдив област Георги  Мараджиев, административният секретар и кмет на Раковски Павел Гуджеров, кметът на Брезово Стоян Минчев, общинският ръководител на ГЕРБ-Брезово Нели Минчева. „Мога да кажа, че обиколихме Пловдив област и съм обнадежден. При срещите с хора виждам техните ведри лица, излъчващи желание за победа. И това ми дава надежда, че ние не сме се поддали на фалшивите новини и компроматите от страна на БСП, а смело гледаме в бъдещето. Защо ГЕРБ направи много и има с какво да се похвали. Увеличихме заплатите на учителите, защото за нас образованието е приоритет, увеличихме заплатите в обществения сектор, направихме пакет от социални закони, промени в здравеопазването, предприехме мерки за намаляване на административната тежест, санирани са хиляди жилищни сгради, училища и детски градини, направени са километри нови водопроводи. Ето за това трябва да имаме  самочувствие и да излезем с гордо вдигнати глави да гласуваме на 26 май, с номер 12 в бюлетината. По-добро икономическо развитие, по-бързо настигане на западния жизнен стандарт, по-ефективно работещи институции – това е нашата цел и постигането й минава през убедителната победа на ГЕРБ на евроизборите“. С тези думи се обърна към присъстващите Младен Шишков. „Нашата листа е най-добрата и е съставена от хора, които притежават и опит, и експертиза и няма съмнение, че ще бъдем победители на 26 май, ако отново ни гласувате вашето доверие. Младен е нашият кандидат, човекът от народа, както сам се определя и за Пловдив област е чест, че той намери място в листата на ГЕРБ и СДС за членове на Европейския парламент, каза Павел Гуджеров. „Повярвайте на думите на Павел Гуджеров и ни дайте шанс, като дадете своя глас за ГЕРБ. „Говорете с вашите близки и познати и ги убедете, че си заслужава да излязат на 26 май и да гласуват, призова присъстващите и областният координатор Георги Мараджиев. По думите му за да продължат започнатите промени, за стабилна и сигурна България и за това следващото управление в Европа да бъде дясно-центристко е важно ГЕРБ да е победител на тези евроизбори. Избори 2019. Платено съдържание. Купуването и продаването на гласове е престъпление.", "date": "2019.05.17", "title": " Кандидатът за евродепутат Младен Шишков се срещна с членове и симпатизанти на ГЕРБ в община Брезово\t"}
{"url": "https://trud.bg/%d0%bd%d0%b8%d0%ba%d0%be%d0%bb%d0%b0%d0%b9-%d0%b4%d0%b8%d0%ba%d0%be%d0%b2-%d0%ba%d0%b0%d0%bd%d0%b4%d0%b8%d0%b4%d0%b0%d1%82-%d0%b7%d0%b0-%d0%b5%d0%b2%d1%80%d0%be%d0%b4%d0%b5%d0%bf%d1%83%d1%82%d0%b0-5/", "text": "Предизборната ни листа се състои от лица, които отстояват политически теми и каузи. Това каза кандидатът за евродепутат Николай Диков, който се срещна с актива на ГЕРБ в Раднево. „Моята кауза е защитата и стабилността на работата на комплекса „Марица изток”, както и европейското развитие на старозагорския регион. На 26 май ще стане ясно каква подкрепа имаме за нашите най-важни теми и затова е важно да излезем и да гласуваме”, подчерта Диков. Той бе категоричен, че Европа трябва да бъде на регионите, защото само така се решават местните проблеми. „Когато Европа не познава нашите потребности, не трябва да се правим на сърдити, а да търсим чуваемост, подкрепа от европейските институции“, допълни той. Кандидатът за представител на ГЕРБ в ЕП допълни още, че доказателствата за правилния път – европейско развитие, се вижда и в Раднево, и в Стара Загора, и в Казанлък, и във всички места, в които има добра комуникация и синхрон между местна власт, държава и ЕС. „Европа е тук и трябва да остане тук, защото е в нашите нови паркове, пречиствателни станции, асфалтираните улици, ремонтираните училища и детски градини“, каза още Николай Диков. „През 2014 година станах част от екипа на комплекс „Марица изток“, тогава дружеството бе с много задължения, имаше проблеми, не поемаше отговорност пред Раднево. Усилената ни работа като екип успя да промени това, за да има стабилност и сигурност за работещите в комплекса и българския въгледобив като цяло“, обобщи Диков по време на срещата с радневци.  Кметът на Раднево д-р Теньо Тенев посочи, че през последните няколко години източномаришкият комплекс работи за развитието на общината, за да имат по-добър живот жителите ѝ. В срещата участва и областният координатор на ГЕРБ – Стара Загора Пламен Йорданов, който бе категоричен, че е необходимо всички членове и симпатизанти да бъдат част от изборния ден на 26 май. „Този регион трябва да просперира, тук имаме всички предпоставки за това“, подчерта той. Избори 2019. Платено съдържание. Купуването и продаването на гласове е престъпление.", "date": "2019.05.17", "title": " Николай Диков, кандидат за евродепутат от листата на ГЕРБ в Раднево: Моята кауза е европейско развитие на нашия регион "}
{"url": "https://trud.bg/%d0%b8%d0%b7%d0%ba%d1%83%d1%88%d0%b5%d0%bd%d0%b8%d1%8f%d1%82%d0%b0-%d0%bd%d0%b0-%d0%bf%d1%8a%d0%bb%d0%bd%d0%b0%d1%82%d0%b0-%d0%b2%d0%bb%d0%b0%d1%81%d1%82-%d1%82%d0%b5%d1%81%d1%82-%d0%b7%d0%b0-%d0%b7/", "text": "Новият президент – Пендаровски, даде да се разбере, че не иска да е послушник На 12 май, неделя, точно на пладне, македонският парламент чу клетвата, произнесена от новия държавен глава Стево Пендаровски, както и неговото „тронно“ слово. Малко по-късно в резиденцията „Водно“, където се намират жилището и работния кабинет на президента, стана смяната на „президентския караул“. Двумандатният Георге Иванов напусна, в неговите пантофи влезе Стево Пендаровски – 56-годишният юрист, който никога не е работил по специалността. Церемонията бе стегната, доколкото това може изобщо да се случи в Скопие. Международното присъствие ограничено до четирима президенти на непосредствените съседи на Северна Македония, в това число и нашият Румен Радев. Достатъчна ли бе една седмица време от изборния ден на 5 май, в който Пендаровски получи предимство пред своята съперничка Гордана Силяновска-Давкова, до деня на инагурацията му като пети президент на Северна Македония – 12 май? И много, и малко. Много, защото всеки ден повече, в който Георге Иванов бе държавен глава носеше реални рискове той да продължи традицията тъкмо във важни моменти да прави гафове, от които да произтичат сериозни неудобства. И ако имаше някакво притеснение в управляващите в Скопие, то бе да не се получи пауза след края на мандата на Иванов, изтичащ на пладне на 12 май, и встъпването в длъжност на Пендаровски. „Онази“ хипотеза, според която в отсъствие на държавен глава – старият си е отишъл, а новият не е встъпил, начело на държавата застана председателят на парламента, албанецът Талат Джафери. Тя бе отхвърлени дни по-рано от самия партиен шеф на Джафери – лидерът на ДСИ – Али Ахмети. Да не се безпокоели македонците, нямало да бъдат подложени на психологически шок да имат албанец за президент, макар че, и подобна перспектива не се изключва, предвид демографското настъпление на албанския етнически фактор, който в обозримото бъдеще може да промени и електоралното съотношение на силите в полза на кандидат-албанец. Затова властите направиха така, че инагурацията да стане в момента, в който мандатът на Иванов приключва. Дори пренебрегнаха факта, че премиерът Заев бе взел отпуск и не можеше да присъства на церемонията, там, където всички очакваха да го видят като консуматор на част от победата на Пендаровски. Нали и той беше всеки ден по митинги и срещи… Даже не изчакаха отговора на Държавната изборна комисия по няколкото жалби за изборни нарушения и нередности, внесени от опозиционната ВМРО-ДПМНЕ. Чистата аритметика показа, че дори и да има прегласуване в тези няколко секции и резултатът да бъде в полза на опозицията, това няма да постави под съмнение победата на Пендаровски и неговата легитимност като държавен глава на Република Северна Македония. И малкото време между избора и встъпването в длъжност бе употребено за подготовка на церемонията, за разпращане на покани към петимата президенти на съседните държави, за организиране на протоколните прояви и първите срещи на Пендаровски с гостите. И разбира се, да се организира прощалната церемония при напускането на Иванов на резиденцията „Водно“. Всъщност, Пендаровски започна активно да упражнява властта още от първата си секунда като президент. Ще видим обаче до кога ще е така. Но с неговия избор приключи един пълен изборен цикъл от парламентарни, местни и президентски избори, които оцветиха властта и управлението с цветовете на СДСМ на Зоран Заев. Въпреки, че по време на току-що отминалата кампания и вот монополът на местната власт, държан здраво от кметовете на СДСМ, се пропука, това не постави под съмнение, че социалдемократите на Заев и неговите коалиционни партньори държат „еднолично“ властта в страната. Колкото и неубедителна да изглежда за опозицията в Северна Македония победата на Пендаровски, колкото и тя да се опитва да минимализира неговия успех, истината е, че неговият избор укрепва още повече позицията на управляващите социалдемократи. Тяхна е изпълнителната власт, техните са местните власти и преобладаващото мнозинство кметове, техен е и държавният глава. Само председателят на Парламента не е от СДСМ, но пък той е от коалиционния партньор в правителството – ДСИ, и е достатъчно кооперативен, за да не се поставя под съмнение „монолитността“ на властта в Скопие. Пред управлението на Пендаровски тепърва ще изникват рискове. Но най-големият риск, според мен, в тази властова ситуация е за премиера Зоран Заев. Досегашният държавен глава Георге Иванов, излъчен от сега опозиционната ВМРО-ДПМНЕ, никак не можеше да съжителства демократично със Заев. Той открито се противопоставяше на някои от актовете, приети от правителството, дори гласувани в парламента. Важни закони така и не бяха подписани от Иванов, който ги замрази някъде по чекмеджетата си. Вероятно заради това Пендаровски обеща първата му работа, която ще свърши веднага след като Иванов си отиде, ще бъде да подпише тези закони. И го направи. Двамата – Заев и Иванов, пренесоха личната си непоносимост и партийна пристрастност в институциите, превръщайки тези „чувства“ в публична битка, която нито един от двамата не спечели. Заев бе по-обраният, защото си даваше сметка, че така или иначе Георге Иванов слиза от политическата сцена и след 12 май няма да му се пречка в краката. Цялата тази ситуация на пълен контрол върху властта ще създаде управленски комфорт на премиера Зоран Заев. Но и ще го подложи на риска да се отдаде на суетата, че няма кой да го спре в неговите действия и че може да прави каквото си иска. Вярно, Пендаровски даде да се разбере, че не иска да е послушник на премиера, особено по отношение на институции, които по конституция той трябва да наблюдава. Като например по отношение на реформите в структурите за сигурност, особено за Агенцията за разузнаване, която президентът контролира. Вербално Пендаровски бе ясен, да видим дали Заев ще му позволи да бъде толкова решителен и на практика. Ако забрави, че от суетата да авторитаризма има само една крачка. Имам и още едно притеснение. Стана традиция политическите личности, които идват начело на властта, да не се учат от грешките на своите предшественици. Преди години предшественикът на Заев – Никола Груевски – направи крачка към автократизма и безконтролното, упражняване на властта тъкмо в момента, когато през 2009 г. подкрепеният от него професор по политически науки от Скопския университет Георге Иванов стана президент като кандидат на ВМРО-ДПМНЕ. Груевски стана премиер три години по-рано – през 2006 г., а до избора на Иванов като държавен глава се държа като нормален човек, който повече се учи да управлява, отколкото да го върши. Когато разбра, по-скоро усети със сетивата си, че Иванов като благодарност към него няма да го коригира в нищо, се развихри и стана това, което стана. Груевски се развихри, доведе страната си до изолация, хвърли милиони за проекти, в търсене на античните корени на съгражданите си. И това му изяде главата… А Иванов стана за смях с прекалената си лоялност към ментора си Груевски, с нарушенията на конституцията в някои важни моменти. Така че от напълно безполезен държавник се превърна и в нарушител на законите. Докато Груевски се опияни от властта, а и някои примери в съседството го заразиха с автократизъм, от който дори и сега, като политически беглец в Будапеща, не може да се отърве… Та, изборът на Пендаровски и монополът върху властта от Заев и неговия СДСМ подлагат премиера на изкушение. От неговата вътрешна стабилност и политическа хомогенност ще зависи дали той ще се подаде на него или ще го отхвърли. От реформатор до автократ разстоянието е също само крачка.", "date": "2019.05.17", "title": " Изкушенията на пълната власт – тест за Зоран Заев\t"}
{"url": "https://trud.bg/%d0%b4%d0%b0%d0%bd%d1%81-%d0%b1%d1%8a%d0%bb%d0%b3%d0%b0%d1%80%d0%b8%d1%8f-%d0%b5-%d0%b5%d0%ba%d1%81%d0%bf%d1%83%d0%bb%d1%81%d0%b8%d1%80%d0%b0%d0%bb%d0%b0-15-%d1%82%d0%b5%d1%80%d0%be%d1%80%d0%b8%d1%81/", "text": "През 2018 г. България е експулсирала 15 чужди граждани, за които е имало доказателства, че са били съпричастни към терористична дейност. Въпреки това през 2018 г. не е получавана информация за подготовка или осъществяване на терористична дейност в България, както и за подготвяно нападение срещу български граждани, и за изграждане на терористични структури на наша територия, сочи  Според него основна заплаха за страната остава международният тероризъм, като през 2018 г. рискът продължава да е свързан основно с действията на „Ислямска държава“ и асоцииращите се с нейната идеология лица, дори и те да нямат конкретни връзки с терористичните организации. От агенцията отбелязват, че в последната година се променят акцентите в екстремистката пропаганда, като все по-често се включват призиви за използване на токсини и патогени при терористичните атаки. Броят на завръщащите се чуждестранни бойци от конфликтни региони намалява, но те остават основен фактор за терористична заплаха. Поради съпричастност към терористична дейност, със заповед на председателя на ДАНС, са наложени принудителни административни мерки „отнемане право на пребиваване”, „експулсиране” и „забрана за влизане в Република България” на 15 чужди граждани, а в информационния масив на нежеланите чужденци в Република България са включени 3 лица. Според доклада на ДАНС антифашизмът, подкрепата за мигрантите, екологични казуси, правата на животните, антиглобализацията, и расизмът продължават да обединяват идейно най-големи групи хора в Европа. Засега, обаче, България стои далеч от проявите на насилие, защото крайнолевият екстремизъм има само виртуално присъствие, или се свежда основно до участие в отбелязване на исторически събития. В този аспект заплахата за обществения ред от такива групи хора се оценява като ниска. През 2018 г. миграционният натиск към България запазва ниски стойности, се отбелязва още в доклада на ДАНС. Преобладаващата част от мигрантите продължават да разглеждат България само като транзитна дестинация по пътя им към други държави от Централна и Западна Европа. За да установят дали има заплаха от нелегалните мигранти, всеки един от тях, прекрачил границите на държавата, бива интервюиран по специален въпросник. През 2018 г. са проведени 1 685 интервюта, като 78 лица са определени като потенциално опасни за националната сигурност на България и са взети мерки за недопускане легализиране на пребиваването им у нас. Проучени са общо 87 687 лица (спрямо 71 359 за 2017 г., и 56 115 за 2016 г.). В резултат не е допуснато влизане или пребиваване в страната на рискови лица, кандидатстващи за визи, статут на пребиваване, българско гражданство и международна закрила. За 2018 г. на 2 лица са наложени принудителни административни мерки, и са включени в списъка с нежеланите в България чужденци за срок от 10 години на основание придобити данни за съпричастност към чужди специални служби и дейност, насочена срещу националната сигурност на страната. Самостоятелно или в координация с други ведомства са предприемани оперативни мерки, водещи до отказ от дейност срещу България. ДАНС е спряла 16 съмнителни операции на стойност 16 милиона евро, като авторите на престъпленията са предадени на прокуратурата. От Специализирана административна дирекция „Финансово разузнаване“ – ДАНС са извършени 20 проверки на място на задължени лица по ЗМИП (една от тях съвместно с органите на надзора) и 472 проверки по документи. Връчени са 17 констативни протокола и 36 акта за установяване на административно нарушение, връчени са 89 наказателни постановления и 2 предупреждения. Наложени са имуществени санкции в размер на 158 500 лв., а по наказателни постановления от 2016 г., 2017 г. и 2018 г. са постъпили 113 000 лв. В сферата на енергетиката през 2018 г. основният риск остава едностранната зависимост от вноса на руски енергийни ресурси, технологии и експертиза, имащи ключова роля за нормалното функциониране на основни мощности от енергийна система, отбелязва докладът. В съответствие с контролните си функции, през 2018 г. ДАНС е осъществила 10 108 проверки на лица за работа в стратегически обекти (10 061 разрешения, 43 отказа и 4 отнемания) и 9 665 за конкретно възложена задача в стратегически обекти и дейности (9 642 разрешения и 23 отказа). Извършени са 41 планови и 1 инцидентна проверки на физическата сигурност на стратегически обекти и зони. Извършени са и 5 618 проверки на лица по чл. 16о от Закона за гражданското въздухоплаване във връзка със сигурността на гражданските летища, в т.ч. са издадени 47 отказа. ДАНС е издала 10 667 разрешения за достъп до класифицирана информация и 60 удостоверения за сигурност на юридически лица за сключването или изпълнението на договори, свързани с достъп до класифицирана информация. Отнети са 13 разрешения за достъп до класифицирана информация и са постановени 12 отказа за издаване на разрешение за достъп до информация. Като заключение в доклада на ДАНС е отбелязано, че експертите в агенцията ще работят за недопускане на противоконституционни прояви и чужди деструктивни влияния при провеждането на изборите за Европейски парламент и местни органи на властта. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.05.17", "title": " ДАНС: България е експулсирала 15 терористи през 2018 г."}
{"url": "https://trud.bg/%d1%87%d0%b5%d0%bb%d1%81%d0%b8-%d0%bc%d0%b0%d0%bd%d0%b8%d0%bd%d0%b3-%d0%be%d1%82%d0%bd%d0%be%d0%b2%d0%be-%d0%b2-%d0%b7%d0%b0%d1%82%d0%b2%d0%be%d1%80%d0%b0/", "text": "Челси Манинг отново влиза в затвора. Бившата анализаторка от американското разузнаване беше осъдена за неуважение към съда, пише  Челси Манинг отказа да свидетелства пред Голямо жури. Това е втори пореден отказ, като Манинг прекара 2 месеца зад решетките за първия и беше освободена миналата седмица. Съдията разпореди Манинг да остане зад решетките и да плаща по 500 долара на ден глоба. Ако след 2 месеца продължава да отказва да свидетелства, глобата се увеличава на 1000 долара на ден. Челси Манинг ще остане в ареста докато не се съгласи да свидетелства или докато не изтече мандата на Голямото жури, който е година и половина. „Няма по-голямо безчестие от отказа да изпълниш дъга си като гражданин на Съединените щати“, каза съдия Антъни Тренга на Манинг. Бившата анализаторка отговори, че „по-скоро ще умре от глад в затвора, отколкото да промени мнението си по въпроса“. През 2013 г. Челси Манинг беше осъдена за шпионаж и разпространяването на секретни документи, които тя изпрати на Уикилийкс. През 2017 г. Барак Обама опрости оставащите над 20 години затвор от присъдата на Манинг. Американските власти разследват Уикилийкс от години и в момента се опитват да се доберат до съоснователя Джулиан Асандж, като подадоха искане за екстрадирането му от Великобритания. Едно от обвиненията към Асандж е, че заедно с Манинг са опитали незаконно проникване в компютри на федералните власти в САЩ. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.05.17", "title": " Челси Манинг отново в затвора"}
{"url": "https://trud.bg/%d1%81%d1%82%d1%80%d0%be%d0%b8%d1%82%d0%b5%d0%bb%d1%81%d1%82%d0%b2%d0%be%d1%82%d0%be-%d0%bd%d0%b0-%d0%be%d0%ba%d0%be%d0%bb%d0%be%d0%b2%d1%80%d1%8a%d1%81%d1%82%d0%bd%d0%be%d1%82%d0%be-%d0%be%d1%82/", "text": "Строителството на участъка от Южната дъга на столицата между кв. ”Младост“ до магистрала ”Тракия“ би могло да започне до края на годината. Това каза министърът на регионалното развитие Петя Аврамова в отговор на въпрос за разширението на Южната дъга на Околовръстния път на столицата. По думите й това би могло да се случи, ако няма обжалване и бъдат изпълнени всички необходими процедури. „Правителството изпълнява своите намерения. По направлението Софийския околовръстен път и автомагистрала ”Тракия“ ежедневно се образуват километрични опашки, колони от автомобили, които затрудняват движението. С доизграждането на този участък от Южната дъга ще бъде решен не само изложеният проблем, а по този начин ще се осигури едно автомобилно трасе, което да гарантира адекватно обслужване на прилежащите към Софийския околовръстен път урбанизирани територии, промишлени, търговски зони и обектите към тях“, каза още министър Аврамова. Тя уточни, че подписването на договор за избрания изпълнител е било възпрепятствано поради жалба в КЗК. ”Към настоящия момент след решение на Комисията в полза на възложителя, предстои подписването на договор с изпълнителя за инженеринг. Срокът за проектиране е 180 дни, а за строително-монтажните работи – 730 календарни дни“, допълни Аврамова. „По отношение на обществената поръчка за определяне на консултант ви информирам, че са подадени 12 оферти на участници в процедурата. Към момента Kомисията разглежда техническите предложения на участниците и ги оценява. След приключване на този етап ще бъдат отворени ценовите оферти на допуснатите участници. Успоредно с посочените процедури Агенцията провежда отчуждителна процедура по реда на Закона за държавната собственост за поземлени имоти, находящи се в землището на Столична община“, допълни Аврамова. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.05.17", "title": " Строителството на Околовръстното от „Младост“ може да стартира до края на годината"}
{"url": "https://trud.bg/%d0%b7%d0%b0%d0%bf%d0%be%d1%87%d0%bd%d0%b0-%d0%b4%d0%b5%d0%bb%d0%be%d1%82%d0%be-%d1%81%d1%80%d0%b5%d1%89%d1%83-%d0%b1%d0%b8%d0%b2%d1%88%d0%b8%d1%8f-%d1%88%d0%b5%d1%84-%d0%bd%d0%b0-%d0%ba%d1%80%d0%b8/", "text": "В Кюстендил започна делото срещу  , съобщава  . Делото е поверено на състав на Софийския окръжен съд, който пристигна в Кюстендил. През март миналата година Росен Любенов тръгва на работа с колата си, когато е връхлетян от друг автомобил. Зад волана му е шефът на „Криминална полиция“ Захари Захариев. След дни в кома мъжът умира. Семейството му се съмнява в прозрачността на делото и разследването е поверено на прокуратурата в София. Захариев отказа да бъде сниман по време на делото.", "date": "2019.05.17", "title": " Започна делото срещу бившия шеф на „Криминална полиция“ в Кюстендил,  причинил смърт на пътя"}
{"url": "https://trud.bg/%d0%bf%d1%83%d1%81%d0%ba%d0%b0%d1%82-%d0%b2%d0%be%d0%b4%d0%b0%d1%82%d0%b0-%d0%b2-%d0%b4%d0%be%d0%b1%d1%80%d1%83%d0%b4%d0%b6%d0%b0%d0%bd%d1%81%d0%ba%d0%b8-%d0%ba%d0%b2%d0%b0%d1%80%d1%82%d0%b0%d0%bb/", "text": "След 22 дни сух режим над 300 жители на кв. Пастир в добруджанския град Генерал Тошево отново ще имат вода, но ще могат да я ползват само за битови нужди. Това стана ясно след серия от преговори между местната власт, „ВиК“, здравното и регионалното министерства, завършила със среща между кмета на Генерал Тошево Валентин Димитров и премиера Бойко Борисов. Водопроводът към квартала бе замърсен с пестициди при опит на арендатор да напълни цистерна от мрежата след авария. Кризата започна на 25 април, а по случая бе образувано досъдебно производство. Хората изкараха на водоноски Великден, Гергьовден и накрая сформираха инициативен комитет, който настоя целият водопровод да бъде подменен, а виновните да бъдат наказани. След 50 промивки на мрежата от „ВиК“ бяха категорични, че в нея няма никакви остатъци от отровите, но РЗИ-Добрич отказваше да отмени ветото. Причината бе, че в пробите няма данни за част от четирите активни вещества, замърсили водопровода. Оказа се, че в България няма лаборатория, която да направи такива изследвания. От РЗИ признаха, че случаят е безпрецедентен. След заседание на Областния щаб за борба с бедствията и авариите късно в четвъртък все пак бе обявено, че водоподаването ще се възстанови за битови нужди. Общинари и полицаи тръгнаха на обход по домовете на засегнатите, за да ги предупредят срещу подпис да не пият и готвят с водата от чешмата. От кметството съобщиха, че с помощта на дарители и собствени средства ще доставят бутилирана вода в квартала, докато бъде измислен вариант за окончателно решаване на проблема. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.05.17", "title": " Пускат водата в добруджански квартал, но само за битови нужди"}
{"url": "https://trud.bg/%d0%b7%d0%bb%d0%b0%d1%82%d0%bd%d0%b8-%d0%b8-%d0%b4%d0%b8%d0%b0%d0%bc%d0%b0%d0%bd%d1%82%d0%b5%d0%bd%d0%b8-%d0%b1%d1%80%d0%b0%d0%ba%d0%be%d0%b2%d0%b5-%d0%bf%d1%80%d0%b0%d0%b7%d0%bd%d1%83%d0%b2%d0%b0/", "text": "На общо тържество осем дълголетни семейни двойки от Търговище подновиха клетвите си. Те отбелязаха златните си 50 и диамантените си 60 години брачен живот. Успелите да преживят заедно проблеми и превратности половин век, са шест семейства, а други две вдигнаха наздравици за диамантения си празник. Церемонията се състоя в парка „Борово око”, където се провежда и 242 панаир в града. Кумове на „младоженците” бяха кметът д-р Дарин Димитров и съпругата му д-р Росица Димитрова. Длъжностното лице, което сключи браковете на двойките отново, секретарят на кметството Христалина Халачева. Празнуващите брачни партньори пък бяха поканили приятели и близки, за да се врекат отново да живеят в сговор, заедно да решават проблемите и заедно да се радват на малките радости, които поднасят делниците. Двойките, които преминаха по червената пътека и под арка от цветя, се записаха предварително в самите пенсионерски клубове, след отправена покана от Общината в Търговище. За първи път по този начин тя отбелязва в панаирната седмица и международния ден на семейството, който е през май. Новобрачните искрено признаха, че компромисите в името на общото, семейно добро, са в основата на дълголетието на браковете им. Не скриха, обаче, че любовта е тази, която ги е събрала някога и тя е тази, която е съхранила двойките през годините. Всяка от тях вече има нов „акт за граждански брак”, отбелязващ златните и диамантени години на съжителството им. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.05.17", "title": " Златни и диамантени бракове празнуваха осем двойки от Търговище\t"}
{"url": "https://trud.bg/%d0%bc%d0%b8%d0%bd%d0%b8%d1%81%d1%82%d1%8a%d1%80-%d0%b1%d0%b8%d1%81%d0%b5%d1%80-%d0%bf%d0%b5%d1%82%d0%ba%d0%be%d0%b2-%d1%81%d0%bb%d0%b5%d0%b4-%d0%ba%d0%b0%d1%82%d0%be-%d1%81%d0%b5-%d1%83%d1%81%d0%bf/", "text": "След като се успокоят страстите, ще се търси национално съгласие по националния въпрос за бъдещето на децата. Това каза министърът на труда и социалната политика Бисер Петков пред журналисти във връзка с Националната стратегия за детето. „Проектът на Национална стратегия е оттеглен за преработка. Това на практика стана преди 2 седмици – на 25 април, когато това беше официално обявено. След като се успокоят страстите надявам се, че ще има съответно волята и готовността на различните институции, на представителите на гражданското общество да се води дебатът за бъдещето на политиките за децата в семейството в нашата държава. Вероятно има еволюция на различни виждания, тъй като проектът на Национална стратегия беше подкрепен от омбудсмана при обществените обсъждания. Явно нашата преценка, нашето виждане след като станахме свидетели на такъв мащабен протест и съпротива в социалните мрежи, налага този проект да бъде преработен, преоценен“, допълни министърът. Според него е била опорочена дискусията около стратегията. „Не търся чия е вината, но така се получи“, смята Бисер Петков. Министърът посочи, че обяснява всеки ден за тази стратегия. „Стремим се да отговаряме на всички претенции, на всички упреци, които в социалните мрежи се появяват“, допълни още Петков АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.05.17", "title": " Министър Бисер Петков: След като се успокоят страстите, ще се търси национално съгласие по въпроса за бъдещето на децата"}
{"url": "https://trud.bg/%d0%b0%d0%b3%d0%b0%d1%81%d0%b8-%d1%82%d1%80%d0%b5%d0%bd%d0%b8%d1%80%d0%b0-%d1%81-%d0%b3%d1%80%d0%b8%d0%b3%d0%be%d1%80-%d0%b2-%d0%b6%d0%b5%d0%bd%d0%b5%d0%b2%d0%b0/", "text": "Легендата Андре Агаси явно приема сериозно ангажимента си като „супертреньор“ на Григор Димитров. Американецът се присъедини към тенисиста в Женева, където Григор ще играе в турнира на клей. Българинът първоначално не бе заявил участие в надпреварата и получи уайлдкард за квалификациите, което не му се беше случвало от 2012-а. В тренировките в Женева се включи и новият му наставник Радек Щепанек, който замени Дани Валверду. Димитров се подготвя с ракетата си в по-малка глава.  Късно снощи бе жребият за пресявките.", "date": "2019.05.17", "title": " Агаси тренира с Григор в Женева"}
{"url": "https://trud.bg/%d0%b8%d0%b2%d0%b5%d0%bb%d0%b8%d0%bd%d0%b0-%d0%b2%d0%b0%d1%81%d0%b8%d0%bb%d0%b5%d0%b2%d0%b0-%d0%b2-%d0%bb%d0%be%d0%b2%d0%b5%d1%87-%d1%81%d0%b5%d0%b2%d0%b5%d1%80%d0%bd%d0%b0-%d0%b1%d1%8a%d0%bb%d0%b3/", "text": "Северна България е приоритет на това правителство. И сме тук с Николай Нанков – човекът, който заедно с премиера Бойко Борисов и с финансовия министър Владислав Горанов има най-значим принос за това. Това каза в Ловеч кандидатът за евродепутат от листата на ГЕРБ и СДС за предстоящия вот на 26 май Ивелина Василева. Тя и колегата й от листата Ева Майдел се срещнаха с членове, симпатизанти и приятели в залата на Драматичен театър, където бе представена листата. „За мен е чест да съм отново заедно с хората от Балкана с големи сърца. Целият ми политически и професионален живот е посветен на опазването на околната среда. Работили сме много заедно и имаме добър резултат – пет пречиствателни станции за отпадъчни води, регионално депо за отпадъци в Луковит и Ловеч. Ние, от ГЕРБ, винаги сме работили със съзнанието, че водената от нас политика преобразява населените места. И аз се гордея, че тази вечер съм в един красив европейски град“, каза още Ивелина Василева и напомни, че „БСП винаги когато са управлявали, водят страната до разруха“. Форумът бе открит от областния координатор Николай Нанков, който заяви: „Правим всичко необходимо за това българите да остават тук, в България. Ние сме европейци. Това е нашата визия вече трети мандат. С премиера Борисов се стараем да създаваме среда за повишаване на стандарта на всички български граждани до средноевропейския – и като доходи, и като качество на живот, като инфраструктура, социални сфери-образование и здравеопазване, стабилност на финансовата система, сигурност. Едва ли в геополитически план в момента има по-сигурна страна от България – по отношение на мигранския натиск например. Убеден съм, че с общи усилия, онези които извеждат своята политическа кампания на клевети, на хулене и негативизъм, с плашенето на българския народ, ще претърпят поредната политическа загуба, а ГЕРБ ще се поздрави с 12-та изборна победа. Всички ние ще постигнем резултата, за който здраво се трудим, ще успеем на 26 май да се преборим и ще се поздравим с поредната убедителна победа над нашите опоненти за бъдещето на България, за нашето общо европейско бъдеще“. При представянето на листата на ГЕРБ и СДС бе изтъкнат приносът на всеки един от нея. Областният лидер на СДС д-р Георги Митев подчерта: „Убеден съм в добрия резултат, с който ще се поздравим на 27 май, защото хората, които искаме да изпратим в Европарламента, хората в нашата листа – са най-подготвените. Вярвам и съм сигурен, че нашите представители в Европарламента ще спомогнат за успешното разрешаване на проблемите. Общото явяване на ПП ГЕРБ и СДС на тези избори е гаранция за успех. ПП ГЕРБ и СДС проявиха здрав разум и показаха пътя, по който трябва да се върви. А нашите представители ще работят така, че да се чувстваме горди, че сме българи“. „Ние сме един екип, който вече 5 години на местно, национално и на европейско ниво отстоява българския интерес. Водим се от това, което гражданите на Ловеч и региона ни казват – независимо колко е малко населеното място и проблемът, който трябва да се разреши. Имаме своите резултати и знаем и вярваме, че можем много повече от нашите опоненти. Искаме една Европа, един ЕП, където нашите хора не говорят против нашата страна от трибуната на ЕП, не искат санкции за България. Вашият избор е важен – нека там да отидат хора, които имат доказан опит, знаят и могат и години наред са правили така вашият интерес да бъде защитен“, посочи на свой ред номер 4 в листата на ГЕРБ и СДС Ева Майдел. Събитието, на което присъстваха и народните представители Иван Миховски и Калин Василев, както и всички общински ръководители на ГЕРБ от областта, завърши с категоричното – в листата на ПП ГЕРБ и СДС няма обвиняеми за пране на пари в особено големи размери, няма хора, източвали банки и фалирали държавата ни. В листата на ГЕРБ и СДС няма хора, участвали в разграбването на  България, няма недостойни и непочтени хора, чието родословно дърво да е свързано с най-мракобесните за България времена, оставили ни смразяващите спомени за лагерите Слънчев бряг и Белене, за Държавна сигурност с всичките й поделения! И хората знаят това, затова ние ще победим с номер 12 в бюлетината и заслужено ще спечелим 12-та победа за ГЕРБ! Избори 2019. Платено съдържание. Купуването и продаването на гласове е престъпление.", "date": "2019.05.17", "title": " Ивелина Василева в Ловеч: Северна България е приоритет на това правителство\t"}
{"url": "https://trud.bg/%d1%82%d1%80%d1%8a%d0%bc%d0%bf-%d0%b7%d0%b0%d1%8f%d0%b2%d0%b8-%d1%87%d0%b5-%d0%bd%d0%b5-%d0%b8%d1%81%d0%ba%d0%b0-%d0%b4%d0%b0-%d0%b2%d0%bb%d0%b8%d0%b7%d0%b0-%d0%b2%d1%8a%d0%b2-%d0%b2%d0%be%d0%b9/", "text": "Американският президент Доналд Тръмп е заявил, че не иска да влиза във война с Иран на фона на обтегнати отношения между двете страни, заявиха високопоставени американски чиновници, цитирани от На среща в сряда президентът е казал на съветниците си, че не иска натискът на Вашингтон да прерасне в конфликт. САЩ разположиха бойни кораби и авиация в Персийския залив и изтеглиха дипломатически персонал от Ирак през последните дни. Като причина за това бе посочена заплаха от Иран. Предполага се, че Техеран е разположил ракети на катери в Персийския залив, а американски разследващи подозират, че Ислямската република стои зад скорошния инцидент с петролни танкери край ОАЕ. Но запитан от репортери вчера, дали САЩ ще воюват с Иран Тръмп отговорил: „Надявам се“. Междувременно върховният лидер на Иран аятолах Али Хаменей заяви, че няма да има конфликт. „Нито ние, нито те се стремят към война“, каза той. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.05.17", "title": " Тръмп заяви, че не иска да влиза във война с Иран"}
{"url": "https://trud.bg/%d0%bf%d1%80%d0%b5%d0%ba%d1%8a%d1%81%d0%bd%d0%b0%d1%82%d0%be-%d0%b5-%d0%b4%d0%b2%d0%b8%d0%b6%d0%b5%d0%bd%d0%b8%d0%b5%d1%82%d0%be-%d0%bd%d0%b0-%d0%b2%d0%bb%d0%b0%d0%ba%d0%be%d0%b2%d0%b5%d1%82%d0%b5-2/", "text": "От 22.40 часа на 16 май 2019 г. е прекъснато движението на влаковете между Левски и Свищов. Вследствие на буря и обилни валежи е отнесена баластовата призма в междугарието Разделен пост Морава – Ореш. Това съобщават от НКЖИ. Аварийни екипи на НКЖИ от снощи работят по разчистването и възстановяването на проходимостта на жп линията. Своевременно е създадена организация от „БДЖ – Пътнически превози“ ЕООД за превоз на пътниците с автобуси между Левски и Свищов. Очаква се движението на влаковете да бъде възстановено да края на деня. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.05.17", "title": " Прекъснато е движението на влаковете между Левски и Свищов"}
{"url": "https://trud.bg/%d0%b0%d0%bd%d0%b4%d1%80%d0%b5%d0%b9-%d0%ba%d0%be%d0%b2%d0%b0%d1%87%d0%b5%d0%b2-%d0%b2-%d0%bf%d0%b5%d1%80%d0%bd%d0%b8%d0%ba-%d0%be%d1%89%d0%b5-%d0%bc%d0%bd%d0%be%d0%b3%d0%be-%d0%b8%d0%bd%d0%b2%d0%b5/", "text": "Гръбнакът на едно общество е икономиката. Ако нямаме конкурентоспособност и инвестиции, няма как с резолюция да се вдигнат доходите и да имаме социални придобивки. Това се случва само когато имаме растеж. Днес това е факт. В България има инвестиции. Само в последните няколко месеца се разкриха хиляди нови работни места. Още много инвестиции ще има в България, нека не правим експерименти на изборите, за да не ги спрем. Това заяви вторият в листата на ГЕРБ и СДС Андрей Ковачев по време на основното предизборно събитие в Перник. Част от листата пред пернишката публика представи областният координатор на политическата сила в Перник д-р Вяра Церовска. На събитието присъстваха кандидатите за евродепутати Асим Адемов и Илия Лазаров, народните представители Красимир Велчев и д-р Александър Александров, председателят на Жени ГЕРБ Ирена Соколова, председателите на областната и общинската структури на СДС Юлиан Ситарски и д-р Адриан Симеонов, общинските ръководители на политическата сила в област Перник. Андрей Ковачев беше категоричен, че Европейска и демократична България трябва да бъде защитена. „Развитието на страната ни не трябва да бъде спирано. Не трябва да смятаме за даденост свободата и демокрацията. Демократичните завоевания много лесно могат да бъдат загубени и да се върнем назад, ако се подведем от заобикалящия ни популизъм и фалшиви новини и ако нямаме критично мислене. Ние сме призвани да представяме фактите такива, каквито са. А те са, че получаваме 4 пъти повече от Европейския съюз, отколкото това което внасяме като вноска. ЕС ни помага да наваксаме изоставането. Тръгнахме от много ниско. Убеден съм, че ще продължаваме да вървим в посоката, която започнахме. Най-важното е да върнем младите хора, които да търсят своето развитие, да създадат семейство тук“, подчерта на Андрей Ковачев и отново напомни, че е изключително важно показването на добавената стойност на членството на  България в ЕС, а именно това, което се е постигнало с евросредствата и какво ще се постигне занапред. „Европа ни предоставя всички условия за един добър живот, за това да наваксаме изоставането, но да бъдем наистина равни с другите европейски народи зависи от нашите собствени усилия“, отбеляза Андрей Ковачев. „Важно е да се борим за европейските ценности, за демокрацията. Управлението на ГЕРБ е пример за толерантност, за равнопоставеност между общините, за подкрепа към всички български граждани и за отговорно отношение“, подчерта кандидатът за член на ЕП Асим Адемов. Той беше категоричен, че единствено правителството на Бойко Борисов е оценило важността на качественото образование като най-стабилната, най- сериозна инвестиция, която гарантира добавена стойност. „Никога българското образование не е получавало толкова много средства, колкото при ГЕРБ. Увеличават се възнагражденията на учителите, модернизират се сгради, обновява се училищното оборудване, изграждат се спортни площадки и нови кабинети“, посочи Асим Адемов. Той изрази своята благодарност към партия ГЕРБ, която му е дала възможност да бъде част от най-силния и сплотен екип в Европейския парламент. „Горд съм, защото представихме достойно България в ЕС. В нито едно заседание и с нито гласуване, не накарахме България да се срамува, бранейки българските интереси компетентно и без отстъпка от ползите за страната ни. Вярвам, че с постигнатите резултатите, имаме основание да застанем пред вас и да поискаме вашата подкрепа с номер 12 в бюлетината“, каза още Асим Адемов. „Искам категорично да заявя от името на СДС, че ние взехме осъзнато решение да подкрепим политическа партия ГЕРБ, защото нямаме никакви различия по отношение на европейската и външната политика с правителството на г-н Борисов. Това правителство проведе едно изключително подготвено председателство, не само в организационно, а и политически. Постави една от ключовите теми за България в сферата на външната политика, а именно интеграцията на Западните Балкани. Това означава да няма граница след време и нашите сънародници, които живеят от другата страна на границата да имат възможността ежедневно да идват и да си отиват“ ,заяви кандидатът за евродепутат Илия Лазаров. Той подчерта, че европейският път е единственият възможен вариант за развитие на България, защото колкото пъти БСП идва на власт, винаги следва трагедия за страната ни. По време на централното събитие в област Перник бяха представени реализираните проекти, благодарение на европейското финансиране. „Европейската солидарност ни даде правото и самочувствието да се чувстваме равни и да имаме възможността да се борим за това да имаме еднакви стандарти с държавите, които за нас бяха само една картинка. Правителството, начело с нашия премиер Бойко Борисов, утвърди авторитета на България и заговори за онова, което ние всички мечтаем – да бъдат с нас нашите съседни държави“, заяви областният координатор на ГЕРБ-Перник Вяра Церовска и отбеляза, че днес е времето, в което всеки един от нас да бъде категоричен и да си даде сметка колко важен е неговия глас. „България трябва да каже категорично да на ГЕРБ и Европейската народна партия, тези които дадоха най-голямо самочувствие на България“, заключи председателят на ГЕРБ в Перник. Избори 2019. Платено съдържание. Купуването и продаването на гласове е престъпление.", "date": "2019.05.17", "title": " Андрей Ковачев в Перник: Още много инвестиции ще има в България, нека не правим експерименти на изборите, за да не ги спрем\t"}
{"url": "https://trud.bg/%d0%b5%d1%81-%d0%bf%d1%80%d0%b8%d0%b5-%d0%b8%d0%bd%d1%81%d1%82%d1%80%d1%83%d0%bc%d0%b5%d0%bd%d1%82-%d0%bf%d1%80%d0%b5%d0%b4%d0%b2%d0%b8%d0%b6%d0%b4%d0%b0%d1%89-%d1%81%d0%b0%d0%bd%d0%ba%d1%86%d0%b8/", "text": "Европейският съюз прие инструмент, който предвижда ответни мерки срещу авторите на кибератаки срещу болници и банки, избори, крадат фирмени тайни или източват фондове, съобщава AFP. „Съветът на ЕС създаде рамка, която позволява на Общността да налага целенасочени ограничителни мерки за възпиране и реагиране на кибератаки“, се казва в изявление от Брюксел.", "date": "2019.05.17", "title": " ЕС прие инструмент, предвиждащ санкции срещу автори на кибератаки"}
{"url": "https://trud.bg/%d0%bc%d0%b8%d0%bd%d0%b8%d1%81%d1%82%d1%8a%d1%80-%d0%b1%d0%b8%d1%81%d0%b5%d1%80-%d0%bf%d0%b5%d1%82%d0%ba%d0%be%d0%b2-%d0%be%d1%82%d0%bd%d0%b5%d0%bc%d0%b0%d0%bd%d0%b5-%d1%80%d0%be%d0%b4%d0%b8%d1%82/", "text": "„Във връзка с притесненията на родители, че целта е да им се отнемат права, категорично заявявам, че отнемане на права на родителите не се предвижда нито в оттегления проект на Стратегия за детето, нито в законодателството“. Това заяви министърът на труда и социалната политика Бисер Петков по време на парламентарния контрол в петък. Министърът подчерта, че не само че няма Стратегия за детето с времеви хоризонт 2019 – 2030 г., срещу която се протестира, но към момента няма и актуален проект на такъв документ, който да бъде обект на обществено обсъждане. „В министерството не се работи и по разработването на Закон за детето и на друг закон в областта на правата на децата“, каза още Петков. „Позициите, действията и мерките на МТСП винаги са били в съответствие с конституционния принцип, че отглеждането и възпитанието на децата до пълнолетието им е право и задължение на техните родители и се подпомага от държавата“, заяви Петков. Той отбеляза, че по никакъв начин на ниво законодателство и стратегически документи не се допуска или предвижда разширяване на правомощията на държавните служители спрямо семействата, отнемане на деца или отнемане на права. „Напълно неоснователни са и притесненията, че държавните органи ще отнемат деца при фалшиви сигнали“, каза Петков. По думите му подобни твърдения показват недобро познаване на действащото от много години законодателство в България в областта на закрилата на децата. Пример за това е непознаването на действащата от 2003 г. норма в Закона за закрила на детето за задължението за съдействие, съгласно която „лице, на което стане известно, че дете се нуждае от закрила, е длъжно незабавно да уведоми дирекция „Социално подпомагане“, ДАЗД и МВР“, каза Петков. Той допълни, че същото задължение има и всеки, на когото това е станало известно във връзка с упражняваната от него професия или дейност, дори и ако то е обвързано с професионална тайна. „Това е норма, действаща от 16 години и не е въведена с последните промени в Закона за закрила на детето“, припомни Бисер Петков. „Във връзка с действията на социалните работници при подаден сигнал за дете в риск, трябва да се има предвид, че тяхното задължение да проверяват всеки сигнал също не е ново“, каза още Бисер Петков. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.05.17", "title": " Министър Бисер Петков: Отнемане на родителски права не се предвижда нито в оттегления проект на Стратегия за детето, нито в законодателството"}
{"url": "https://trud.bg/%d0%ba%d0%b0%d1%82%d0%b0%d0%b4%d0%b6%d0%b8%d0%b8-%d0%bf%d0%b0%d0%ba-%d0%bf%d1%80%d0%b5%d1%81%d0%bb%d0%b5%d0%b4%d0%b2%d0%b0%d1%85%d0%b0-%d0%b1%d0%b5%d0%b3%d0%bb%d0%b5%d1%86-%d0%be%d1%82-%d0%bf%d1%80/", "text": "Катаджии от Разградско пак преследваха беглец от проверка, който успял да се укрие, но след издирването му станало ясно, че е неправоспособен. Опитите на пътните нарушители в района да избягат от контролните органи все повече зачестяват, но досега не е имало някой, който е успял. Този път историята е станала в село Подайва. Към 16 часа в четвъртък патрул подал звуков и светлинен сигнал на преминаваща кола „Фолксваген Голф”, но водачът не спрял. Напротив ускорил движението и се шмугнал по уличките, въпреки преследването от полицаите, които за разлика от него внимавали да не ударят някой. В крайна сметка те намерили беглеца, който се оказал 29-годишен, който въобще нямал шофьорска книжка. Той е задържан и срещу него е започнало бързо производство. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.05.17", "title": " Катаджии пак преследваха беглец от проверка"}
{"url": "https://trud.bg/%d1%85%d0%b2%d0%b0%d0%bd%d0%b0%d1%85%d0%b0-%d0%b2%d0%b0%d1%80%d0%bd%d0%b5%d0%bd%d0%b5%d1%86-%d1%81-%d0%ba%d0%be%d0%bd%d1%82%d1%80%d0%b0%d0%b1%d0%b0%d0%bd%d0%b4%d0%b5%d0%bd-%d1%82%d1%8e%d1%82%d1%8e/", "text": "58-годишен варненец преспа в ареста и стана клиент на Районната прокуратура, след като бе заловен с голямо количество тютюн без акциз. На 16 май шофираният от мъжа автомобил „Ауди“ бил спрян за проверка в с. Старо Оряхово. В багажника униформените намерили 10 чувала, пълни с близо 120 кг контрабанден нарязан тютюн на стойност 23 000 лв. По случая е образувано досъдебно производство, а работата по документиране на престъплението продължава, информираха от ОД на МВР-Варна. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.05.17", "title": " Хванаха варненец с контрабанден тютюн за 23 000 лв."}
{"url": "https://trud.bg/%d0%bf%d1%80%d0%b5%d0%bc%d0%b8%d0%b5%d1%80%d1%8a%d1%82-%d0%b1%d0%be%d1%80%d0%b8%d1%81%d0%be%d0%b2-%d1%81%d1%82%d1%80%d0%be%d0%b5%d0%b9%d0%ba%d0%b8-%d0%bc%d0%b0%d0%b3%d0%b8%d1%81%d1%82%d1%80%d0%b0/", "text": "За радост, строейки магистралите, обогатяваме музеите с археология и сега ще видите над „Струма“, така го правим че на самата магистрала да има музей и да го виждат хората, това заяви премиерът Бойко Борисов при инспекцията на магистрала „Хемус“. Ще имаме археология, г-н премиер, 3 месеца ще работят археолози край Шумен, в един от участъците около километър и 300 метра, заяви зам.-министърът на регионалното развитие Николай Нанков. Срещнете се с тях, както на другите места по „Струма“ по „Марица“, по „Тракия“, по „Люлин“, включително и на Белокопитово – платете, помолете ги, 3 месеца не са малко време, да могат, ако има нещо ценно, да го приберат в музеите, уточни премиерът. Няма да спираме след новия закон за предварителното отчуждаване. Една година не можем да мръднем, сега, по новия закон, ние си строим, а съдът като определи, ще отчуждим, каза още премиерът. До края на юни е срокът за завършване на пътя от Плевен до Беклемето, единствената останала част от пътя, която не е ремонтирана, ще е готова до средата на юни, по график. Това заяви зам.-министърът на регионалното развитие и благоустройството Николай Нанков при инспекция с премиера Борисов и Томислав Дончев на пътя Ловеч – Плевен по АМ „Хемус“. „Остават да се направят още две връзки от по 10-15 м на естакадата на Габрово, до юли трябва да са окончателно готови“, добави Томислав Дончев.", "date": "2019.05.17", "title": " Премиерът Борисов: Строейки магистралите, обогатяваме музеите с археология"}
{"url": "https://trud.bg/%d1%80%d0%b0%d0%b7%d0%b3%d0%be%d0%b2%d0%be%d1%80%d0%b8%d1%82%d0%b5-%d0%bc%d0%b5%d0%b6%d0%b4%d1%83-%d1%82%d0%b5%d1%80%d0%b5%d0%b7%d0%b0-%d0%bc%d0%b5%d0%b9-%d0%b8-%d0%b4%d0%b6%d0%b5%d1%80%d1%8a%d0%bc/", "text": "Разговорите за компромиса около Брекзит между британския премиер Тереза Мей и опозиционния лидер Джереми Корбин пропаднаха днес, след шест седмици на безплодни преговори, съобщава БГНЕС. В писмо до Мей, Корбин написа, че разговорите са отишли „възможно най-далеч” и той не е убеден в сигурността на правителството. Според него всяка договорка, която евентуално може да се постигне, може и да бъде прекратена заради ерозията на доверието към министър-председателя. Лидерът на лейбъристите казва още, че разговорите са били „детайлни” и „конструктивни”, но имало области, в които несе стигнало до консенсус и двамата политици не успели да затворят „огромната политическа пропаст“ помежду си. Корбин добавя, че нерядко предложенията на преговарящия екип на Мей били публично оспорвани от членове на кабинета. От „Даунинг стрийт“ 10 все още не са коментирали писмото на Корбин. Вчера вечерта британският премиер съобщи, че ще състави график за избиране на неин наследник. Графикът с всички процедури ще бъде обявен след четвъртия вот за сделката на Мей в парламента в началото на юни. По-рано тя обеща, че ако сделката отново бъде отхвърлена, ще се оттегли от поста си. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.05.17", "title": " Разговорите между Тереза Мей и Джеръми Корбин за Брекзит пропаднаха"}
{"url": "https://trud.bg/%d0%ba%d1%80%d0%b0%d0%bb%d0%b5%d0%b2-%d0%b2%d1%8a%d0%b7%d1%80%d0%b0%d0%b7%d0%b8-%d1%81%d1%80%d0%b5%d1%89%d1%83-%d0%bf%d0%bb%d0%b0%d0%bd%d0%b0-%d0%b7%d0%b0-%d0%b1%d0%be%d1%80%d0%b8%d1%81%d0%be%d0%b2/", "text": "Спортният министър Красен Кралев изрази несъгласие с представения от Столична община финален Подробен устройствен план (ПУП) на Борисовата градина в София. В него се забранява строителството около стадионите „Васил Левски“ и „Българска армия“, а се допуска само модернизация. Така се блокира възможността за изграждане на нови съоръжения. Кралев смята, че са допуснати неточности относно урегулираните поземлени имоти в представения устройствен план. Според министъра имоти, които са държавна собственост, са включени в съсобственост с други имоти, без за това да е дадено съгласие и се смесва частна и държавна собственост. Не е решен и транспортният достъп до тях и прилежащата инфраструктура.  Този план е изготвен, без да се съгласува с Министерството на младежта и спорта. Ще заявим нашите възражения пред Национална агенция по градоустройство“, коментира Кралев. Той заяви, че ако възраженията не се приемат, планът ще бъде обжалван, защото има сериозно разминаване с плановете на министерството за развитие на спортната инфраструктура в Борисовата градина. Спортното министерство е един от най-големите собственици на имоти в парка – двата стадиона „Васил Левски“ и „Българска армия“, колодрума, зала „София“, тенис кортовете „Академик“ и бившия стадион „Юнак“.  За нито един от тях планът за регулация не е отредил самостоятелни урегулирани поземлени имоти. Ако бъдат обособени такива, ще може да се дадат и конкретни параметри за застрояване, съобразени с необходимостта за развитието на спортната база. „Ако не се построят нови съоръжения, съществуващите в момента няма да бъдат годни за провеждане на спортни събития съвсем скоро“, предупреди Кралев.  Спортното министерство подкрепя проекта за нов модерен стадион на територията на „Българска армия“, но при тези параметри на устройствения план това не може да се реализира. Същото важи за стадион „Юнак“ и колодрума. „Потребностите на София са големи и не трябва да се ограничава реконструкцията на сега съществуващите съоръжения“, коментира Кралев и припомни, че спортните обекти в столицата са от национално значение и се ползват от граждани от цялата страна.  ", "date": "2019.05.17", "title": " Кралев възрази срещу плана за Борисовата градина"}
{"url": "https://trud.bg/%d0%ba%d0%b0%d0%bd%d0%b4%d0%b8%d0%b4%d0%b0%d1%82%d1%8a%d1%82-%d0%b7%d0%b0-%d0%b5%d0%b2%d1%80%d0%be%d0%b4%d0%b5%d0%bf%d1%83%d1%82%d0%b0%d1%82-%d0%bc%d0%bb%d0%b0%d0%b4%d0%b5%d0%bd-%d1%88%d0%b8%d1%88-7/", "text": "Кандидатът за член на Европейския парламент Младен Шишков, народният представител от ГЕРБ-Пловдив област Запрян Янков, областният координатор Георги Мараджиев и кметът на община „Родопи“ Пламен Спасов се срещнаха с актива на шатрата на ГЕРБ в село Брани поле (община Родопи), съобщиха от пресцентъра на партията. Там те поговориха с кметовете и общинските съветници от ГЕРБ -Родопи и обясниха защо тези европейски избори са изключително важни не само за България, но и за Европа. Младен Шишков подчерта, че евроизборите не са лесни избори и не бива да бъдат подценявани. От тях ще зависи не само бъдещето на страната ни, а и на ЕС като цяло. Шишков уточни, че ако Европейският съюз е силен и единен, това ще бъде от полза за България, защото само с парите от Европа може да бъде продължено започнатото от общините и държавата, както и да бъде повишен жизнения стандарт. Парите от европейските фондове реално подобряват живота на българите с инвестиции в инфраструктура, с подпомагане на малкия и среден бизнес, с привличането на чужди инвестиции, с модернизиране на образованието и здравеопазването, с инвестиции във ВиК сектора и опазването на околната среда. Разделеният и отслабен ЕС може до доведе до намаляване или спиране на фондове, до загуба на подкрепа и политическа нестабилност, каза още Шишков. „Имаме нужда от силна икономика, която да ни дава добри доходи, а не от обещания, компромати и лъжи, които само подвеждат хората“, коментира още той. Младен Шишков изрази увереност, че хората могат да направят разлика между листите на ГЕРБ и БСП и да изберат правилните хора- които имат опита, знанията и уменията да защитават българската кауза в Европейския парламент, като отбележат номер 12 в бюлетината и дадат гласа си за ГЕРБ. Избори 2019. Платено съдържание. Купуването и продаването на гласове е престъпление.", "date": "2019.05.17", "title": " Кандидатът за евродепутат Младен Шишков се срещна с членове и симпатизанти на ГЕРБ в село Брани поле\t"}
{"url": "https://trud.bg/%d0%b8%d0%b7%d0%b4%d0%b8%d1%80%d0%b2%d0%b0%d1%82-%d1%83%d1%87%d0%b5%d0%bd%d0%b8%d1%87%d0%ba%d0%b0-%d0%be%d1%82-%d1%88%d1%83%d0%bc%d0%b5%d0%bd/", "text": "ОДМВР- Шумен издирва по молба на родителите й непълнолетната Ива Иванова Николова на 15 години от град Шумен. На 14 май 2019 година е напуснала дома си за да отиде на училище и от тогава е неизвестност. Висока е около 165 см, с нормално телосложение, с кафяви очи, с дълга светла чуплива коса. Била е облечена с тъмен анцуг, зелен елек, обута с червени платненки. Умоляват се всички, които имат информация за нея да се обадят в най-близкото полицейско управление или на телефон 112. Според запознати, миналата седмица Ива отново е изчезнала от полезрението на родителите си, но е отсъствала само ден. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.05.17", "title": " Издирват ученичка от Шумен"}
{"url": "https://trud.bg/%d0%b8%d0%bd%d0%b4%d0%b8%d0%b2%d0%b8%d0%b4%d1%83%d0%b0%d0%bb%d0%b8%d1%81%d1%82%d0%ba%d0%b8%d1%82%d0%b5-%d1%81%d0%b8%d0%bb%d0%bd%d0%b8-%d0%b0%d0%bd%d1%81%d0%b0%d0%bc%d0%b1%d1%8a%d0%bb%d1%8a%d1%82-10/", "text": "Индивидуалните състезателки от националния отбор по художествена гимнастика се представиха силно в първия ден от европейското първенство в Баку (Азербайджан). В дебюта си на континентален шампионат Боряна Калейн поведе в класирането на обръч (21,650 точки) и топка (22,100 т., най-висока оценка до момента). Катрин Тасева пък заема второ място във временното класиране неа топка с 21,600 т. Същата позиция, но на обръч заема Невяна Владинова, която започна с изпускане съчетанието си.  По-неубедително се представи ансамбълът за девойки, който зае 10-ото място на пет обръча с оценка от 20,150 т. Това остави тима ни извън финала на този уред и със сигурност ще тежи на българския тим в отборното класиране. Треньорът Вяра Ваташка призна, че момичетата са загубили концентрация в последната част от съчетанието.  „Децата бяха много добре подготвени, изиграха страхотна първа част и грешките за съжаление се получиха във втората – заяви „златното момиче“ Цветелина Найденова, помощник-треньор на ансамбъла. – Ина Ананиева ни помага много, сега казва абсолютно същите неща, които казваше и на нас. Повлия положително на децата. Искам да пожелая на момичетата да са спокойни за второто изпълнение и най-накрая да го изиграят това съчетание за да се види в пълния му блясък. То е страхотно. Има много сложни елементи. Просто се надяваме да го изиграят.“", "date": "2019.05.17", "title": " Индивидуалистките силни, ансамбълът 10-и на европейското"}
{"url": "https://trud.bg/%d1%84%d0%b8%d0%bd%d0%b0%d0%bb%d0%bd%d0%b0%d1%82%d0%b0-%d1%87%d0%b5%d1%82%d0%b2%d0%be%d1%80%d0%ba%d0%b0-%d0%bd%d0%b0-%d0%b5%d0%b2%d1%80%d0%be%d0%bb%d0%b8%d0%b3%d0%b0%d1%82%d0%b0-%d0%bf%d0%be/", "text": "Най-престижният европейски клубен турнир по баскетбол – Евролигата, ще има своя нов шампион през уикенда. Испанският град Витория е домакин на Финалната четворка, в която места намериха защитаващият титлата си „Реал“ (Мадрид), финалистът от миналия сезон „Фенербахче“, четвъртият в крайното класиране от 2018-а ЦСКА (Москва) и „Анадолу Ефес“.  Полуфиналите в надпреварата ще се изиграят в петък вечер като от 19,00 ч. един срещу друг излизат местните съперници „Фенербахче“ и „Анадолу Ефес“, а от 22,00 ч. „Реал“ играе ЦСКА Москва. Двата двубоя ще се излъчват пряко по MAX Sport 2.  В неделя от 18,30 часа загубилите полуфиналите тимове излизат в мача за бронзовия медал, а баскетболният шампион на Европа ще се определи във финалния двубой, който е с начален час 21,30 ч. и също ще може да се проследи пряко по MAX Sport 2.", "date": "2019.05.17", "title": " Финалната четворка на Евролигата – по MAX Sport 2"}
{"url": "https://trud.bg/%d0%b0%d1%81%d0%b8%d0%ba%d1%81-%d0%bc%d0%b0%d1%81%d1%82%d1%8a%d1%80%d1%81-%d0%b4%d0%be%d0%bb%d0%b8%d1%82%d0%b0-%d0%be%d1%82-%d1%82%d0%be%d0%ba%d0%b8%d0%be-%d0%b8-%d0%b1%d0%b0%d1%80/", "text": "Най-големият ВИП-турнир по тенис на България долита от Токио и Барселона. Една от звездните двойки ще се събере часове преди старта на състезанието – събота в 11 часа в Дипломатически клуб „Глория Палас“ в Горна Баня. От Япония ще долети бизнесменът Мирослав Печев-Лавацата, а от Барселона – акулата във футболния мениджмънт Лъчезар Танев. Двамата са сред най-добрите аматьори в тениса у нас и са поставени на първо място в долната част на схемата. Номер едно в нея по право са миналогодишните победители – Красимир Велчев и Рангел Марков.  13 години след дебюта на „Труд Мастърс“, предшественика на „Асикс Мастърс“, героят от САЩ’94 Ивайло Йорданов реши да смени своя партньор. През 2006-а до него застана Григор Димитров и… двамата отпаднаха на четвъртфинал от Печев и негов бизнес партньор. Сега вместо Гришо рамо до рамо с универсалния боец от Пеневата чета ще е железния Георги Иванов-Гонзо. Футболната двойка тренира здраво цяла седмица, за да покаже, че и с малката топка двамата са майстори.  Националният селекционер Красимир Балъков, който се очаква като гост на турнира даде команда „свободно“ на дясната си ръка в „Етър“ – Петър Михнев, за да е партньор на проф. Генчо Начев. Големият отсъстващ е Йордан Лечков. Първият вицепрезидент на БФС е по лични дела в Китай и за първи път няма да участва.  Организаторът на проявата – волейболната легенда Любо Ганев има уверение от Бойко Борисов, че ще уважи традиционно надпреварата. Премиерът, който е 5-кратен победител в най-популярния аматьорски турнир по тенис у нас, се очаква на корта с Катина Симеонова. Двамата не са в схемата, а само ще играят за суперкупата срещу двойката, която ще триумфира в събота.  Наградите на победителите ще връчи спортният министър Красен Кралев, въпреки че наскоро претърпя тежка операция на коляното и в момента е с патерици. Домакинът на проявата – собственикът на „Глория Палас“ Николай Божинов отново обещава екстри за участниците като в професионален турнир – съдии на всеки корт, деца подаващи топките и елитен водещ – гласът на „Дарик“ радио Иво Райчев.", "date": "2019.05.17", "title": " „Асикс Мастърс“ долита от Токио и Барселона"}
{"url": "https://trud.bg/%d0%b7%d0%b0%d0%ba%d1%80%d0%b8%d0%b2%d0%b0%d1%82-%d0%bf%d0%be%d1%81%d0%bb%d0%b5%d0%b4%d0%bd%d0%b8%d1%82%d0%b5-%d0%b4%d0%be%d0%bc%d0%be%d0%b2%d0%b5-%d0%b7%d0%b0-%d0%b4%d0%b5%d1%86%d0%b0-%d0%b2%d1%8a/", "text": "Настаняването на лишени от родителска грижа деца в семейна или близка до нея среда е към финала си във Варненско, става ясно от съобщение на Областния информационен център /ОИЦ/. Според него през последните 9 г. в региона са закрити три институции – домовете за деца в Провадия и в с. Бързица, както и варненският „Другарче“. Настанените в тях 45 подрастващи вече се радват на по-добро качество на живот в среда, близка до семейната. В рамките на националната кампания „Мисията е възможна“ на ОП „Развитие на човешките ресурси“ до октомври 2020 г. трябва да бъдат затворени последните две специализирани институции за деца в региона. Предстои изготвянето на оценка на индивидуалните потребности на техните възпитаници, което ще позволи те да бъдат настанени в условия, насърчаващи развитието им. По данни на ОИЦ-Варна в момента в областта функционират 29 социални услуги за деца с 865 потребители. В страната от 2010 г. от домове за лишени от родителски грижа са били изведени близо 7000 подрастващи, закрити са 108 специализирани институции, а броят на подлежащите на реинтеграция  деца е сведен до 661. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.05.17", "title": " Закриват последните домове за деца във Варненско"}
{"url": "https://trud.bg/%d1%88%d0%be%d1%82%d0%bb%d0%b0%d0%bd%d0%b4%d1%81%d0%ba%d0%b8-%d0%bd%d0%b0%d0%bf%d0%b0%d0%b4%d0%b0%d1%82%d0%b5%d0%bb-%d0%b8%d0%b4%d0%b2%d0%b0-%d0%bf%d1%80%d0%b8-%d1%87%d0%b5%d1%80%d0%b2%d0%b5/", "text": "Тони Уот е ново попълнение на ЦСКА, твърди английският вестник „Дейли Рекърд“. За последно нападателят е играл в шотландския „Сейнт Джонстън“, но вече е свободен агент. Звездният миг на Уот е гол срещу „Барселона“ в Шампионската лига. Шотландецът е юноша на „Селтик“ и дебютира в първия отбор още на 19 години. На 7 ноември 2012-а „детелините“ постигат една от най-големите си победи в модерната ера на турнира – 2:1 срещу каталунците, а Уот вкарва втория гол. Втората спирка в кариерата му е белгийският „Стандард“ (Лиеж), който го купува за 1,5 милиона евро. След това Уот играе в „Чарлтън“, „Кардиф“, „Блекбърн“, „Хартс“, „Ох Льовенц“ и сега в „Сейнт Джонстън“. В кариерата си нападателят е вкарал 47 гола в общо 234 мача. Отличил се е и с 24 асистенции. ЦСКА в момента има само един чист нападател – Али Соу, който е и голмайстор на отбора. Като втора „деветка“ играе бразилецът Евандро. Останалите в „червената“ атака са юношите Мартин Смоленски и Борислав Будинов.", "date": "2019.05.17", "title": " Шотландски нападател идва при „червените“"}
{"url": "https://trud.bg/%d0%bb%d0%b5%d0%b3%d0%b5%d0%bd%d0%b4%d0%b0%d1%82%d0%b0-%d1%83%d0%b5%d0%b9%d0%bd-%d1%80%d1%83%d0%bd%d0%b8-%d0%b8%d0%b3%d1%80%d0%b0%d1%87%d0%b8%d1%82%d0%b5-%d0%b8%d1%81%d0%ba%d0%b0%d1%82-%d1%87%d0%be/", "text": "Уейн Руни, легенда на „Манчестър Юнайтед“, засипа с критики играчите на „червените дяволи“ след слабия сезон. Нападателят заяви, че футболистите постоянно търсят човек, зад когото да се скрият след слабо представяне. Бившият национал на Англия добави, че на „Олд Трафорд“ вече трябва да се страхуват от мениджъра на тима Оле Гунар Солскяер и неговия треньорски екип. Бившият съотборник на Руни от „Олд Трафорд“ бе назначен за постоянен мениджър през март, след като записа зашеметяващите 14 победи в 19 мача. „Начинът, по който играта на тима се промени привлича внимание – каза Руни. – Отборът започна феноменално при Солскяер, но в последствие нещата се влошиха. Има футболисти, които като загубят мач, публикуват в социалните мрежи новата си гама от модерни дрехи, афтършейв или нещо подобно. Тогава започва недоволство от феновете, а те се оправдават с маркетинговите им подчинени, без да поемат отговорност. Аз също имам такъв екип, но никога не биха направили нещо, без моето oдобрение. На терена е същото. Тези играчи винаги искат човек, зад когото да се скрият. Трябва да се боят от Солскяер и неговия екип, защото нищо не остава незабелязано“.", "date": "2019.05.17", "title": " Легендата Уейн Руни: Играчите искат човек, зад който да се скрият"}
{"url": "https://trud.bg/%d0%be%d1%84%d0%b8%d1%86%d0%b8%d0%b0%d0%bb%d0%bd%d0%be-%d0%b0%d0%bb%d0%b5%d0%b3%d1%80%d0%b8-%d0%bd%d0%b0%d0%bf%d1%83%d1%81%d0%ba%d0%b0-%d1%8e%d0%b2%d0%b5%d0%bd%d1%82%d1%83%d1%81/", "text": "Масимилиано Алегри си тръгва от „Ювентус“ след края на сезона, обявиха официално от клуба. В събота наставникът и президентът Андреа Аниели ще дадат съвместна пресконференция, на която ще разкрият подробности. Преди дни специалистът заяви, че иска да остане и даже е готов да изгради „нов „Ювентус“. Начело на торинския гранд специалистът спечели пет поредни титли в Серия „А“, четири купи на страната и две суперкупи. „Старата госпожа“ обаче така и не успя да завоюва трофея в Шампионската лига, като през този период на два пъти стигна финала, но ги загуби.  Медиите на Ботуша обаче твърдят, че напоследък Алегри се намирал в обтегнати отношения с доста от футболистите на тима.", "date": "2019.05.17", "title": " Официално: Алегри напуска „Ювентус“"}
{"url": "https://trud.bg/11-%d0%b3-%d0%b7%d0%b0%d1%82%d0%b2%d0%be%d1%80-%d0%b7%d0%b0-%d0%bc%d1%8a%d0%b6-%d1%83%d0%b1%d0%b8%d0%bb-%d0%b6%d0%b5%d1%81%d1%82%d0%be%d0%ba%d0%be-%d0%b6%d0%b5%d0%bd%d0%b0-%d1%81%d0%b8-%d1%81%d0%bb/", "text": "Окръжният съд в Кюстендил постанови 11 години затвор при строг режим за 64-годишния Ненчо Найденов за убийство на съпругата му, извършено с особена жестокост и при нарушаване на заповед за защита от домашно насилие, предаде БТВ. Отношенията между обвиняемият и 61-годишната му съпруга Лидия Найденова се влошили, след като той заминал за САЩ и получил информация от една от дъщерите си, че майка й нецелесъобразно изразходва получаваните от него пари. След завръщането му в България между двамата съпрузи непрекъснато възниквали конфликти, а мъжът често проявявал агресия и многократно стигал до физическа саморазправа със съпругата си. Жената сезирала Софийския районен съд и с искова молба по реда на Закона за защита от домашното насилие, й била издадена заповед за незабавна защита, с която на съпруга й се забранявало да я доближава на разстояние от 200 метра. Три дни по-късно, през март 2018 година, двамата се срещнали в село Косово, община Трекляно и между тях отново възникнал скандал, завършил с убийство. Обвиняемият използвал пластмасова тръба и вила. Найденов бил задържан на място, след като по-рано съпругата му успяла да подаде сигнал на спешния телефон 112. Когато дошлите служите на полицията го попитали за съпругата му, мъжът видимо спокоен отговорил, че я е убил преди 40 минути. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.05.17", "title": " 11 г. затвор за мъж, убил жестоко жена си, след като нарушил ограничителна заповед"}
{"url": "https://trud.bg/%d1%83%d0%b2%d0%b5%d0%bb%d0%b8%d1%87%d0%b0%d0%b2%d0%b0-%d1%81%d0%b5-%d0%b7%d0%b0%d1%82%d0%bb%d1%8a%d1%81%d1%82%d1%8f%d0%b2%d0%b0%d0%bd%d0%b5%d1%82%d0%be-%d0%bf%d1%80%d0%b8-%d1%83%d1%87%d0%b5%d0%bd/", "text": "7,55 % от учениците в Търговищко са със затлъстяване. Това показват данните от профилактичните прегледи през миналата година на 8929 деца, обхванати в училищната мрежа в областта. При 1188 от учениците са установени различни заболявания. За поредна година, обаче водещият медицински проблем остава затлъстяването, което в процентно отношение продължава да се увеличава. За сравнение, посочват от Регионалната здравна инспекция, през 2015 г. учениците със затлъстяване в областта са били 6,2%. Според данните от различните общини най-сериозен е проблемът сред децата в училищна възраст в община Опака, където 11,44 на сто са със затлъстяване. В областната Търговище процентът е 9,3. Най-малко са децата с такъв проблем в община Омуртаг където идва 4,24% имат затлъстяване. За разлика от учениците, при малчуганите до 7 години се отчита намаляване на засегнатите от този проблем, като през миналата година той е установен само при 0,79%, докато през 2016 г. е бил констатиран при 2% от децата. Водещите причини при всички възрастови групи са нездравословно хранене и ниска физическа активност. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.05.17", "title": " Увеличава се затлъстяването при учениците в Търговище, при малките деца намалява"}
{"url": "https://trud.bg/%d1%81%d1%82%d0%be%d0%b5%d0%b2-%d0%b8%d0%b7%d0%bc%d0%b0%d0%bc%d0%bd%d0%be-%d0%b5-%d0%be%d1%87%d0%b0%d0%ba%d0%b2%d0%b0%d0%bd%d0%b5%d1%82%d0%be-%d1%87%d0%b5-%d0%bc%d0%b0%d1%87%d1%8a%d1%82-%d1%81/", "text": "Стойчо Стоев, треньор на „Лудогорец“, определи като измамно очакването, че мачът с „Левски“ ще е лесен. До края на шампионата в Първа лига остават три кръга, а „орлите“ водят в класирането пред втория ЦСКА с три точки. „Нормално е хората да смятат, че на 90% сме шампиони, защото имаме преднина, а до края на първенството остават малко мачове – каза Стоев. – Но според мен не е точно така. Оставащите срещи не са леки и в тях аз не бих подходил с презумцията, че сме шампиони. Тепърва предстои да станем. Ако излезем срещу „Левски“ с нагласата, че последните три срещи срещу тях ги спечелихме, ще страдаме. Очакването, че ще е лесен мач е измамно. Това, че си победил в предните срещи не значи нищо. В никакъв случай няма да подценим сблъсъка. В последните два двубоя „Левски“ показва добра игра. Няма да е леко, тъй като се срещат отбори, които искат да победят“. От „Лудогорец“ се похвалиха, че нямат контузени играчи преди съботния мач в Разград.", "date": "2019.05.17", "title": " Стоев: Измамно е очакването, че мачът с „Левски“ ще е лесен"}
{"url": "https://trud.bg/%d0%bd%d0%b0%d0%bc%d0%b5%d1%80%d0%b8%d1%85%d0%b0-%d0%bc%d1%8a%d1%80%d1%82%d0%b2%d0%b0-%d0%bc%d0%bb%d0%b0%d0%b4%d0%b0-%d0%b6%d0%b5%d0%bd%d0%b0-%d1%81-%d0%b2%d1%8a%d1%80%d0%b7%d0%b0%d0%bd%d0%b8-%d1%80/", "text": "Жена на около 30 години е намерена мъртва в столичния квартал „Орландовци“. Полицията работи по версията за убийство, тъй като жената е била открита с вързани ръце. Към момента няма заподозрян за извършеното престъпление. Жената е от ромски произход, съобщава  , позовавайки се на свои източници. Работи се по всички версии. Разпитани са близки на жената. Засега от МВР не съобщават повече подробности. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.05.17", "title": " Намериха мъртва млада жена с вързани ръце в столичния квартал „Орландовци“"}
{"url": "https://trud.bg/%d1%82%d0%be%d0%b4%d0%be%d1%80%d0%be%d0%b2-%d0%ba%d1%8a%d0%bc-%d0%b8%d0%b3%d1%80%d0%b0%d1%87%d0%b8%d1%82%d0%b5-%d0%b1%d0%b5%d0%b7-%d0%b3%d0%bb%d1%83%d0%bf%d0%b0%d0%b2%d0%b8-%d0%ba%d0%b0%d1%80%d1%82/", "text": "Георги Тодоров, временният наставник на „Левски“, предупреди футболистите да се пазят от глупави картони в сблъсъка с „Лудогорец“. Причината опитният наставник да акцентира върху този аспект от играта е, слабата дисциплина в отбора през пролетта. А следващият мач на „сините“ е именно срещу ЦСКА.  „Има леки проблеми при някои футболисти и ще се наложи да направим някои промени за „Лудогорец“ – обясни Тодоров на пресконференция преди мача в Разград. – Наистина през седмицата станаха леки контузии на двама човека в тима. С оглед на това, че е и края на сезона и имаме хора с натрупани картони, ще трябва да изкараме до края и ще правим промени. Иван Горанов и Хали Тиам са футболисти с картони, но се надявам други хора да не си изкарват глупави такива. Имаме проблем в този компонент, а това са основни футболисти.“  По-рано през кампанията Давиде Мариани бе наказан от БФС, след като изрита бутилка при смяна. Капитанът Живко Миланов пък отнесе санкция за неприличен жест към феновете на „Черно море“.  Тодоров уточни, че промените в стартовия състав за „Лудогорец“ спрямо успеха над „Черно море“ с 5:1 ще бъдат три, но не разкри какви ще бъдат те.  Евентуално поражение срещу „орлите“ днес ще сложи край на теоритичните шансове на тима за първото място. Във вторник „сините“ излизат срещу ЦСКА, а последният мач е срещу „Берое“ в Стара Загора.", "date": "2019.05.17", "title": " Тодоров към играчите: Без глупави картони"}
{"url": "https://trud.bg/%d0%ba%d0%be%d0%bd%d1%86%d0%b5%d1%80%d1%82-%d0%b7%d0%b0%d0%b5%d0%b4%d0%bd%d0%be-%d1%81%d1%80%d0%b5%d1%89%d1%83-%d0%b4%d1%80%d0%be%d0%b3%d0%b0%d1%82%d0%b0-%d0%bf%d0%be%d0%b4%d0%b3%d0%be%d1%82%d0%b2/", "text": "Концерт-хепънинг под наслов „Обединението е сила, нека застанем заедно срещу дрогата” ще се състои на 29 май от 19:00 часа на Античен комплекс „Августа Траяна“. Той се организира от Inner Wheel клуб Стара Загора, с подкрепата на Община Стара Загора, Обществен дарителски фонд и редица фирми и лица, които застават зад каузата. В концерта ще вземат участие СкандаУ, Зипо & Слаш, Рао, The Scary Shadowzzz, Балетна школа „Па де Кре“, ученици от НУМСИ „Христина Морфова“. Водещ ще бъде Иван Динев – Устата. Концертът е в навечерието на Международния ден на детето – 1 юни и е част от надграждането и разширяването на минал проект на клуба – „Обединени срещу дрогата”. Целта е чрез посланията и музиката на любимите съвременни изпълнители, да се въздейства върху съзнанието на децата и да се покаже, че животът е хубав и той трябва де се живее пълноценно, без употреба на дрога. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.05.17", "title": " Концерт „Заедно срещу дрогата“ подготвят в Стара Загора"}
{"url": "https://trud.bg/%d0%b9%d0%be%d1%80%d0%b4%d0%b0%d0%bd%d0%ba%d0%b0-%d1%84%d0%b0%d0%bd%d0%b4%d1%8a%d0%ba%d0%be%d0%b2%d0%b0-%d0%bf%d1%80%d0%b5%d0%b4%d1%81%d1%82%d0%b0%d0%b2%d0%b8-%d1%81%d0%be%d1%84%d0%b8%d1%8f-%d0%b2/", "text": "Експозицията показва европейското присъствие в архитектурата на града Експозиция „В сърцето на София”, посветена на 140-та годишнина от обявяването на София за столица на България, показва европейското присъствие в архитектурата на града. Изложбата откри кметът на София Йорданка Фандъкова в Българския културен център „Дом Витгенщайн” във Виена. На събитието присъстваха Н. Пр. посланикът на България в Австрия д-р Иван Сираков, г-жа Гризлер – представител на кмета на Виена, директори на културни институти, историци, художници, австрийски и български интелектуалци, културни дейци. Изложбата е организирана от СГХГ е открита един месец. В приветствието си директорът на „Дом Витгенщайн” доц. д-р Румяна Конева подчерта, че една от основните задачи на новите столичани, след избора на София за столица на Третото българско царство е била достойно и с бързи темпове да работят за европейското завръщане на българите и това е илюстрирано днес, тук в изложбената зала. „Тази година отбелязваме 140 години от обявяването на София за столица. Това е знаков момент от историята на нашия град, който аз и моят екип оценяваме като възможност да покажем развитието на града ни и потенциала, който той носи”, каза кметът Фандъкова. По-късно тя проведе среща с кмета на Виена д-р Михаел Лудвиг. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.05.17", "title": " Йорданка Фандъкова представи София във Виена\t"}
{"url": "https://trud.bg/%d0%bc%d1%83%d1%81%d1%82%d0%b0%d1%84%d0%b0-%d0%ba%d0%b0%d1%80%d0%b0%d0%b4%d0%b0%d0%b9%d1%8a-%d0%be%d1%82-%d0%b4%d0%be%d0%b1%d1%80%d0%b8%d1%87-%d0%b4%d0%b0-%d1%81%d0%b5-%d0%be%d0%b1%d0%b5%d0%b4%d0%b8/", "text": "Кандидат-евродепутатите на ДПС начело с председателя Мустафа Карадайъ бяха в Добрич. След проведени срещи с жители на селата Зърнево, Орляк, Жегларци и Карапелит, бе проведена предизборна среща и в областния град. Пред митинга председателят на ДПС припомни, че 1989г. дойде промяната, защото имаше 1984 г. Един младеж от Добруджа, нашият почетен председател д-р Ахмед Доган, създаде нелегална организация в онази тоталитарна система и то точно тук, за да се противопостави на тази тоталитарна власт и да защитава нашите права и свободи, припомни лидерът на ДПС. Това може да направи енергията на младия човек, подчерта той. През 1989г. от затворите организираха мирните Майски протести и свалиха тоталитарната власт в България – комунизмът падна. В зората на демокрацията, пак в младежка възраст, г-н Доган създаде ДПС и когато казваме, че младежкото е в темелите на ДПС, именно точно това имаме предвид, обяви Карадайъ. Винаги знаем, че когато е трудно, имаме нужда от енергията и хъса на младите хора и точно заради това залагаме на младите, каза още той. Водачът на листата на ДПС в европейските избори призова симпатизантите и членовете на ДПС да се обединят, за да постигнат заедно успех в изборите. Той припомни резултатите от предишните парламентарни избори, на които 100 000 гласа „отидоха в празното с гласовете на объркани хора“. Заради тези, които вече ги няма, националисти днес управляват нашата Родина, обясни той. Мустафа Карадайъ каза, че в Европейския парламент ГЕРБ, заедно с нашите депутати отстояват езиковото многообразие, а идват в България и забраняват нашия език. Ето това правят тези объркани наши хора, подчерта Карадайъ. А резултатът е с „нашите камъни, по нашата глава.“ И така ще бъде, докато ни дойде акъла, бе категоричен той. Тази Добруджа обаче се обезлюдява и както д-р Адемов цитира Йовков: „Има много мъка“. Имало е, има и днес. Мъката за това, че нашите деца днес са в Европа, а не тук. Мъката на празните къщи и на полу-празните села, каза зам.-председателят на ПГ на ДПС Йордан Цонев. Цонев обясни, че много мъка имаше и през 1985-86-89г. Но вие превърнахте мъката от тези години в съзидание, в труд, в мир, в просперитет и в крайна сметка България днес я има на картата на Европа. Има я такава, каквато е мирна, европейска и просперираща, благодарение на вас, бе категоричен Цонев. След проведените предизборни срещи екипът на Централния лъч на ДПС присъства на благотворителна вечеря-ифтар, дадена от председателя Мустафа Карадайъ. На срещите присъстваха и народният представител д-р Хасан Адемов, областният председател д-р Ердинч Хаджиев и кандидатите за членове на ЕП Атидже Алиева-Вели, Севим Мусак, Сюлейман Сюлейман, Антоанета Асенова и Ертен Анисова. Избори 2019. Платено съдържание. Купуването и продаването на гласове е престъпление.", "date": "2019.05.17", "title": " Мустафа Карадайъ от Добрич: Да се обединим, за да не допуснем повече объркани хора да решават бъдещето ни!\t"}
{"url": "https://trud.bg/%d0%bf%d0%be-%d0%bd%d0%be%d0%b2%d0%b8-%d0%ba%d0%be%d0%bb%d0%b8-%d1%81%d0%bc%d0%b5-10-%d0%bf%d1%8a%d1%82%d0%b8-%d0%bf%d0%be-%d0%b1%d0%b5%d0%b4%d0%bd%d0%b8-%d0%be%d1%82-%d0%b3%d0%b5%d1%80%d0%bc%d0%b0/", "text": "Покупките у нас се увеличават с 2,1% Стандартът ни на живот е около половината от този на средния европейски гражданин. Но по отношение на покупките на нови коли сме близо 10 пъти по-бедни от германците, става ясно от данни на Асоциацията на европейските производители на автомобили. Докато в повечето страни от ЕС покупката на нова кола е нещо нормално, у нас е лукс за повечето граждани. През първото тримесечие на годината в България са регистрирани 11427 нави коли, което е ръст с 2,1% на годишна база. Но е по-важно да се погледне какви са продажбите на фона на броя на хората в страната. Оказва се, че на всеки 621 души от населението в България е купен по един нов автомобил. А в Германия купуват близо 10 пъти повече коли – на всеки 69 души е регистриран по един нов автомобил през тримесечието. На второ място по бедност по отношение на новите коли е Румъния, където е продаден по един автомобил на всеки 441 души. Румъния обаче се развива много по-бързо от нас като през първото тримесечие продажбите на нови коли са нараснали с 22,8%. На трето място е Латвия с един нов автомобил на около 320 души. Продажбите на нови коли там обаче също бързо нарастват – с 8,1% спрямо първото тримесечие на миналата година. Челната петица по бедност по отношение на автомобилите се допълва от Гърция и Унгария, където по един автомобил е продаден съответно на 280 и 210 души. В тези две страни сделките с нови автомобили обаче също нарастват по-бързо отколкото у нас – съответно с 3,5% и 7%. Оказва се, че те не само са по-близо до нивото на богатите страни от Европа, а и по-бързо ги догонват. Като цяло за страните от ЕС на всеки 96 души е продаден по един нови автомобил през първото тримесечие на годината. Най-добре се представя Люксембург, където на всеки 29 местни жители е продаден по един автомобил. Челната тройка се допълва от Белгия с нова кола на всеки 54 души, и Ирландия – на 65 местни граждани. Като цяло в ЕС през първото тримесечие са продадени 5,3 млн. автомобила, което е спад с 2,6%. Но отличници по увеличение на продажбите са Литва с ръст от 53%, Румъния (+22,8%) и Дания (+9%). Само за месец април в ЕС са продадени 1,3 млн. нови коли, което е спад с 0,4%. Но в редица страни има сериозен ръст на сделките. Най-добре по този показател се представят Литва (+42,2%), Кипър (+39,4%), Хърватия (+22,4%), Гърция (+17,2%) и Румъния (+13,9%).", "date": "2019.05.17", "title": " По нови коли сме 10 пъти по-бедни от германците\t"}
{"url": "https://trud.bg/%d0%bd%d0%be%d1%89-%d0%bd%d0%b0-%d0%bc%d1%83%d0%b7%d0%b5%d0%b8%d1%82%d0%b5/", "text": "Тази събота, 18 май 2019, за петнадесети пореден път музеите и галериите в София и в още стотици градове из цяла Европа ще бъдат отворени за посещение до късно вечерта. Над 50 галерии и музеи са подготвили незабравима програма за своите посетители, включваща изложби, концерти и множество забавления, а инициативата за събитието е на Френски Институт в България, Министерство на културата и Столична община, а партньори на събитието са Експресбанк, Sanofi, Citroën и Schneider Electric. Участие в Европейската нощ на музеите ще вземат Национална галерия – Двореца, Национална галерия – Квадрат 500, Софийска градска художествена галерия, Национален археологически институт с музей при БАН, Национален исторически музей, Национален етнографски музей при БАН, Софийския арсенал – Музей за съвременно изкуство и още много други. Музеите и галериите ще отворят своите врати за безплатно посещение на 18 срещу 19 май 2019 г. в часовия диапазон от 17 до 01 часа. Пълната програма за София може да разгледате  .  ", "date": "2019.05.17", "title": " Вижте програмата на Нощта на музеите 2019 в София"}
{"url": "https://trud.bg/%d0%bd%d0%b5%d1%89%d0%be-%d0%ba%d0%b0%d1%82%d0%be-%d0%b0%d0%bb%d1%8f%d1%81%d0%ba%d0%b0-%d0%b0%d0%b7-%d0%be%d0%b1%d0%b8%d1%87%d0%b0%d0%bc%d1%82%d0%b8-%d0%be%d0%b1%d0%b8%d1%87%d0%b0%d1%88/", "text": "Благоевград продължава да бъде територия за млад театър, съобщиха от общината. Тази вечер в „Тара-ра-бумбия“ от 17.00 часа студентите от специалност „Актьорско майстворство“, с художествен ръководител доц. Огнян Спиров на ЮЗУ „Неофит Рилски“ ще представят „Нещо като Аляска“ на камерна сцена на ДТ „Никола Вапцаров“. В ролите ще влязат Йоана Ламбрева, Елисавета Вакъфчиева и Саше Урдовски. Спектакълът е едноактна пиеса, която носи заряда на усилията на човек, пропуснал най-съдържателните си години, поразен от коварна болест. След мъчително възстановяване на миналото, героинята е изправена пред дилемата дали да продължи или да се откаже. Зрителят трябва сам да намери отговор. Театралният маратон продължава от 19.00 часа на Голяма сцена, когато Теди Москов и Симон Шварц ще покажат как „Аз обичам, ти обичаш, тя обича“. Представлението е вдъхновено от филма на Еторе Скола „Обичахме се толкова много“. В 21.30 часа Камерна сцена посреща „Момивенто/Вариации“-пет миниатюри и едно интервю на тема движение. Движението е основната тема на режисьорския проект на Гергана Димитрова – Мовименто/Вариации Movimento/Variations. През разказите на пет авторки с различна националност, език и творчески опит, „Мовименто/Вариации“ осмисля миграционните процеси днес като вид движение на тела, стоки, услуги, информация, пари, души, мисли, мечти, вируси, необходимости. Билети може да намерите на касата на ДТ „Никола Вапцаров“. Утре, 18 май / събота/ фестивалът започва с прожекция на филма „Лив Улман. Къщата на спомените“, 19.00 Деян Донков ще представи „Любовникът“ на Народен театър „Иван Вазов“, а 21.30 часа започва авторското представление- провокация на Юлиана Сайска „Интервюта с душата“. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.05.17", "title": " „Нещо като Аляска“, „Аз обичам,ти обичаш, тя обича“ и „Мовименто/ Вариации“ в седмата вечер на театрален фестивал „Тара-ра-бумбия“"}
{"url": "https://trud.bg/%d1%85%d1%83%d0%b4%d0%be%d0%b6%d0%bd%d0%b8%d1%86%d0%b8-%d0%be%d1%82-%d0%b1%d0%bb%d0%b0%d0%b3%d0%be%d0%b5%d0%b2%d0%b3%d1%80%d0%b0%d0%b4-%d0%bf%d1%80%d0%b5%d0%b4%d1%81%d1%82%d0%b0%d0%b2%d1%8f%d1%82/", "text": "Градска художествена галерия-Благоевград ще представи традиционната обща изложба по повод 24 май – Ден на българската просвета и култура и на славянската писменост. На тази дата е и празникът на областния център на Пиринско. Експозицията ще бъде подредена в голямата зала, а официалното й откриване е на 23 май /четвъртък/. Тази година в изложбата се включват над 25 творци от региона с около 40 творби. Сред участниците има и утвърдени майстори на четката, и млади художници. Посетителите ще видят творби с голямо жанрово многообразие – живопис, графика, дърворезба и приложно изкуство. Изложбата е с конкурсен характер. Тричленно жури, съставено от експерти от София, ще направи селекция и ще оцени произведенията на изкуството. Ще бъдат отличени тримата най-добри автори. Наградите са осигурени от Община Благоевград. Жители и гости на града ще имат възможност да видят творбите до 20 юни 2019 година в ГХГ- Благоевград. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.05.17", "title": " Художници от Благоевград представят обща изложба за 24 май"}
{"url": "https://trud.bg/%d0%b1%d0%be%d1%80%d0%b8%d1%81%d0%be%d0%b2-%d0%bd%d0%b5%d0%b4%d0%be%d0%b2%d0%be%d0%bb%d0%b5%d0%bd-%d0%be%d1%82-%d0%bd%d0%b0%d0%bc%d0%b5%d1%81%d0%b0-%d0%b2-%d1%81%d1%8a%d0%b4%d0%b5%d0%b1%d0%bd%d0%b0/", "text": "“Повече от бат Бойко, никой не прави”, – така гражданин хвали министър-председателя “Не одобрявам това, че някои от властите се опитват да се бъркат в независимата съдебна система. Нали за това се борихме – съдебната власт да е независима.” Това заяви министър-председателят Бойко Борисов. Премиерът допълни, че не е работа на никой от изпълнителната власт да следи избора на главен прокурор. “Има Висш съдебен съвет, има си начини, по които да се избира. Президентската ин­­ституция след това има право да одобри или да не одобри. Тогава влиза в сила нейната роля”, каза още той. Борисов инспектира строежа на АМ “Хемус” при Боаза. През април премиерът направи символична първа копка на новия етап от трасето – 134-километровия участък между Боаза и пътя Велико Търново – Русе. Отсечката трябва да бъде завършена до края на 2022 година. За изграждането є държавата отдели 1,12 млрд. лева. Очаква се автомагистралата през Северна България да бъде окончателно готова през 2024 г., а пускането є в експлоатация да увеличи брутния вътрешен продукт на страната с поне 10%. Заедно с премиера на инспекцията присъстваха министърът на финансите Владислав Горанов и зам.-министърът на регионалното развитие Николай Нанков. “Процесът е на строителството е необратим. На 20 дни извършвам проверки. Минимум с 10% ще се вдигне БВП като се построи магистралата”, каза премиерът. “Разбира се, че ще има тол система на АМ “Хемус”. Тол системата е справедлива. С тези пари ще се поддържат старите пътища. Сега правим наново всички мостове по “Хемус”. Пари трябват за това”, допълни той. Накрая граждани благодариха на Бойко Борисов за направеното. “Повече от бат Бойко, никой не прави. Много ви благодарим”, заяви мъж от присъстващите, а Борисов му отговори “Стига, стига”. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.05.17", "title": " Борисов недоволен от намеса в съдебната власт (обзор)\t"}
{"url": "https://trud.bg/%d1%82%d1%80%d1%83%d0%b4-%d1%83%d0%b8%d0%ba%d0%b5%d0%bd%d0%b4-%d0%b5%d0%b4%d0%b8%d0%bd-%d0%b2%d0%b5%d1%81%d1%82%d0%bd%d0%b8%d0%ba-%d0%b7%d0%b0-%d0%b4%d0%b2%d0%b0-%d0%b4%d0%bd%d0%b8-21/", "text": "Тази събота и неделя: Иван Хаджийски: Психология на нашето иманярство Ее… ех, майка му стара! Да копнеш с кирката… да блесне онова злато… ще полудееш.               Джесика Бийл: Не ми трябват лоши момчета Качество и класа от Минесота. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.05.17", "title": " „Труд Уикенд“ – един вестник за два дни"}
{"url": "https://trud.bg/%d0%be%d1%80%d0%b1%d0%b0%d0%bd-%d0%b8%d1%81%d0%ba%d0%b0%d0%bb-%d0%be%d1%82-%d0%b2%d0%b0%d1%88%d0%b8%d0%bd%d0%b3%d1%82%d0%be%d0%bd-%d1%80%d0%b0%d0%ba%d0%b5%d1%82%d0%b8-%d0%b8-%d0%b3%d0%b0%d0%b7-%d0%be/", "text": "Тръмп се сравни с Орбан, наричайки го свой „близнак” Унгарският министър-председател Виктор Орбан е обсъдил възможната покупка за на американски зенитни ракетни системи със среден обсег на действие по време на срещата, която има тази седмица в Белия дом с президента на САЩ Доналд Тръмп, съобщи Ройтерс. В интервю за националното радио в Будапеща Орбан заявява, че военното сътрудничество е от изключително значение за Унгария и като една от най-бързо растящите икономики в Европа страната може да си позволи създаването на нови, модерни въоръжени сили. „Критическата инфраструктура трябва да бъде защитена в случай на военно нападение и възможностите на Унгария в тази област са непълни. Имаме нужда от зенитни ракетни системи със среден обсег на действие. Правната процедура за придобиването им вече е в ход”, казва Орбан. В интервюто министър-председателят на Унгария също така добавя, че е поискал от Тръмп съдействие за започване на експлоатация находища на природен газ в румънските териториални води на Черно море, което да се случи с участието на американската енергийна корпорация „Ексон”, като единствена възможна алтернатива на доставките на руски природен газ за Европа.", "date": "2019.05.17", "title": " Орбан искал от Вашингтон ракети и газ от Черно море (обзор)\t"}
{"url": "https://trud.bg/%d0%ba%d0%b0%d1%80%d0%bc%d0%b8%d1%87%d0%bd%d0%b0-%d1%80%d0%b0%d0%b7%d0%bf%d0%bb%d0%b0%d1%82%d0%b0-%d1%80%d0%b5%d1%88%d0%b0%d0%b2%d0%b0-%d0%b5%d0%b2%d1%80%d0%be%d0%b2%d0%be%d1%82%d0%b0-%d0%bd%d0%b0-26/", "text": "Изборният ден на 26 май е носител на кармична разплата между партиите, вътре и извън парламента, на мъст заради трупана с години неприязън. Разплата между партиите и техните избиратели ще доведе до промяна на вота на избирателите. Така астрологът Светлана Тилкова – Алена коментира предстоящия вот за европарламента. Астрологичната картина за изборите е ясна – толкова агресия, подлост, насъскване на омраза и лъжи, безскрупулна манипулация на най-първичната част от електората на някои от участниците в изборите, мисля, че досега не сме преживявали, уточнява тя. Според нея партиите ще се наредят по следния начин – ГЕРБ, БСП, ДПС, ВМРО, АТАКА. „Изборният ден е най-благосклонен към ГЕРБ и дава възможност за отлично представяне на изборите, нови симпатизанти и възвръщане на доверието към партията”, казва Алена. Оказва, че за БСП денят също е благосклонен и дава шанс на партията да постигне приемливи резултати. „Но заложат ли на омразата в говоренето и на агресивна кампания, сякаш се готвят за бой последен, трудно ще постигнат партийните си мечти”, прогнозира астрологът. По думите й ДПС са в лична година на глобална промяна, положителна или отрицателна зависи от тях самите. Ако си навредят, сами ще го сторят, без външна намеса, което ще им отнеме евродепутат. Правилно водената кампания им осигурява планираните евродепутати. „Обединените патриоти“ не биваше да се отказват от общо участие. Печелившият им ход беше да са единни и да се явят с обща листа, въпреки междуличностните кризи в отношенията на техните лидери. Губеща е всяка партия – сама за себе си”, отчита Алена. „Появата на Бойко Борисов винаги успокоява, внася доверие и яснота, а тези избори както и номера на бюлетината 12 изискват от него и му обещават позитивно повлияване на изборния резултат на ГЕРБ. От него се иска присъствие не в телевизионните студия, а разговори по места, сред хората, навсякъде, където е възможно, всекидневно”, съветва асторологът. Съгласно глобалната астрологична картина, изненади към този момент не се очакват. Дори нова формация да има евродепутат, то ще е изключение заради грешни послания от водещите политически партии. Можем да обърнем внимание на „Демократична България” – коалицията е балон, форма без съдържание, и „АБВ” – Коалиция за България заради името, познато и обвързано с БСП, може да дръпне гласове от БСП в полза на АБВ, които при отлив от редиците на АБВ няма да се върнат към БСП, уточнява тя. За следващия вот през есента партиите, подписали споразумения с партньори за подкрепа, а също и коалициите са длъжни да се освободят от страховете си, да преценят кои от тези партньори ги дърпат към проблеми и провал и ако имат сили, достойнство и увереност в успеха си, да се явят на изборите самостоятелно. Такава е повелята на годината на Юпитер, който е воин единак, не обича съглашенията, завършва прогнозата си Алена.   Планетарни аспекти, които ще повлияят Повелята на годината на Юпитер и на Земния глиган е почтеност или бързо наказание за блесналата непочтеност. Обвързана с композитната карта на раждането на България и изборният ден обещава глобални промени, които някои ще се опитат да осъществят с агресия, опит за подмамване и купуване на гласове. Разобличаването ще е светкавично. Това важи за всички, без изключение, които ще участват на изборите за евродепутати. Юпитер прави хората лесно манипулиреуми, но и склонни потискащо сериозно да приемат живота, себе си и околните. Заради наивна доверчивост мнозина ще приемат лъжата за истина и обратно, фанатично отхвърляйки всичко различно от вече формираното им мнение. Ретроградният Сатурн в Козирог винаги разкрива някаква скрита истина, в случая – че мнозина градят материалното си благополучие, което не винаги е в сферата на законността, възползвайки се от положението си. Сатурн предупреждава за изборите – който не разговаря лично с избирателите си е губещ. Руши хармонията и умереността, тактът и търпението в отношенията. Подтиква към крайности, търсещи разруха. Разрухата, която вече е започнала в съзнанието на мнозина, ще им даде отговор дали всичко сътворено и прието за естествено няма да се окаже измамно. Дали не е време да излязат от бездънната си самозаблуда, да прогледнат за истините и да продължат напред… или ще се разболеят заради поразените им от омраза мисли към заобикалящия ги свят.   Астрологът Апостол Апостолов пред „Труд”:  Слънцето и Луната са в лоша връзка – Г-н Апостолов, как виждате картината за изборите, които предстоят?  – Глобалната звездна карта вещае успешен и спокоен изборен ден. – Какво казва датата на тези избори – коя от силите ще има предимство?  – Датата не казва нищо – тя няма никакво отношение към политическите партии. Тя е важна само при индивидуалния, личния хороскоп. – Можем ли да сравним ситуацията сега с тази от предишния вот – 25.05.2014 г., и как?  – Не, не може и дума да става за сравнение. Tempura mutantur са казвали древните, т.е. времената се менят. И хората се менят с тях. – Кои планетарни аспекти трябва да се имат предвид и как въздействат?  – Най-важните астроточки в хороскопа са Слънцето и Луната, а в деня на изборите те са в много лоша връзка помежду си. Това означава, че прогресивните сили, хората с прогресивно мислене ще претърпят разочарование. В България все още има много реакционери, уви… – Има 15 партии и 9 коалиции, регистрирани за вота – кои от тях са с предимство?  – С предимство, то се знае, са ГЕРБ, БСП и ДПС. В такъв ред ги и подреждам. Но не виждам изненади. – Как ще повлияе фигурата на премира Борисов?  – Фигурата на Борисов е най-важната фигура в държавата, а и при тези избори в частност. Той е този, който все още крепи вярата на хората в ГЕРБ. Останалите около него са, меко казано, доста невзрачни фигури.   Нумерологът Ели Маринова пред „Труд”:  4 партии са безспорни фаворити 3 до 4 български партии ще влязат в парламента. ГЕРБ и БСП са горе-долу с равен шанс, следвани от ДПС и ВМРО, като „Воля” не бива да бъде пренебрегвана, въпреки че там шансът е доста малък. Това сочи прогнозата на нумеролога Ели Маринова за „Труд”. „Глобалната картина в деня на настоящите евроизбори, пък и за месеца и годината, може да бъде описана като прекомерни прояви на оптимизъм”, анализира датата на вота 26.05.2019 г. експертът по числата. По думите й този оптимизъм не е много добре обоснован, като стремеж на силните на деня да затвърдят позициите си, на което по-слабите се опитват да отговорят с демонстрация на добро положение, за да се опитват да се откроят, да бъдат забелязани, дори и с не особено подходящи и уместни действия и компромиси. „Май се очертава напрегнат, а денят на изборите ще е доста интересен, като събитията ще носят по-скоро напрежение, отколкото ведър оптимизъм. Има опасност поради стремеж към демонстрация на силни позиции и стабилност, въпреки кризата, да бъдат похарчени повече средства от необходимото и разумното и в Европа, и в България”, допълва Маринова. На този ден, доколкото можем да говорим за вземане на преднина, в европейски мащаб тази преднина ще е по-скоро за по-радикалните формации, а за България силите ГЕРБ-БСП са почти изравнени, категорична е тя. По отношение на опозицията Маринова смята, че като цяло програмата, която са си написали от БСП, ще бъде изпълнена, като не е изключено известно пренареждане на евродепутатите на партията. „Доколкото може да се говори за изход от евровота за партията на Нинова, той е предвидим, там кой знае какви изненади едва ли се очакват, като тук не включвам скандалите и компроматите, които напоследък са обичайно явление в българската политика, а влиянието на месеца и деня засилват тези тенденции. При Елена Йончева и Иво Христов може да има промени в последния момент”, уточнява нумерологът. По думите й Бойко Борисов е основен фактор и неоспорим авторитет, но ако се опита да насили нещата, влиянието му няма да е особено ефективно за ГЕРБ. „Изненади винаги може да има, защото времето е твърде забързано и динамично, пробив на един човек или на малка формация е възможен, но това едва ли ще успее да повлияе на голямата картина”, казва в заключение Маринова. На 26 май 1293 г. – При земетресение в Камакура (Япония) загиват около 30 000 души.  1521 г. – Мартин Лутер е изгонен от пределите на Свещената Римска империя на немската нация.  1647 г. – В Хартфорд (Кънектикът) е извършена първата в Америка екзекуция на жена, призната за вещица.  1805 г. – В Милано Наполеон I Бонапарт е коронован за крал на Италия.  1876 г. – След неуспеха на Априлското въстание Панайот Волов се отправя за Румъния и при опит да премине буйните води на р. Янтра се удавя.  1880 г. – С княжески указ окръжията в Княжество България са разделени на околии.  1896 г. – В Москва е коронован последният руски император Николай II.  1983 г. – При силно земетресение (7,7 по Скалата на Рихтер) в Япония, последвано от цунами, загиват 104 души, а хиляди са ранени.  1986 г. – Европейската общност приема Европейското знаме.  1991 г. – Самолет Боинг на авиокомпанията Лауда Еър катастрофира над Тайланд, загиват 223 души.  2002 г. – Завършва посещението на папа Йоан Павел II в България.  2006 г. – При земетресение на остров Ява загиват 5700 души, а почти 200 000 остават без дом. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.05.17", "title": " Кармична разплата решава евровота на 26 май\t"}
{"url": "https://trud.bg/%d0%b0%d0%bd%d0%b4%d1%80%d0%b5%d0%b9-%d0%ba%d0%be%d0%b2%d0%b0%d1%87%d0%b5%d0%b2-%d0%b2-%d1%82%d1%80%d1%8a%d0%bd-%d0%b2%d0%b8%d0%b6%d0%b4%d0%b0%d0%bc%d0%b5-%d0%b5%d0%b2%d1%80%d0%be%d0%bf%d0%b5%d0%b9/", "text": "Кандидатът за член на Европейския парламент от листата на ГЕРБ и СДС д-р Андрей Ковачев се срещна с жители на община Трън. Това съобщиха от пресцентъра на ПП ГЕРБ. Вторият в листата посети градския пазар, където местни производители, търговци и граждани имаха възможност да поставят въпросите си относно предстоящите европейски избори. „Европа наистина трябва да стигне до всеки български дом, до всяко едно населено място. В Трън виждаме европейската солидарност в действие. Тук е пограничен район, от другата страна са Западните покрайнини. Една българска болка, която е следствие на несправедливи договори и тя може да бъде преодоляна единствено с механизмите на европейската интеграция, когато границите станат символични. Европейските средства се дават и за трансгранично сътрудничество с нашите съседи, и за подобряване на стандарта на живот във всяко населено място“, заяви Андрей Ковачев. Той отбеляза, че страната ни е защитила един изключително висок бюджет в програмния период от 2021 до 2027 година за регионално развитие. „Община Трън е инвестирала европейски средствата в подобряване на града и резултатът е видим. Местната власт, която искам да поздравя за проектите, които е реализирала, ще може да продължи да се възползва от европейската солидарност. Ще работим за това да успеем да наваксаме изоставането и да увеличим перспективата пред младите хора да остават в родния си град, да намерят щастието си тук, да създадат семейства. Именно заради това се инвестират средства в детски градини и училища, в енергийна ефективност, в подобряване на градската среда“, каза още Андрей Ковачев. Избори 2019. Платено съдържание. Купуването и продаването на гласове е престъпление. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.05.17", "title": " Андрей Ковачев: В Трън виждаме европейската солидарност в действие\t"}
{"url": "https://trud.bg/%d0%ba%d0%b0%d1%82%d0%b0%d1%81%d1%82%d1%80%d0%be%d1%84%d0%b0-%d0%b1%d0%bb%d0%be%d0%ba%d0%b8%d1%80%d0%b0-%d0%b4%d0%b2%d0%b8%d0%b6%d0%b5%d0%bd%d0%b8%d0%b5%d1%82%d0%be-%d0%bf%d1%80%d0%b5%d0%b7-%d0%bf/", "text": "Временно е спряно движението през Прохода на Републиката, заради пътен инцидент с товарен автомобил в района на старозагорското село Пчелиново. Това съобщиха от пресслужбата на МВР. Екипи на Пътна полиция – Велико Търново оказват съдействие на колегите си и пренасочват леките автомобили през прохода Шипка, товарните изчакват на място. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.05.17", "title": " Катастрофа блокира движението през Прохода на Републиката"}
{"url": "https://trud.bg/%d0%b1%d0%b0%d0%bb%d0%ba%d0%b0%d0%bd-%d1%85%d0%b2%d1%8a%d1%80%d0%bb%d0%b8-%d1%80%d1%8a%d0%ba%d0%b0%d0%b2%d0%b8%d1%86%d0%b0%d1%82%d0%b0-%d0%bd%d0%b0-%d0%bb%d0%b5%d0%b2%d1%81/", "text": "С повторение на миналогодишния финал между „Левски Лукойл“ и „Балкан“ ще завърши мъжкото баскетболно първенство, след като „зелените“ се класираха за битката за титлата. Тимът от Ботевград спечели с 3-2 победи полуфиналната серия с „Берое“ след успех с 81:65 в решителния пети мач в Стара Загора.  „Откакто аз съм президент на Балкан, това ще бъде третият финал на отбора – заяви президентът на клуба Михаил Михайлов. – Надявам се три да бъде щастливото ни число.“  Най-резултатен за победата бе Микейл Хопкинс, който завърши с „дабъл-дабъл“ от 17 точки и 12 борби. Конър Франкамп пък се отчете с 14 т. за домакините.  „Бяхме готови за мача и контролирахме стрелбата на „Берое“ – заяви треньорът на „Балкан“ Небойша Видич. – Играчите ми показаха и индивидуалните си качества в ключовите моменти от мача. Надявам се финалът да бъде интересен колкото този полуфинал. Сигурен съм, че всички българи, които обичат баскетбола, ще видят интересни мачове.“  Сърбинът похвали и поведението на публиката. „В Сърбия това го няма – фенове на „Балкан“ да бъдат до фенове на „Берое“ и да подкрепят отборите си – призна Видич. – Това трябва да послужи за пример както означава да подкрепяш отбора си, а не да мразиш другия.“  Първият мач от финалната серия е във вторник от 21 часа в столичната зала „Универсиада“. Три часа по-рано е футболното дерби между „Левски“ и ЦСКА.", "date": "2019.05.17", "title": " „Балкан“ хвърли ръкавицата на „Левски Лукойл“"}
{"url": "https://trud.bg/%d0%bf%d1%8a%d1%82%d0%b5%d0%bd-%d1%83%d0%b1%d0%b8%d0%b5%d1%86-%d0%be%d0%b1%d0%b6%d0%b0%d0%bb%d0%b2%d0%b0-6-%d0%b3%d0%be%d0%b4%d0%b8%d1%88%d0%bd%d0%b0-%d0%bf%d1%80%d0%b8%d1%81%d1%8a%d0%b4%d0%b0-%d1%81/", "text": "Неправоспособният Петър Здравков, който на 10 септември миналата година надрусан с канабис и кокаин прегази 38-годишния балетист от Варненската опера Мартин Чикалов, обжалва 6-годишната си ефективна присъда. Тя му бе наложена в края на 2018 г. от Варненския окръжен съд, пред когото Петър си призна вината, за да си спести още 3 г. затвор. Сега обаче настоява Апелативният съд да намали още наказанието му. „Изключително много съжалявам, че отнех човешки живот“, каза пред магистратите 26-годишният Петър, който настоя да няма досег с медиите. Защитата му изтъкна, че има смекчаващи вината обстоятелства, защото Петър е млад, има чисто съдебно минало и се разкайва за стореното, като подчерта, че на първа инстанция е трябвало да се установи наличието на съпричиняване на сблъсъка на бул. „Приморски“ край Летния театър. Преди него Здравков е карал със 114 км/ч, след което намалил и ударил колелото на Чикалов със 77 км/ч. От удара тялото на балетиста излетяло на 35 м и той издъхнал от тежка черепно-мозъчна травма, а виновният шофьор зарязал колата си и пред очите на множество очевидци побягнал, припомни обаче прокуратурата. Здравков се предаде в полицията, след като бе обявен за общодържавно издирване. Тогава стана ясно, че е бил санкциониран и друг път за шофиране без книжка, а във фаталния ден не е носил очила, въпреки че не вижда добре. От обвинението се солидаризираха с жалбата на майката на загиналия, която настоя Петър Здравков да получи максималното предвидено в закона наказание от 15 г. На площада пред Съдебната палата за това апелираха също колеги и приятели на Мартин. Те негодуваха, че пътният убиец има възможност да обжалва и без това ниската си присъда. Апелативният съд ще обяви решението си по делото в законния двумесечен срок. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.05.17", "title": " Пътен убиец обжалва 6-годишна присъда, след като надрусан и без книжка прегази балетист\t"}
