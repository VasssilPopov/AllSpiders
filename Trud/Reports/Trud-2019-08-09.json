{"url": "https://trud.bg/%d0%bd%d0%b0%d0%be%d0%bc%d0%b8-%d0%be%d1%81%d0%b0%d0%ba%d0%b0-%d0%bd%d0%b0%d1%82%d1%80%d1%83%d0%bf%d0%b0-20-%d0%bc%d0%bb%d0%bd-%d1%81%d0%b0%d0%bc%d0%be-%d0%b7%d0%b0-%d0%b3%d0%be%d0%b4%d0%b8%d0%bd/", "text": "Преди дни авторитетното списание „Форбс“ публикува класация на най-скъпоплатените спористки в света. За 4-та поредна година на върха застана Серена Уилямс (САЩ), която до 1 юни е заработила 29,2 млн. долара. Лъвски скок обаче прави Наоми Осака. За 12 месеца японката от 15-та позиция се изстреля на втора, след като натрупа $24,3. Всъщност тя е четвъртата тенисистка в света със заработени 20 млн. в зелено. Преди това с подобна биография могат да се похвалят Серена, Мария Шарапова (Русия) и китайката На Ли. Според изданието втората в света е забогатяла с $16 млн. само от спонсори. Преди старта на Ю Ес Оупън през 2018-а, който по-късно спечели, азиатката подписа нови 8 контракта с големи компании. Сред тях са автоболният гигант „Нисан“, авиокомпанията ANA, МASTER Саrd…Най-впечатляващ е договорът й с „Найк“. Според „Таймс“ предишният й спонсор „Адидас“ е бил готов да й даде $8,5 млн., резонно конкуренцията да й предложи повече. Екипът на двукратната шампионка от Големия шлем обаче е отказал оферта дори от $10 млн… Всъщност уникалното в споразумението й с „Найк“, че Наоми има право да разполага на екипа си 3 лога на други спонсори. Подобна привилегия не са имали дори Федерер, Надал, Серена и Шарапова. В актуалната класация обаче приходите на Осака от спортния гиганта не са взети в предвид, защото договорът е подписан по-късно. В края на юни шампионката вече има контракти, които й носят над $25 млн. И до олимпиадата Токио 2020 се очаква тя да стане най-скъпоплатената спортистка в света. Японката Наоми Осака и Серена Уилям (САЩ) излизат една срещу друга в четвъртфиналите на тенис турнира в Торонто (Канада). Двубоят е повторение на миналогодишния финал на откритото първенство на САЩ, който азиатката спечели. 37-годишната американка няма победа над азиатката в двата мача помежду ми досега. „Много съм развълнувана – каза Наоми преди двубоя. – Растях, докато я гледах. Така че, когато и да имам шанс да играя срещу нея, чувствам, че това е възможност, откриваща се един път в живота.“  В момента Осака е в много добра позиция да си върне първото място в световната ранглиста и да изпревари настоящата лидерка Ашли Барти (Австралия). Миналогодишната шампионка Симона Халеп (Румъния) също е на четвъртфинал.", "date": "2019.08.09", "title": " Наоми Осака натрупа $20 млн. само за година"}
{"url": "https://trud.bg/%d0%bd%d0%b0%d0%b9-%d0%bc%d0%bd%d0%be%d0%b3%d0%be-%d0%bd%d0%b0%d1%80%d0%b0%d1%81%d1%82%d0%b2%d0%b0%d1%82-%d0%ba%d1%80%d0%b5%d0%b4%d0%b8%d1%82%d0%b8%d1%82%d0%b5-%d0%b7%d0%b0-%d0%bf%d0%be%d0%ba%d1%83/", "text": "Намаляват милионерските заеми Най-голям ръст има при кредитите за домакинствата за суми между 100 хил. и 250 хил. лв., сочат данните на БНБ. За година тези заеми са нараснали с 21%, или с малко над 5 хил. броя и към края на юни доближават 30 хил. броя. Най-често това са кредити за покупката на жилища. На второ място по ръст се нареждат по-големите заеми за домакинствата в размер между 250 хил. и 500 хил. лв. За година те се увеличават с 18% и вече надминават 3000 броя. Със сума в такива граници може да се купи доста голям апартамент. Но част от тези заеми са взети от хора като адвокати, нотариуси и зъболекари и са вложени в бизнеса им като например за покупка на офис или оборудване, макар че са регистрирани като кредити за граждани. При по-големите кредити за домакинства обаче има сериозен спад. Заемите между 500 хил. и 1 млн. лв. намаляват с 18% за година и достигат само 554 броя. А тези над 1 млн. лв. се свиват с 45% до 175 броя. Оказва се, че пазарът на заеми за домакинствата се движи от хора със стабилни и доста високи доходи, които могат да си позволят да вземат и да изплащат заем за покупката на жилище или за развитие на бизнеса си. При по-малките заеми за граждани между 25 хил. и 50 хил. лв. също има сериозен ръст от 11,8%. Като това са предимно суми необходими за покупката на кола или за основен ремонт в дома. Като отново такива заеми взимат хора с високи доходи. При по-малките заеми за домакинствата ръстът е по-малък, като при тези между 2500 лв. и 10 хил. лв. дори има спад. В резултат общият брой на банковите кредити за гражданите нараства с над 58 хил. броя за година и достига 2,947 млн. броя.   Оптимизмът на хората се увеличава Общата оценка на хората за икономическата ситуация в страната през последните 12 месеца леко се подобрява, показва анкета на НСИ. Прогнозите за следващите 12 месеца също са по-благоприятни спрямо анкетата преди три месеца. По отношение на финансовото състояние на домакинствата и оценките, и очакванията на хората в градовете леко се подобряват, докато мненията на живеещите в селата са малко по-негативни. През юли повечето хората продължават да оценяват ситуацията в страната като неблагоприятна за спестяване, въпреки че техният дял намалява. Анкетата отчита и малко по-позитивна нагласа в намеренията на градското население по отношение на покупката на предмети за дълготрайна употреба и покупката или построяването на жилище през следващите 12 месеца. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.08.09", "title": " Най-много нарастват кредитите за покупка на жилища\t"}
{"url": "https://trud.bg/%d1%82%d1%80%d1%8a%d0%bc%d0%bf-%d0%bf%d0%be%d0%bb%d1%83%d1%87%d0%b8%d1%85-%d0%bc%d0%bd%d0%be%d0%b3%d0%be-%d1%85%d1%83%d0%b1%d0%b0%d0%b2%d0%be-%d0%bf%d0%b8%d1%81%d0%bc%d0%be-%d0%be%d1%82-%d0%ba/", "text": "Президентът на САЩ Доналд Тръмп каза, че е получил вчера „много хубаво писмо“ от севернокорейския лидер Ким Чен-ун, предаде БТА. Тръмп заяви пред журналисти, че може да се срещне отново с Ким, но не уточни кога. В писмото севернокорейският лидер е обяснил, че неотдавнашните изпитания на ракети, извършени от страната му, са били в отговор на съвместни военни учения на САЩ и Южна Корея. „Той е недоволен заради военните маневри… Знаете, че и аз никога не съм ги харесвал“, каза Тръмп.", "date": "2019.08.09", "title": " Тръмп: Получих „много хубаво писмо“ от Ким Чен-ун, може да се срещнем отново"}
{"url": "https://trud.bg/%d0%be%d1%81%d0%b5%d0%bc-%d0%b4%d1%83%d1%88%d0%b8-%d1%81%d0%b0-%d0%bf%d0%be%d1%81%d1%82%d1%80%d0%b0%d0%b4%d0%b0%d0%bb%d0%b8-%d0%bf%d1%80%d0%b8-%d0%bd%d0%be%d0%b2%d0%b8-%d0%b5%d0%ba%d1%81%d0%bf%d0%bb/", "text": "Осем души са пострадали при нови експлозии в депото за боеприпаси край Ачинск, съобщи ТАСС. Pетима цивилни, един военен и двама полицаи sa потърсили медицинска помощ. От болницата в града уточнили, че един човек със счупено ребро е отказал да бъде хоспитализиран. Четирима други са приети за лечение. От Министерството на отбраната на Руската федерация съобщиха, че в резултат на нови експлозии е ранен един човек. „В резултат на взрива служител на частната охрана на контролно-пропускателния пункт на склада получи наранявания от счупено стъкло“, съобщиха от военното ведомство. Причината за новите експлозии е била мълния, според от Министерството на отбраната. „На 9 август 2019 г. вследствие на мълния, пробила в склада, боеприпасите са се запалили, след което е последвала детонация.В резултат на взрива служителят по сигурността на контролния пункт на склада получи леки наранявания“, се казва в съобщението.", "date": "2019.08.09", "title": " Осем души са пострадали при нови експлозии в Ачинск"}
{"url": "https://trud.bg/%d0%b8%d0%b2%d0%b0%d0%bd-%d1%82%d0%be%d0%b4%d0%be%d1%80%d0%be%d0%b2-%d1%89%d1%8f%d0%bb-%d0%b4%d0%b0-%d1%81%d0%b2%d0%b0%d0%bb%d1%8f-%d0%bf%d1%80%d0%b0%d0%b2%d0%b8%d1%82%d0%b5%d0%bb%d1%81%d1%82%d0%b2/", "text": "Обвинените за кибертероризъм решавали в чатове кого да хакнат Свидетели: „ТАД Груп“ точеха бази данни от държавни институции и частни дружества Специализираната прокуратура за втори път разпространи доказателства срещу хакера Кристиян Бойков, собственика на „ТАД Груп” Иван Тодоров и изпълнителния директор на фирмата Георги Янков. Ден, след като послужиха с съда за задържането под стража на Тодоров, те бяха качени в сайта на Специализираната прокуратура. В тях се съдържа кореспонденция между обвиняемите в „Телеграм”, от които се вижда, че са рекетирали фирми и са продавали информация. Разпространени са четири файла, в единия се цитира Тодоров, който в чат група „tad cyber team” на 05.03.2019 г. пише: „ Ще свалям правителството хаха”. В съдебната зала в четвъртък прокуратурата предостави нови доказателства срещу собственика на „ТАД Груп” и подчинените му, но така и не стана ясно кой е поръчителят на атаката срещу НАП. В четвъртък Апелативният специализиран съд промени мярката на Тодоров от парична гаранция от 100 хил. лв. в „задържане под стража” още в залата, след като се запозна с новите доказателства. Свидетелски показания уличават него и част от подчинените му в незаконно източване на бази данни на множество институции и частни фирми и са съмбирали информация за висши политици, висши магистрати, както и редови прокурори и следователи. Според адвоката му Ина Лулчева за това решение на съда е помогнало и публичното разпространение на доказателства по делото. Тя отбеляза абсурдната ситуация, че предполагаемият извършител на атаката е на свобода с най-леката мярка подписка, единият подбудител Георги Янков е с гаранция 20 хил. лв., а другият Иван Тодоров е в ареста.   Рекетирали фирми, за да им станат клиенти „Ще ги гоним за тестове, ако не – в новините” Служители на „ТАД Груп” са рекетирали фирми, за да им станат клиенти, се вижда от предоставените от прокуратурата доказателства. Сред пострадалите са няколко застрахователни компании, сайт за електронна поща и дори редакция. Хакерите продавали и данни от разбитите сайтове. В чат е намерена публикация от Иван Тодоров, свързана с български уебсайт за публикуване на обяви: „ Тук може да се ориентираме също за големи компании, като скипваме някои които е ясно, че ще ни резнат. Ако не, ще получат CV с троянски катър”. В чат комуникация с дата 03.11.2018 г. Бойков пише: „Ударих застрахователен брокер”„Имам достъп до вътрешната система на застрахователна компания”, на което Иван Тодоров отговаря: „Значи да ги гоним за тестове, ако не – в новините”. Бивш служител на фирмата свидетелства: „Не съм сигурен кой го предложи Иван или Кристиян, част от политиката на фирмата за набиране на клиенти да бъде тестването на сайтове на различни дружества без тяхно знание и в последствие да ги набират като клиенти. Тази политика на фирмата се коментираше постоянно в офиса основно между Иван и Кристиян, като двамата си говореха, че трябва да се изготви списък с най-големите български сайтове, които да бъдат тествани без знанието на техните собственици, като след това бъдат привлечени като клиенти”. Според свидетеля Бойков продавал и данни от хакнати сайтове: „В началото на м.април 2019 г. Кристиян влезе в офиса ни, като се заливаше от смях. Когато го попитахме какво се е случило, той ни каза, че е продал някаква база данни за 15 000, не си спомням в каква валута. Доколкото разбрах, купувачът е бизнесмен – българин от конкурентна фирма”. Показания пред прокуратурата са дали и пострадали фирми.   Разследващи пред „Труд”: Може да има още обвиняеми по аферата По разследването за хакерската атака срещу НАП може да има привлечени още обвиняеми. Това разкриха пред „Труд” запознати с разследването. Продължава отключването на иззетите компютри от офиса на „ТАД груп” и вероятно от тях ще бъдат извадени още доказателства за дейността на обвинените за аферата. Откритите досега файлове бяха представени от прокуратурата като доказателства срещу тримата, разследвани по случая. Въпреки, че по време на заседанието в апелативния спецсъд в четвъртък не стана ясно, кой е поръчител на хакерската атака, разследващите се заканиха, че скоро ще се съберат доказателства за това. Преди дни шефът на ГДБОП Ивайло Спиридонов заяви, че: „Хакерската атака е зададена отвън на фирма „ТАД груп”, а разследващите знаят кой е поръчителят. Към момента има достатъчно данни за това, откъде идва въпросната поръчка”. Първоначално в медиите се появиха слухове, че зад хакването стоят член на политическа партия и негов приятел. Това обаче засега не се потвърждава от работещите по случая.   Американците отнеха визата на шефа на „ТАД Груп” САЩ са отнели визата на шефа на „ТАД Груп” Иван Тодоров, след като получи обвинение като подбудител на атаката срещу НАП. Това е станало в началото на седмицата. Тодоров е обвинен в кибер теророзъм, целящ създаване на смут и паника в обществото. Самият той отрича обвиненията и твърди, че никога не подбуждал подчинените си към незаконни действия. Дипломатите от американското посолство внимателно следели развитието на скандала с НАП, защото Тодоров имал тесни бизнесконтакти със САЩ. Той редовно пътувал зад океана, защото има солиден бизнес с Америка. Преди 3 години основава българския клон на американската компания „ТАД Груп”, която е със седалище в Ню Порт Бийч, Калифорния. Той се сдобива и с разрешително да поеме франчайза на американска международно известна верига за сандвичи. Малко преди да бъде арестуван е избран от фирмата да развие бизнеса и в Румъния. Във вихъра на скандала с изтеклите данни от НАП, той замина за Канада на среща на веригата ресторанти, които управлява в България: „Тази среща е ежегодна и подлежа на глоба от 5000 долара, ако не присъствам. Билетите ми са купени преди два месеца и мога да го удостоверя”, каза той. Тодоров се върна точно на датата, която беше посочил пред прокуратурата – 30 юли и беше арестуван още на летището. По-късно беше освободен под гаранция, а в четвъртък – отново задържан. Във Варна, откъдето е бизнесменът, се носят слухове, че през 1997 г. е бил разследван заради скиминг и тогава също се е лишил от американска виза. Тя обаче му била върната, защото нямало доказателства срещу него и не бил осъден.   Кристиян: Ае да думкаме НАП Който намери IP адреса, печели каса бира Кристиян Бойков се е канел на 14 април да удари сайта на НАП, става ясно от преписка между Кристиян Бойков, Иван Тодоров и други служители на фирмата. Установена и свалена е комуникация от чат приложение „Telegram”, инсталирано на личния телефон на Кристиян. Приложението е настроено и работи с абонатен номер за всеки профил, като в конкретния случай акаунтът на Бойков е свързан с телефонния му номер. В чатовете Кристиян участва с потребителско име „John Doe”. На 7 март т.г. той води кореспонденция със З.М. и шефа си Иван Тодоров. На 22 март Бойков пише: „Започваме” и в последствие допълва „Ае да думкаме нап”. В чата между Кристиян, Тодоров и З.М. от 14.04.2019 г. има публикация от Бойков: „НАП тая вечер си заминава”. Показания на свидетеля И. А. потвърждават, че именно Кристиян е човекът, ударил приходната агенция: „Тази кореспонденция я водихме посредством приложението „Телеграм”. По време на разговора Кристиян Бойков ме попита дали ще му помогна да „хакнем” Национална агенция по приходите, като уточни, че иска да „хакнем” домейните nap.bg и nra.bg, както и всички поддомейни на НАП. Кристиян искаше да направим пробив в информационната система на НАП и да свалим база данни”. В група с 44 участници озаглавена „ehsoftuni” създадена на 04.04.2019 г. има публикувано на 04.04.2019 г. съобщение от Бойков: „Който намери IP адреса на новия сървър на НАП печели една каса бира”. Бойков е свалял от различни ударени сайтове информация за „Биволъ” и ги пращал на главния редактор Атанас Чобанов, с който бил в таен чат. За това е знаел Иван Тодоров. В чата Кристиян споделя на шефа си уеб адрес на държавно учреждение и пише: „Другата седмица са в Биволь”. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.08.09", "title": " Иван Тодоров щял да сваля правителството (обзор)\t"}
{"url": "https://trud.bg/%d0%ba%d0%be%d0%bc%d0%bf%d1%8e%d1%82%d1%8a%d1%80%d0%b5%d0%bd-%d0%b5%d0%ba%d1%81%d0%bf%d0%b5%d1%80%d1%82-%d0%b2%d0%bb%d0%b5%d0%b7%d0%b5-%d0%b2-%d1%81%d0%b8%d1%81%d1%82%d0%b5%d0%bc%d0%b8%d1%82%d0%b5/", "text": "Впечатляващо ниско ниво на сигурността на системите на митниците, на ДА „Електронно управление“, на Агенцията по вписванията, на Модула за следене на оперативността на електронния обмен между институциите и на много други свързани с държавата учреждения „лъсва“ само с помощта на просто търсене в търсачката „Гугъл“. Това показа нагледно в социалните мрежи компютърният специалист Данаил Велев, съобщщи  . Така, например, кампанията на Държавна агенция „Електронно управление“ е с толкова слабо защитен сайт, че с минимално „дописване“ на адреса се стига до съдържанието на компютъра, на който страницата е качена. Виждат се и паролите на администриращите я потребители, оставени в абсолютно незащитен вид. Значително по-фрапиращо е, че защитата на Агенцията по вписванията също се оказва несъществуваща и отново без никакви хакерски действия всеки потребител може да види всички плащания към нея – заедно с личните и банковите данни на граждани и фирми. Видим за външния свят се оказва и административният панел на системата на Агенция „Митници“, като на теория това дава възможност на всеки да се регистрира като администратор и да извършва промени в системата. Достъпни за всички желаещи стават и данните за възлите за електронен обмен на всички държавни структури, включително тези в сферата на сигурността. Според специалисти, пожелали анонимност, Велев не извършва престъпление като показва тези слабости, тъй като става въпрос за общодостъпни ресурси. Това обаче означава, че всеки програмист може да направи скрипт и да събере автоматично тези данни и така да изтегли, напр. цялата база. „Гугъл“ знае повече за държавата ни, отколкото тя знае за себе си, обобщава друг анализатор. По думите му е очевидно, че ботовете на търсачките по никакъв начин не са били спирани да посещават уж скрити секции, а някои от така „осветените“ системи са уязвими от т.нар SQL инжекции в полетата за въвеждане на данни. Има и информация от тестове и анализи, която някак е останала достъпна. „Държавата е пуснала съдържанието си и е дала достъп на „Гугъл“, а оттам – и на целия свят. (…) Данните продължават да изтичат на улицата“, обобщава анализаторът. Ироничното е, че сред реагиралите със смесица от изумление и искрена забава потребители е и обвиненият за кибератаката срещу НАП Кристиян Бойков, който очевидно отново е онлайн…", "date": "2019.08.09", "title": " Компютърен експерт влезе в системите на ключови институции през търсачката „Гугъл“"}
{"url": "https://trud.bg/%d1%82%d1%83%d1%80%d1%86%d0%b8%d1%8f-%d0%be%d1%82%d0%bd%d0%be%d0%b2%d0%be-%d0%bf%d0%be%d0%b8%d1%81%d0%ba%d0%b0-%d1%81%d0%b0%d1%89-%d0%b4%d0%b0-%d0%b5%d0%ba%d1%81%d1%82%d1%80%d0%b0%d0%b4%d0%b8%d1%80/", "text": "управляващите и опозицията в турския парламент направиха съвместно изявление с искане САЩ да екстрадира лидера на гюленисткото движение (ФЕТО), съобщава Анадолската агенция. Турция обвинява ФЕТО и нейния лидер Фетхулах Гюлен в организирането неуспешния преврат от 15 юли 2016 г. „Той продължава да разпространява еретичните си виждания, използвайки тактиката на терористични организации като „Ислямска държава“ и „Ал Кайда“, се казва в изявлението. Според депутатите действията на Гюлен вредят на двустранните отношения между Анкара и Вашингтон, които се основават на взаимно доверие.", "date": "2019.08.09", "title": " Турция отново поиска САЩ да екстрадират Фетхулах Гюлен"}
{"url": "https://trud.bg/%d0%b5%d0%b2%d1%80%d0%be%d0%bf%d0%be%d0%bb-%d0%b7%d0%b0%d0%b4%d1%8a%d1%80%d0%b6%d0%b0-70-%d1%87%d0%be%d0%b2%d0%b5%d0%ba%d0%b0-%d0%b2-%d1%81%d0%bf%d0%b5%d1%86%d0%be%d0%bf%d0%b5%d1%80%d0%b0%d1%86%d0%b8/", "text": "Полицейските служби в няколко европейски страни са арестували 70 човека в хода на специална операция срещу трафика на деца, обяви днес Европол, предаде БТА. В ръководената от Великобритания операция, която е била проведена от 17 до 23 юни т. г., са участвали 16 държави от ЕС, включително България, както и Исландия и Швейцария. Правоохранителните органи са били подпомагани от социални служби, общински власти и неправителствени организации. Проверени са били 125 хиляди лица и 63 800 превозни средства и са били извършени обиски в 1100 обекта – частни имоти, предприятия и хотели. Имало е проверки по железопътни гари, летища и гранични пунктове. В хода на разследването са били идентифицирани 206 предполагаеми жертви, 53 от които малолетни. В резултат на операцията са арестувани 34 човека за трафик на хора и 36 – за отвличане, трафик на деца с цел сексуална експлоатация и способстване за незаконна имиграция.", "date": "2019.08.09", "title": " Европол задържа 70 човека в спецоперация срещу трафика на деца"}
{"url": "https://trud.bg/%d0%be%d1%80%d0%b3%d0%b0%d0%bd%d0%b8-%d0%bd%d0%b0-%d0%b4%d0%be%d0%bd%d0%be%d1%80-%d0%bd%d0%b5-%d1%81%d1%82%d0%b8%d0%b3%d0%bd%d0%b0%d1%85%d0%b0-%d0%b4%d0%be-%d0%bf%d0%b0%d1%86%d0%b8%d0%b5%d0%bd%d1%82/", "text": "Белите дробове са присадени в чужбина 1139 българи се нуждаят от трансплантация Сърце, бъбреци и черен дроб на донор, изпаднал в мозъчна смърт, не стигнаха до нуждаещи се пациенти. “Органите функционираха и бяха с добри показатели”, заявиха пред “Труд” от Комисията по мозъчна смърт в УМБАЛ-Бургас, където на 7 август е станала донорската ситуация. Медиците по координация от морския град веднага са уведомили по надлежния ред, че имат годни органи от 51-годишна жена. Според Агенция “Медицински надзор”, в която от 1 април се вля Изпълнителната агенцията по трансплантации (ИАТ), до присаждане не се е стигнало поради липса на съвместимост на донора с реципиентите в базата данни от страната. От там обаче отказаха да отговорят дали донорските бази у нас са получили дори проби от органите за анализ. Чакащите по Евротранслант пациенти също са били несъвместими с българския донор, посочиха още от “Медицински надзор”. Източник на “Труд”, пожелал анонимност, заяви, че органите не са стигнали до реципиентите заради тежка администрация, хаос и липса на координация в родните структури, откакто е станало вливането и ИАТ беше закрита. Допълнително усложнение е и фактът, че от миналата седмица Клиниката по чернодробно-панкреатична хирургия и трансплантология към Военномедицинска академия в София, където се извършва присаждане на черен дроб, е в ремонт и тази интервенции са временно преустановени. Белият дроб на донора от Бургас е бил присаден в чужбина на 50-годишен пациент по линия на Евротрансплант. По непотвърдена информация интерес към сърцето е имало от Словения, но то не е било трансплантирано. В момента у нас за бъбреци чакат 1018 души, за сърце – 47, а за черен дроб – 46, от бели дробове се нуждаят 18 пациенти, 10 – от панкреас или общо 1139. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.08.09", "title": " Органи на донор не стигнаха до пациенти\t"}
{"url": "https://trud.bg/%d0%bc%d0%be%d0%bd%d0%b8%d0%ba%d0%b0-%d0%b2%d0%b0%d0%bb%d0%b5%d1%80%d0%b8%d0%b5%d0%b2%d0%b0-%d0%b7%d0%b0-%d0%be%d0%b1%d0%b8%d1%80%d0%b0-%d0%b2-%d0%b4%d0%be%d0%bc%d0%b0-%d0%b9-%d0%be%d1%82-%d0%bf/", "text": "Моделът Моника Валериева, от чийто дом в столичния Студентски град бяха откраднати над 92 хиляди евро и ценности, коментира обира. „Случаят е специфичен, не е точно нормалният обир“, каза тя по  . „Аз съм човек, въпреки че съм в публичното пространство, комуникиращ с много малко хора. Което ще рече, че може би се касае за близък човек от моето обкръжение. Изплаших се, защото са влизали в дома ми и защото разбрах, че са ме следили и защото си видях бикините до секс играчки, примерно, затова се изплаших. Мисля, че е достатъчен повод да влезеш на мястото, на което живееш от 8-9 години, и да завариш всичко е ей-така. Вратата ми беше заключена толкова пъти, колкото аз я бях заключила. И ние я отворихме с ключа си, без да има никакъв проблем. Най-вероятно се касае за подправен ключ. Просто ми нямаше най-ценните вещи“, разказа Валериева и уточни, че става въпрос за два часовника, доста бижута, които при продажба нямат стойност. „Те се равняват при закупуването им на 200 000 лева и 92 000 евро в кеш“, каза тя. На въпрос откъде са тези пари, Валериева отговори: „Мен НАП не ме разследва. Аз съм се осчетоводила, счетоводството ми е изпратило договора. Плащам си данъците. Писаха, че съм безработна. Не съм безработна, аз имам компания, имам три компании, работя. Аз никога, като едно умно момиче, не бих предоставила исканата сума, която ми липсва, или нещо такова, ако не мога да докажа доходите си. Може би много хора, които ме обявяват за глупава, че съм си държала парите така, че дори милионерите не си държат парите така, да го отчитат както искат. Аз знам за себе си, това не може да ме бутне по никакъв начин“, категорична е Валериева. Нищо от откраднатото не е било застраховано. Парите в кеш са били за кола, обясни още Моника Валериева. „За съжаление, след разговора ми с полицията ми казаха, че най-вероятно става въпрос за близкия ми кръг, но работят по всички версии, включително групировки, които се занимават с кражби, и нямат нищо общо с близкия ми кръг. Аз се съмнявам във всички, не живея нормален живот в момента. Аз комуникирам с 5 човека и се съмнявам във всички тях, а не искам, защото те са ми най-близките хора и е много странно“, добави моделът. Задържани все още няма.", "date": "2019.08.09", "title": " Моника Валериева за обира в дома й: От полицията казаха, че най-вероятно са хора от близкия ми кръг"}
{"url": "https://trud.bg/%d1%82%d1%80%d1%8a%d0%bc%d0%bf-%d1%81%d0%b0%d1%89-%d0%bd%d0%b5-%d1%81%d0%b0-%d0%b3%d0%be%d1%82%d0%be%d0%b2%d0%b8-%d0%b7%d0%b0-%d1%82%d1%80%d1%8a%d0%b3%d0%be%d0%b2%d1%81%d0%ba%d0%be-%d1%81%d0%bf%d0%be/", "text": "Президентът на САЩ Доналд Тръмп заяви, че засега Съединените щати не са готови за сделка по въпросите на търговията с Китай. Той подчерта, че преговорите между двете държави продължават, пише  . „Ще видим дали ще има среща през септември. За Китай тази година беше най-лошата от последните 35”, заяви Тръмп. На 1 август Доналд Тръмп обяви намеренията на САЩ да въведат 10% мито за стоки от Китай на обща стойност 300 милиарда долара. В същото време Народната банка на Китай започна да сваля курса на юана спрямо долара и в средата на тази седмица беше достигната психологическата граница от 7 юана за долар. Във вторник САЩ включиха Китай в списъка на държавите, манипулиращи валутата и заявиха, че ще работят с Международния валутен фонд за премахване на „несправедливото предимство”, което е получил Китай. Пекин определи решението на САЩ като необмислен ход и предупреди, че това ще доведе до трусове на международните финансови пазари и ще стане пречка пред възстановяването на световната икономика.", "date": "2019.08.09", "title": " Тръмп: САЩ не са готови за тръговско споразумение с Китай"}
{"url": "https://trud.bg/%d0%bb%d0%b5%d1%82%d0%bd%d0%b8%d1%82%d0%b5-%d1%82%d1%80%d0%b5%d0%b2%d0%be%d0%b3%d0%b8-%d0%bd%d0%b0-%d0%bc%d0%b0%d0%ba%d0%b5%d0%b4%d0%be%d0%bd%d1%86%d0%b8%d1%82%d0%b5-%d0%be%d1%82-%d1%81%d0%b5%d0%b2/", "text": "Охрид e последна алтернатива за море и плаж Ако тръгнете от Скопие към каньона Матка с изкуственото езеро и манастирите около него, непременно ще минете покрай РСЦ „Треска“. Просто оттам е пътят, друг няма. На местното наречие РСЦ означава „Рекреативно-спортски центар“. Възстановителен спортен център, не е трудно да се разбере. Треска е името на реката, която минава покрай този РСЦ и пълни езерото в центъра на парка, построен с цел когато няма къде де отидат през уикендите или през лятото, жителите на Скопие да отскачат до там само за ден-два, или за повече през летния сезон. Там всяка година прекарваше лятната си почивка майка на нашите приятели Нада и Томе. Когато в Скопие ставаше непоносимо да се диша от високите температури и от липсата на проветряване на града, захлупен от Водно от юг и от Скопска Црна гора от север, двамата закарваха старицата на „Треска“. Хем да е близо до тях, хем да не се пържи из бетона на града. Носеха u храна и други неща отвреме навреме, и аз веднъж с Томе ходих до там. Бабата си имаше малък и скромен дом, предназначен за туризъм и летуване- малка каравана от времето, когато цяла бивша Югославия бе побесняла да отговори на модата и да летува, пътувайки с каравани. За целта било организирано собствено производство на каравани от различен калибър и някак си ударно станало въпрос на престиж да се снабдиш с този пътуващ дом. Особено това се отнася да нашите братовчеди оттатък границата, които умират да са в крак с модата и чрез една или друга придобивка, да повишават социалния си престиж и място в обществото. Поне в собствените си очи. Започнало масово купуване на кредит- това си беше популярна, но и полезна търговска практика в Титова Югославия, на каравани, които македонците взимаха по примера на онези от северните републики. Но понеже караваната, все пак, е сезонно средство, през останалото време трябва да бъде паркирано някъде. Къде-къде- на улиците, в двора, или просто където има място. Така Скопие в последните години преди разпада на СФРЮ, било заприличало на огромен паркинг на каравани. Общината се видяла в чудо и решила да забрани държането на колесарите пред домовете или пред входовете на жилищните блокове. И дали алтернатива- на огромната поляна в РСЦ „Треска“ да бъдат събрани всички каравани от Скопие. Така и станало. И днес, ако пътувате наистина към красотите и загадъчността на Матка, хвърлете едно око към двора на „Рекреативно-спортския центар“. Десетки и стотици каравани са подредени в редици така, че да могат да бъдат ползвани по предназначение от хората, които не могат да си позволят друго летуване, освен по най-скромния и евтин начин. Като майката на Нада и Томе Татабитовски. Иначе самият Томе, инженер по професия и съпругата му Весна, лекарка, вече и двамата пенсионери, винаги са предпочитали да летуват в Гърция. Този „навик“ бе закодиран в умовете на хиляди семейства от Северна Македония още от времето на Югославия, когато сърби, хървати, босненци, словенци, ако нямаха шанс да отидат на Адриатика, тръгваха на тълпи към Халкидики и надолу по плажовете на Гърция. За разлика от северните републики обаче, които виждаха в почивките на юг нормална практика и просто възможност да ползват правото си на отдих, за македонците от онези генерации, пък и сега, това е въпрос на престиж и на социален статус. Темата за това къде ще се ходи през лятото е една от най-„вкусните“ и се обсъжда семейно почти цяла година. Търсят се варианти, различни от миналата, но в крайна сметка пак се отива на познатите вече места. Най-вече- Халкидики. Разбира се, целият този дебат се популяризира пред близките и познатите с цел да се спечели в техните очи уважение и дори малко завист- ето, тези наши съседи пак отиват в Гърция, явно каквито и кризи да се случват, те преминават покрай тях. Макар че едно друго познато семейство, прехласвайки се по почивката си в Гърция, се изпусна- докато съпругът ни убеждаваше колко хубаво са прекарали, съпругата му, май нещо му беше сърдита, му се скара: какво се хвалиш, докато вие плувахте и се печахте на пясъка, аз трябваше да седя край огъня да бъркам манджи и да пека чушки, които си докарахме в багажника от Скопие. Не бяхме изненадани- пълнят багажниците с чушки и домати, за да дават пари на гърците… Така. Понякога дори ми се струва, че летуването в Гърция е някаква форма на мазохизъм. Нали помните онзи случай от 2008 г. Когато през април премиерът Никола Груевски и компания се върнаха от Букурещ без Македония да е получила покана за членство в НАТО поради ветото на Гърция, „на клада“ бе поставено всичко гръцко. Груевски отправи призив да се бойкотират стоките в най-популярната търговска верига в страната „Веро“- на гръцкия бизнесмен Веропулос, да не се летува по гръцките плажове, узото, което се продава в магазините и ресторантите, да се нарича „Мастика, произведена на юг от Гевгели“, въобще, пълен бойкот на Гърция. Което не попречи хиляди македонци да поемат на юг, водени повече от традицията и „социалното си задължение“ да се пекат на гръцкото слънце, отколкото да прегърнат патриотарския призив на премиера си Груевски. Голям смях беше, да си призная. Ето, и сега, чета, повечето политици от Скопие са пак някъде там- кои в свои имоти, кои по хотели или къмпинги, но пак са там. Само да припомня, че почивният сезон за политическия елит и за държавната администрация в Северна Македония започва от датата 3 август. На втори август са честванията на Илинденското въстание, които и тази година потвърдиха за пореден и тъжен път вътрешните поделби в обществото. Но празникът мина и политиците и държавните служители тръгнаха на почивка. Зоран Заев е някъде в Гърция, лидерът на опозицията Християн Мицковски е в Хърватия. Това не им пречи обаче чрез своите профили в социалните мрежи да поддържат горещ спора помежду си, който така и не е спирал. На юг е някъде и подалата оставка като председател на Специалната прокуратура Катица Янева, за която се твърдеше, че поради скандала с изнудването около бизнесмена Орце Камчев, е взела отпуск по болест. Нищо вярно- там е, на Халкидики… Преди да замине за Скопие за да отразява срещата на Бойко Борисов със Зоран Заев на 1 август, младият колега от БНТ Сашко Марков ми звънна, за да сподели идеята предишният ден да направи репортаж за това какво е променил Договора между Скопие и София за тези две години. Но не можел да открие местните хора, които искал да включи в репортажа. Препоръчах му да не се учудва- в Скопие използват всяка възможност да слеят дните около празниците. Сегашният Илинден предполага точно това- четири дни почивка. И медиите в Скопие се надпреварваха да показват колоните автомобили на граничния пункт Евзони при Гевгели към Гърция. В Северна Македония има отколешен спор кое е тяхното море. И досега чувам някои от по-старата генерация да казват, че „наше мОре“ е Адриатическото, което мие бреговете на Черна гора, една малка „филийка“ от територията на БиХ, Хърватия и Словения. И по стар югонавик предпочитат да летуват там, макар че, доколкото знам, интересът, а може би и възможностите за това, все повече намаляват. Други, разбира се, определят като „наше“ Егейското море, за което вече стана дума. Е, напоследък чувам, че и Черното било тяхно, ама било много далеко. Но истинското им „наше мОре“, всъщност, е Охридското езеро. И македонците го пълнят през тамошния „сезон“, който е достатъчно кратък- от 1 юли до 15 август, ако времето позволява. Но колкото и любовно да го наричат „море“, македонците си дават сметка, че все пак това си е едно сладководно езеро, че плажовете не са достатъчно покрити с пясък (и няма как да е така!), че да летуваш в Охрид си остава последна алтернатива при случай, че не си успял да осигуриш друга възможност и дестинация. И аз със съпругата ми обичаме да ходим там, но по време, когато навалицата се разрежда- или в края на май и началото на юни, или в началото на септември. Пък и чувам, че и там вече има проблемr като тези по нашето Черноморие- цените в Трапейца, малкото село на брега на езерото по пътя към манастира „Свети Наум“ след курорта „Свети Стефан“, били вече като в Сан Тропе, че в Лагадин едно кафе вече струвало не знам колко си, че… И така нататък. Но пък независимо дали е истинско море, хората оттатък границата обичат истински Охридското езеро. Както и ние, българите, разбира се.", "date": "2019.08.09", "title": " Летните тревоги на македонците от Северна…\t"}
{"url": "https://trud.bg/%d0%b2%d1%82%d0%be%d1%80%d0%b0%d1%82%d0%b0-%d0%be%d0%b1%d0%b8%d0%ba%d0%be%d0%bb%d0%ba%d0%b0-%d0%bd%d0%b0-%d0%bb%d0%b5%d0%b2%d1%81%d0%ba%d0%b8-%d0%bf%d1%80%d0%b5%d0%bb%d0%be%d0%bc%d1%8a%d1%82-%d0%bf/", "text": "Прелом в развитието на националната ни революция Преди 150 години, около средата на август 1869 г., Левски завършва своята „Втора обиколка в Българско“. Потегляйки на 6 май от Турну Мъгуреле в Румъния, за малко повече от три месеца Васил Дякона, както го наричат неговите съратници, не само обикаля десетки градове и селища, но поставя основите на комитетска „мрежа“ без аналог в дотогавашната ни история! Левски посещава Никопол, Плевен, Ловеч, Троян, Сопот, Карлово, Калофер, Казанлък, Пловдив, Царацово, Перущица, Пазарджик, Разлог, Сливен, Стара и Нова Загора, Чирпан, Хасково, Цариград (оттам с кораб до Варна?), Лясковец, Търново, Трявна, Габрово, Севлиево и някои по-малки селища. Обиколката „криволичи“, като е извършена в пълна конспирация и с огромни рискове. Истинско чудо е как в изключително трудни условия, търсен от „тайните служби“ на империята, Левски успява да осъществи десетки събрания със стотици привърженици на революционното действие – преди всичко представители на т. нар. средна класа и интелигенцията. При някои от тези срещи, например в Цариград, са привлечени сърцати българи и от други места, включително и от далечния Охрид! Днес е трудно дори да си представим каква енергия, смелост, желязна воля и лична харизма е притежавал Апостола на Свободата… Втората обиколка на Левски е оценявана като прелом в развитието на националната ни революция. И все пак, поради ограничената документална база и някои противоречия в спомените на комитетските дейци, съществуват и ред дискусионни моменти: дали „частните комитети“ действително са създадени през 1869 г., кой е първият от тях, какъв е точният маршрут на обиколката и т.н. Регионалният исторически музей в Плевен на 8 май тази година организира кръгла маса, посветена на 150-годишнината от поставянето на основите на Вътрешната революционна организация. Под научното ръководство на проф. Пламен Митев се състоя ползотворна дискусия, в която участваха научни и музейни специалисти от цялата страна. Ако първата обиколка (11 декември 1868 – 24 февруари 1869 г.) е опознавателна, втората има своите организационни проекции. Дякона разполага с пълномощия от страна на дейците около Иван Касабов и Димитър Ценович, представляващи „Българското общество“, по-късно „Млада България“ – емигрантските структури, продължение на Тайния централен български комитет (ТЦБК). В мисията си Левски използва „лозинки“ (пароли), „контракти“ (пълномощни писма), декларации на „Привременното правителство“, вкл. такава към българските мюсюлмани. Революционните ядра – вече съществуващи или пък създадени с решаващото му участие, през 1869 г. са много повече комитети, отколкото тайни „братства“, „дружинки“ и „кръжоци“… Контактите с тези групи от съмишленици в десетки градове са нова страница в развитието на революционния процес. Още по-важното е, че тези комитети „в процес на изграждане“ делегират доверие на Левски като техен представител пред емиграцията в Румъния и Сърбия, а и като свързващата фигура между тях самите. Стъпвайки на румънска земя, Левски вече има много по-пълна представа за състоянието на нещата в България. Както самият той, така и неговите съмишленици, осъзнават необходимостта от продължителна и упорита работа „на място“. Левски работи за „отрезвяване“ на най-екзалтираните привърженици на четническата тактика с присъщите им наивно-романтични планове. Затова дискутира своите идеи с дейците в Букурещ и други градове в Румъния. Още през есента на 1869 г. се стреми да свика събрание, като категорично заявява пред „лидерите“ на емиграцията: „Дойдох да ви представя народното мнение…“ През декември 1869 г. е в Гюргево по покана на Иван Кършовски, с когото участват заедно в двете легии в Белград (1862 и 1868 г.) и в четата на Панайот Хитов през 1867 г. Събралите се дейци обсъждат начините за активизиране на революционната дейност. По този повод Светослав Миларов пише, че Георги Живков (бъдещ държавник, депутат и министър) е поел задачата да състави комитети в Русе, Търново, Габрово, Трявна, Тулча, Плевен, Сливен, Лом, Видин и Свищов, а Кършовски да работи за създаването на подобни в Румъния. Колкото и спорна фигура да е Миларов, на него дължим информацията, че „… Левски (Дякона), един от революционерните началници /…/, най-дръзновеният, готов да тръгне за в България да събира хора, да се приготвят да въстават на бой на първа пролет…“ Левски е поканен в Гюргево, „… за да разискваме и да решиме работите добре, да не би да направиме някоя грешка. Господин Левски /…/ има една мечта – да събира всичките пръснати революционерни сили и да ги подчини на една програма, която ще бъде двигателя на общата ни работа за свободата…“ Обединението на революционните сили е приоритет за Левски, който вече е схващан като „един от революционерните началници“ – такива, каквито са „първостепенний войвода“ Панайот Хитов и Любен Каравелов. Нека отбележим готовността на Левски да работи на равна нога с други дейци. Това показва, че той съвсем не е „привилегист“ – упрек от страна на неговите помощници Димитър Общи и Ангел Кънчев през 1871 г. Факт е обаче, че нито Георги Живков, нито някой друг поема риска да пътува от град на град, от село на село, „…навсякъде гонен, всякъде приет…“, ако си спомним образните думи на Иван Вазов. Левски, който разсъждава не само като политик, но и като офицер, е за принципа на единоначалието – принцип, който не изключва „вишегласието“ и демократичния модел, но е за ясни правила и поемане на лична отговорност. На базата на нови документи, включително на турския шпионаж, научаваме, че в края на 1869 – януари 1870 г. широк кръг от революционни дейци провеждат общо събрание в Букурещ. В хода на разискванията се оформят две противостоящи позиции. Първата е защитавана от „вехтите“ и по-младите войводи начело с Панайот Хитов. Те настояват за формиране на нови чети на румънска и сръбска територия, за да се прехвърлят с тях в България. Букурещкият и Браилският комитет застъпват становището, че първо трябва да се провери готовността за въстание в страната, да се извърши необходимата подготовка и едва тогава да се пристъпи към въоръжени акции. Очевидно двата комитета защитават мнението, с което Левски се завръща от втората си обиколка. До общо съгласие и най-вече до конкретни действия обаче така и не се стига… Левски е разочарован от нежеланието не само на „войводите“, но и на част от емиграцията да възприемат необходимостта от нов път за освобождение на Отечеството. „Най-дръзновеният от революционерните началници“ е имал причини да бъде недоволен не само от Панайот Хитов, но и от останалите водачи, които се колебаят поради непознаването на реалната обстановка. Показателни са неговите думи в писмо от пролетта на 1871 г. до Райчо Попов от комитета в Плоещ: „Нали дойдох нарочно из Българско, да ви представя народното мнение на простия и учения ни народ в България, върху което цяла година давахме мнения… ” И още, „… и г-н Панайота, Райнов, Живков, Кършовски, Д. Ценова, Каравелова и пр./…/, нали сте вие горните? Помните ли всичките си думи, които аз ги имам и забелязани и срещу които съм противостоял?“ От характера на дискусията можем да съдим за упорството и на привържениците на Панайот Хитов, както и за неспособността на мнозинството от емигрантските дейци да възприемат очертаващата се нова стратегия. Левски е казвал, че се е наслушал на гръмки думи, докато „…дела трябват!“ В края на май 1870 г. Левски премина Дунава при Русе, с което започва неговата т.нар. Трета обиколка в България. Тя продължава до април 1872 г., когато е краткото му пътуване до Букурещ във връзка с Общото събрание на БРЦК. Очевидна е пълната условност, а и неточност на понятието „обиколка“, като изключим първите две. От пролетта на 1870 г. и до своята гибел водачът на революцията пребивава в българските земи, а цялата му дейност произтича от съзнанието, че революцията трябва да се твори в самата страна. Такава е обективната реалност, следствие от започналия през 1869 г. прелом – прелом, който е отразен и във вижданията на революционерите за същността на свободна България. Нека си спомним, че според Левски нашият народ „…се нуждае от достойни хора, които да го водят по пътя на благоденствието, така щото да бъдем равни на другите европейски народи…“ И не е случайно, че всяко българско поколение, всеки българин има „своя Левски“ – безспорно доказателство за универсалното звучене на Апостола като историческа личност.", "date": "2019.08.09", "title": " Втората обиколка на Левски – преломът през 1869 г.\t"}
{"url": "https://trud.bg/900-%d1%81%d0%b3%d1%80%d0%b0%d0%b4%d0%b8-%d1%81%d0%b0-%d0%bf%d0%be%d1%81%d1%82%d1%80%d0%b0%d0%b4%d0%b0%d0%bb%d0%b8-%d1%81%d0%bb%d0%b5%d0%b4-%d0%b7%d0%b5%d0%bc%d0%b5%d1%82%d1%80%d0%b5%d1%81%d0%b5%d0%bd/", "text": "Около 900 сгради са пострадали в различна степен от силното земетресение, разтърсило вчера Югозападна Турция, съобщи министърът на околната среда и градоустройствто Мурат Курум. 108 постройки не подлежат на възстановяване. Според ръководителя на турската агенция за управление при извънредни ситуации Мехмет Гилулоглу, 23-ма души потърсили помощ медицински заведения, но никой от тях не е останал за продължително лечение. В силно пострадалия град Бозкурт още в края на този месец ще започне изграждането на 150 нови къщи, а в град Чардак ще бъдат издигнати нови 100 постройки.", "date": "2019.08.09", "title": " 900 сгради са пострадали след земетресението в Турция"}
{"url": "https://trud.bg/%d1%82%d1%80%d1%83%d0%b4-%d1%83%d0%b8%d0%ba%d0%b5%d0%bd%d0%b4-%d0%b5%d0%b4%d0%b8%d0%bd-%d0%b2%d0%b5%d1%81%d1%82%d0%bd%d0%b8%d0%ba-%d0%b7%d0%b0-%d0%b4%d0%b2%d0%b0-%d0%b4%d0%bd%d0%b8-32/", "text": "Тази събота и неделя: Джесика Частейн: Киното се нуждае от жени Вече съм участвала в доста хорър филми и съспенс трилъри и знам кога се случва магията в тези жанрове.           Трендафил Акациев: Трудно е да бъдеш потник на гърба на млад работник Овощната градина на социализма не отгледа много индивидуални свободомислия. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.08.09", "title": " „Труд Уикенд“ – един вестник за два дни"}
{"url": "https://trud.bg/%d0%ba%d1%80%d0%b0%d0%b9-%d0%bd%d0%b0-%d1%80%d0%b0%d0%bd%d0%bd%d0%b0-%d0%bf%d1%82%d0%b8%d1%86%d0%b0-%d0%b8-%d1%80%d0%be%d0%bc%d0%b0%d0%bd%d0%b0-%d0%bc%d0%b5%d0%b6%d0%b4%d1%83-%d0%b0%d0%ba%d1%82/", "text": "В средата на юли в турските социални медии бе съобщено, че сериала „Ранна птица“ с участието на Демет Йоздемир и Джан Яман ще бъде завършен, но феновете на проекта отказваха да вярват в тази новина до момента, в който тя не бе официално потвърдена и от продуцента Фарук Тургут. Според него Gold Film компанията е подписала договор с телевизионния канал Star TV за 52 епизода. Въпреки това, по повод Курбан Байрам, било решено поредицата да бъде финализирана с епизод 51. Въпреки това, турските медии, веднага лансираха и други версии за прибързано закриване на сериала. Една от тях – финансови проблеми на компанията, и телевизионния канал във връзка с напускането на един от основните рекламодатели. От началото на 49-и серия хората от екипа започнали да получават възнагражденията си със закъснение и затова тв-каналът и продуцентите решили да завършат поредицата по-рано от очакваното. Известният турски журналист Алтунташ Беерс каза, че в последно време основните актьори в „Ранна птица “ – Демет Йоздемир и Джан Яман не се разбирали помежду си и това е още една причина за завършване на проекта. Неговата информация бе тиражирана и от други медии. Според тях двамата актьори са се скарали по време на кратка ваканция на Малдивите и преждевременно отпътували за Турция, като Демет продължила отдиха си в Чешме, а Джан – в Мармарис. Като цяло – освен край на поредицата, приключи и романа между Демет и Джан. Нека напомним, че докато траеха снимките на „Ранна птица“, двамата актьори никога не потвърдиха, че между тях съществува романтична връзка и преписваха тези клюки на въображението на медиите. Неоспорима истина обаче е, че с влизането си в новия сериал, Демет Йоздемир скъса с предишното си гадже Сечкин Йоздемир /съвпадението на фамилиите е случайно/ и често се появяваше на светски събития с новия си екранен партньор Джан Яман и демонстрираха повече от колегиални отношения.", "date": "2019.08.09", "title": " Край на „Ранна птица“ и романа между актьорите\t"}
{"url": "https://trud.bg/%d0%bf%d1%80%d0%b5%d0%bc%d0%b8%d0%b5%d1%80%d1%8a%d1%82-%d0%b1%d0%be%d1%80%d0%b8%d1%81%d0%be%d0%b2-%d0%b7%d0%b0%d0%bc%d0%b8%d0%bd%d0%b0%d0%b2%d0%b0-%d0%bd%d0%b0-%d0%bf%d0%be%d1%81%d0%b5%d1%89%d0%b5/", "text": "Министър-председателят Бойко Борисов ще бъде на посещение в Туркменистан в периода 10-12 август. Българският премиер ще участва в Първия каспийски икономически форум, който ще се проведе в националната туристическа зона „Аваза“ в близост до град Туркменбаши, съобщиха от правителствената пресслужба. Форумът ще събере държавните и правителствените ръководители на каспийските държави, лидери на заинтересовани страни, близки до Каспийския регион, както и представители на международни икономически, финансови, транспортни, екологични и други организации. Фокус на дискусиите в „Аваза“ ще бъдат развитието на икономическото сътрудничество в Каспийския регион и създаването на условия за големи проекти. По време на дискусиите лидерите ще обсъдят още ролята на каспийската икономика в глобален контекст, инвестиционната привлекателност в петролната и газовата промишленост, в електроенергията, транспорта, търговията, агроиндустрията, туризма и други сфери от общ интерес за участниците. Датата на провеждането на събитието на високо ниво е символично избрана – 12 август, когато е Денят на Каспийско море. В „Аваза“ министър-председателят Бойко Борисов ще проведе двустранна среща с президента на Туркменистан Гурбангули Бердимухамедов, както и разширена среща с участието на официалните делегации от двете страни. Ще бъдат подписани двустранни документи, подготвени от Междуправителствената българо-туркменистанска комисия за икономическо сътрудничество, която също ще заседава в „Аваза“. В делегацията, водена от премиера Бойко Борисов в Туркменистан, ще бъдат министърът на регионалното развитие и благоустройството Петя Аврамова, министърът на транспорта, информационните технологии и съобщенията Росен Желязков, министърът на икономиката Емил Караниколов и министърът на енергетиката Теменужка Петкова.", "date": "2019.08.09", "title": " Премиерът Борисов заминава на посещение в Туркменистан"}
{"url": "https://trud.bg/%d0%b0%d0%bf%d0%b0%d1%88-%d0%b7%d0%b0%d0%b4%d0%b8%d0%b3%d0%bd%d0%b0-%d0%bf%d0%b5%d0%bd%d1%81%d0%b8%d1%8f%d1%82%d0%b0-%d0%bd%d0%b0-%d0%b4%d1%8f%d0%b4%d0%be-%d0%bf%d0%be%d1%81%d1%80%d0%b5%d0%b4-%d0%b1/", "text": "Неизвестен крадец се промъкнал в къщата на възрастен мъж в село край Монтана и задигнал току-що получената му пенсия. Апашът се издирва, съобщиха от Областната дирекция на МВР. Кражбата е станала в село Габровница в четвъртък между 9 и 11 часа сутринта. 71-годишният Евгени Д. излязъл от дома си да се види с набори и да пазарува и когато се върнал открил, че остатъка от пенсията му – 130 лева са изчезнали. Най-вероятно обирджията е следял стареца, разбрал е,че тези дни е получил парите си и е издебнал за удара време, в което отсъствал от къщата. По случая е образувано досъдебно производство.", "date": "2019.08.09", "title": " Апаш задигна пенсията на дядо посред бял ден"}
{"url": "https://trud.bg/729-%d0%b4%d0%be%d0%bc%d0%b0%d1%88%d0%bd%d0%b8-%d0%bf%d1%80%d0%b0%d1%81%d0%b5%d1%82%d0%b0-%d0%b2%d0%b5%d1%87%d0%b5-%d1%81%d0%b0-%d0%b7%d0%b0%d0%ba%d0%be%d0%bb%d0%b5%d0%bd%d0%b8-%d0%b4%d0%be%d0%b1/", "text": "729 са преждевременно заколените домашни прасета в област Търговище след разпоредбите за доброволни действия с цел ограничаване разпространението на африканската чума. Данните са докладвани от Областната дирекция по безопасност на храните на епизоотичната комисия, свикана в областната управа в Търговище, съобщиха от там. По тяхна информация има още около 90 прасета в стопанства от типа „заден двор”. След първите поразени 12 прасета в частен имот в кв. Въбел, в областта няма нови случаи на болестта. Всички проби, взети от зоните за наблюдение, съмнителни или мъртви прасета, са отрицателни, съобщават още от областната администрация. Посочват обаче, че като незадоволително върви отстрелването на диви прасета от ловците в областта, което било с изключително бавни темпове. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.08.09", "title": " 729 домашни прасета вече са заколени доброволно в Търговищко"}
{"url": "https://trud.bg/%d1%82%d0%b5%d0%bd%d0%b8%d1%81-%d1%84%d1%83%d1%82%d0%b1%d0%be%d0%bb-%d0%b8-motogp-%d0%bf%d0%be-max-sport-%d0%bf%d1%80%d0%b5%d0%b7-%d1%83%d0%b8%d0%ba%d0%b5%d0%bd%d0%b4%d0%b0/", "text": "През уикенда феновете на тениса ще научат името на новия шампион от поредния ATP Masters 1000 турнир за сезона – този в Монреал. След като Новак Джокович и Роджър Федерер решиха да пропуснат надпреварата, големият фаворит за отличието остана испанецът Рафаел Надал. Рафа ще се опита да защити титлата си, която спечели преди 12 месеца, когато надпреварата се проведе на кортовете в Торонто. Българската звезда Григор Димитров също взе участие в надпреварата, но отпадна в първия си мач след загуба с 4:6, 4:6 от Стан Вавринка. Полуфиналите на ATP Masters 1000 турнира в Монреал са в събота срещу неделя от 22:00 и от 03:00 часа, а финалът в неделя вечер от 23:00 часа, като всички двубои ще се излъчат пряко по MAX Sport 1. Началото на новия сезон в холандската Ередивизи поднесе доста изненади, след като и трите гранда – Аякс, ПСВ Айндховен и Фейенорд, записаха равенства в дебютните си двубои. Стартът на преките предавания от втория кръг ще бъде даден в събота със сблъсъка между Аякс и Емен. Мачът започва в 19:30 часа и ще се излъчи пряко по MAX Sport 1. Домакините от Амстердам ще се опитат да защитят титлата си, която спечелиха след ожесточена гонитба с ПСВ Айндховен през изминалия сезон и въпреки продажбата на големите си звезди Матайс де Лихт в Ювентус и Френки де Йонг в Барселона. В съботната вечер от 21:45 ч., но по MAX Sport 2, другият голям фаворит за титлата ПСВ Айндховен посреща АДО Ден Хааг. Третият гранд от Ниската земя – Фейенорд, има наглед най-трудната задача във втория кръг. Тимът от Ротердам ще гони трите точки при гостуването си на Хееренвеен. Мачът е в неделя от 15:30 часа и ще се излъчва пряко по MAX Sport 2. Освен футболни и тенис емоции, спортните канали на А1 ще предложат на феновете и много адреналин с поредния старт от Световния шампионат по мотоциклетизъм за Гран при на Австрия. Защитаващият титлата си в клас MotoGP Марк Маркес ще преследва 7-и успех от началото на сезона. Най-близкият му преследвач – Андреа Довициозо – ще опита да заличи част от преднина на испанеца в генералното класиране, която в момента е 63 точки. Развръзката на битката за трофея от Голямата награда на Австрия в MotoGP ще се излъчи пряко в неделя от 14:25 часа по MAX Sport 1.", "date": "2019.08.09", "title": " Тенис, футбол и MotoGP по MAX Sport през уикенда"}
{"url": "https://trud.bg/%d0%b6%d1%8a%d0%bb%d1%82-%d0%ba%d0%be%d0%b4-%d0%b7%d0%b0-%d0%be%d0%bf%d0%b0%d1%81%d0%bd%d0%b8-%d0%b6%d0%b5%d0%b3%d0%b8-%d0%b2-16-%d0%be%d0%b1%d0%bb%d0%b0%d1%81%d1%82%d0%b8-%d1%83%d1%82%d1%80%d0%b5/", "text": "Жълт код за опасност заради очакваните високи температури е обявен за 16 области на страната в събота, показва справка на сайта на НИМХ. Предупреждението се отнася за областите Видин, Враца, Монтана, Плевен, Ловеч, Велико Търново, Габрово, Русе, Благоевград, Кюстендил, Сливен, Стара Загора, Пловдив, Пазарджик, Хасково и Ямбол. Според прогнозите, след обяд, температурите там ще надвишат 35°.", "date": "2019.08.09", "title": " Жълт код за опасни жеги в 16 области утре"}
{"url": "https://trud.bg/%d0%ba%d0%bc%d0%b5%d1%82%d1%8a%d1%82-%d1%84%d0%b0%d0%bd%d0%b4%d1%8a%d0%ba%d0%be%d0%b2%d0%b0-%d0%bb%d0%b8%d0%bd%d0%b5%d0%b5%d0%bd-%d0%bf%d0%b0%d1%80%d0%ba-%d1%81-%d0%b2%d0%b5%d0%bb%d0%be%d0%b0%d0%bb/", "text": "Един от проектите, по които работим – зелена линия по старата жп линия. Финализираме разговорите с министъра на транспорта и имаме готовност да започнем изграждането на първия етап – линеен парк, с места за почивка, спорт и велоалея – от гара „Пионер“ под бул. „Цариградско шосе“ зад „Арена Армеец“ през съществуващата естакада на бул. „Шипченски проход“ до Висшето транспортно училище. Това съобщи кметът на София Йорданка Фандъкова във фейсбук. Идеята беше предложена от архитекти и включва превръщането на изоставени железопътни линии в зелени връзки между всички паркове в София. Бъдещото пешеходно „зелено околовръстно“ ще е дълго повече от 32 километра. Общината вече преговаря за терените с Национална компания „Железопътна инфраструктура“, която е собственик на голяма част от линиите от миналия век. „Разглеждаме и предложението за развитие на зеленото трасе – линеен парк с велоалея – и по бул. „Т. Каблешков“ – по река Владайска – до стадион „Септември“, където да се използва ж.п. трасето по бул. „Вардар“, обяснява кметът Фандъкова. „Линейният парк е връзката, която липсва между всички паркове, които София има и по този начин ще създадем една напречна връзка, която ще облекчи движението и на пешеходци и велосипедисти“, коментира по-рано по БТВ главният архитект на София Здравко Здравков.", "date": "2019.08.09", "title": " Кметът Фандъкова: Линеен парк с велоалея ще свързва гара „Пионер“ и Висшето транспортно училище"}
{"url": "https://trud.bg/%d0%b1%d0%be%d1%80%d0%b8%d1%81%d0%bb%d0%b0%d0%b2-%d0%bc%d0%b8%d1%85%d0%b0%d0%b9%d0%bb%d0%be%d0%b2-%d0%bf%d1%80%d0%b5%d0%b4%d1%81%d0%b5%d0%b4%d0%b0%d1%82%d0%b5%d0%bb-%d0%bd%d0%b0-%d1%83%d1%81-%d0%b8/", "text": "На Гаранционния фонд беше възложено да изготви методика за определяне на обезщетенията за пострадали при катастрофа граждани и техните близки. Причината за това е, че досега такава методика няма и съдът според своите виждания определя обезщетения в доста широки граници. Проектът на методика ще бъде представен следващата седмица и затова „Труд“ се обърна с въпроси към изпълнителния директор на Гаранционния фонд Борислав Михайлов. – Гаранционният фонд трябваше да наеме консултант, който да изготви методика за определяне на имуществени и неимуществени вреди вследствие на телесно увреждане при катастрофа. Готов ли е вече проектът на тази методика?  – Към момента вече разполагаме с изготвените от консултанта анализ на европейската практика и законодателни решения в областта, както и с работен проект на методика, който е в процес на вътрешно разглеждане и предстои да бъде представен публично в близките дни. Тук искам да подчертая, че проектът не следва да се приема като краен вариант, а по-скоро като отправна точка за дискусия върху представените в него различни решения и подходи. Вярвам, че пътят към създаване на методика, която да бъде приета като работещ, справедлив инструмент минава през обществения дебат и постигане на консенсус сред заинтересованите страни. Затова още на този първоначален етап, преди да се пристъпи към изработване на наредба за методиката от отговорните институции, планираме да организираме дискусия със заинтересованите страни и обществеността. – Какво предстои като стъпки, за да се стигне до приемане на методиката?  – След приключване на вътрешните обсъждания в близките дни проектът на методика ще бъде представен на Комисията за финансов надзор, министъра на здравеопазването и министъра на труда и социалната политика. Това са институциите, на които законодателят е възложил изготвянето на съвместна наредба за методиката. Следващите стъпки са изработване на проект на наредба, публикуването му за обществена консултация и приемане на наредбата за методиката до края на годината. – Защо се налага приемането на методика за определяне на обезщетенията? Как досега съдът определя обезщетенията и какви са средните присъждани суми при смърт?  – Чрез методиката се търси по-адекватно решение, с което да се адресира липсата на предвидимост и съществуващия дисбаланс при определянето на обезщетенията. Нека добавя, че и в препоръките на ЕС за реформи за 2019 г., се подчертава необходимостта от методика, защото ясно определените правила за обезщетяване ще улеснят установяването на по-хармонизиран подход при определянето на размера на обезщетенията, включително когато това се извършва по съдебен ред. Това ще допринесе за стабилността на застрахователния сектор. Вярвам и за възстановяване на общественото чувство за справедливост. Когато говорим за обезщетения, е добре да правим разграничение между тези за имуществени вреди и за неимуществени вреди – мисля, че тук все още има определена степен на неяснота. При първите – имуществените – се компенсират най-общо „икономическите“ загуби, последствия от тежкото събитие, като загуба на доход, издръжка на деца, разходи за лечение, за рехабилитация, за приспособяване на пространство при инвалидност и други. Те могат да бъдат остойностени по обективни критерии, съществуват различни методи за това. При вторите – неимуществените вреди, се компенсират преживените „болки и страдания“ и тъй като няма как да се приложат обективни измерители, се разчита на относително субективна преценка на съда. Съдът определя по различен начин имуществените и неимуществените вреди, но у нас като че ли се е наложила практиката индиректно върху размера на неимуществените вреди да оказват влияние чисто икономически фактори, в т.ч. и лимитите. С други думи, през обезщетенията за неимуществени вреди се търсят вид компенсации за икономически, финансови загуби. Затова и основната цел на методиката е да се предложи механизъм за остойностяване на вредите, като се даде превес на реално претърпените и установими вреди за сметка на спекулативните претенции. Наличието на обективни критерии ще внесе предвидимост при определянето на обезщетенията по задължителна застраховка „Гражданска отговорност на автомобилистите“. По този начин ще се създаде чувство за сигурност и обективност в отношенията между застрахователи, увредени лица и съд. По отношение на средните обезщетения при смърт наблюденията показват, че има сериозни, многократни разлики в размера на присъжданите обезщетения за неимуществени вреди „болки и страдания“ в диапазон от 90 хил. лв. до над 200 хил. лв. за всяко от най-близките увредени лица. – С приемането на методиката какво ще се промени при определянето на неимуществените вреди при смърт? Какъв подход ще бъде възприет – фиксирани суми за всеки от роднините или някаква форма на оценка на претърпените вреди?  – Еднозначен отговор на този първоначален етап е трудно да се даде, все още предстои много работа по изготвяне на наредбата за методиката. В проекта, представен от консултанта, са предложени различни подходи и варианти, които да бъдат обсъдени, коригирани, отхвърлени или приети. Но основната цел е увредените лица да бъдат компенсирани за понесените имуществени вреди, както и за неимуществените „болки и страдания“ на базата на ясни и обективни критерии. – Каква ще бъде формулата за определяне на имуществените вреди при смърт? Как ще се процедира, ако има няколко наследника – деца, съпруга, братя и т.н.?  – Според вида им. Основният принцип е, че доказването на имуществените вреди трябва да се извърши чрез документи. При няколко наследника всеки има право да претендира за обезщетение, стига да докаже понасянето на вреди. Както и досега, родствената връзка сама по себе си не е достатъчно основание да се счита претенцията за вреди за основателна. – Може ли да се каже, че ще бъде сложена цена на човешкия живот, ще има ли максимална обща сума, която може да бъде изплатена на един от наследниците за имуществени и неимуществени вреди?  – Човешкият живот е безценен. Няма как едно обезщетение да заличи мъката от загубата, да замести липсата на близък човек. Целта и същността на застрахователното обезщетение са други – увредените лица да бъдат компенсирани справедливо за липсващата подкрепа, която са получавали приживе. – Как ще се процедира при вредите от наранявания? Ще има принцип за определяне на имуществените и неимуществените вреди, или някакви максимални сума, а съдът ще преценява конкретния размер според нараняването?  – Имуществените вреди на пострадалото лице, като медицински разноски и ред други, следва да бъдат доказвани чрез съответните документи. Относно неимуществените вреди на пострадалото лице консултантът предлага да се използва комбинация между испанския и френския опит, като за целта е изготвена Класификация на анатомо-функционалните последици от травматични увреждания и точкова система за оценяване. За основа на класификацията е използвана Наредбата за медицинската експертиза. За целите на проекта на Методиката тази класификация е адаптирана, допълнена и остойностена съобразно професионалния опит на експертите и съдебната практика. Повече подробности ще бъдат представени, след като завърши вътрешното обсъждане на работния проект. – Каква е практиката за определяне на неимуществените вреди в други страни от ЕС? Моделът в коя страна е най-близък до предлагания за България?  – Практиката в европейските страни е разнородна в зависимост от това дали отговорността на водача е безвиновна или определящ е въпросът за вината, както е у нас. В България за изплащането на обезщетение е задължително да бъде установена вината за причиняване на ПТП, съответно за това че претърпените имуществени и неимуществени вреди са последица от виновно поведение. В случаите на безвиновна отговорност на водача е необходимо единствено да са установени претърпените вреди, като не е необходимо да се установява и доказва вината на водачите.  Няма универсален подход и всяко сляпо позоваване или „преписване“ на модели, без да се отчита средата и националното законодателство, би било обречено на неуспех. В различните страни има отделни близки до България признаци, като цяло това са страни от европейската континентална система, като например Франция и Испания. Във Франция се прилага принципът на пълно обезщетяване при виновно причинени вреди, като последната инстанция при определяне на обезщетенията е съдът. Използват се определени таблици и скали. Според съдебната практика във Франция „характеристиката на гражданската отговорност се състои във възстановяването на баланса, нарушен от вредата, във възможно най-пълна степен, като постави пострадалото лице в положение, в което то би се намирало, ако инцидентът не бе възникнал“. За да подлежи на обезщетяване, вредата трябва да бъде лична, директна и определена. Претърпените имуществени вреди се доказват с документи. При неимуществените вреди „болки и страдания“ се извършва задълбочена и обективна преценка, като се взема предвид близостта между починалото лице и увреденото лице (степен на роднинска връзка, споделено домакинство, възраст на починалото лице и др.). Испанското законодателство е с повече от 25 годишна история на развитие по отношение на системата за оценка на вредите, причинени на лица в резултат от ПТП. Задължително се прилага подробна скала, чрез която се определят основните принципи за обезщетение при телесни повреди и смърт. Скалата е включена към испанския Закон за гражданската отговорност и застраховане при движението на МПС. Един от най-важните аспекти на испанския модел е третирането на имуществените вреди като отделна част от системата, разграничаваща се от неимуществените вреди. Изисква се имуществените и неимуществените вреди да се оценяват поотделно. При оценка на неимуществените вреди „болки и страдания“ се прилагат различни степени, като сериозни, тежки, умерени или леки, в зависимост от степента на загуба. – При имуществените вреди има ли единен подход за определянето им в ЕС или отново има големи разлики?  – Липсва единен подход, но във всички страни като водеща отправна точка на изчисленията е доходът, получаван преди смъртта от пострадалия. Например, в Испания за имуществените вреди на увредените лица при смърт на пострадалото лице се изплаща обезщетение за пропуснати ползи. Съпругът и децата имат право на обезщетение по принцип, а всички останали лица от близкия кръг родственици – ако са били икономически зависими от починалото лице. Обезщетението се определя чрез актюерски подход на база дохода на починалото лице. Нашият гост  Борислав Михайлов е завършил юридическия факултет на СУ “Климент Охридски” през 1980 г. със специалност “Право”. Има специализации по мениджмънт в Берлин, Германия, в Австрийската стопанска камара и във Висшата школа за мениджъри ИКО ИНТЕЛЕКТ.  В застраховането е от 1983 г., като юрисконсулт в специализиран клон за МПС на ДЗИ, а впоследствие става главен юрисконсулт в Централно управление на ДЗИ. За периода 1997-2001 г. е избран за зам.-председател, председател на УС и главен изпълнителен директор на ДЗИ. Бил е и председател на Съвета на директорите на “Интерамерикан – България”.  Председател е на Асоциацията на българските застрахователи в периода 1998-2000 г. Той е един от създателите на Гаранционния фонд през 1997 г. и член на Управителния му съвет през 1997-2002 г. От октомври 2004 г. досега е председател на Управителния съвет на фонда.", "date": "2019.08.09", "title": " Борислав Михайлов, председател на УС и изпълнителен директор на Гаранционния фонд, пред „Труд“: Въвеждат правила за обезщетенията при катастрофа\t"}
{"url": "https://trud.bg/%d1%82%d1%80%d0%b8%d0%bc%d0%b0-%d0%ba%d0%b0%d0%bf%d0%b8%d1%82%d0%b0%d0%bd%d0%b8-%d1%81-%d0%bd%d0%b5%d1%8f%d1%81%d0%bd%d0%b0-%d1%81%d1%8a%d0%b4%d0%b1%d0%b0-%d0%b2-%d1%86%d1%81%d0%ba%d0%b0/", "text": "Трима титуляри на ЦСКА от миналия сезон имат всички основания да се притесняват за бъдещето си. Капитанът Николай Бодуров, предшественикът му с лентата Божидар Чорбаджийски и португалецът Рубен Пинто не попаднаха в групата на „червените“ в евродуела срещу „Зоря“ (1:1). Треньорът Люпко Петрович обясни само за Бодуров. Защитникът правил проблеми в отбора и търсил грешките в групите, твърди сърбинът. Освен това бил уморен. Бодуров вкара една от дузпите при отстраняването на „Осиек“ в миналия кръг. От този мач за ЦСКА не играе Пинто. Португалецът също е носил лентата на „червените“ в последните години. Петрович обясни, че за „Осиек“ бил болен. Но след това го нямаше в състава за „Ботев“ (Враца) и „Зоря“. Пинто никога не е имал дисциплинарни проблеми, може би не издържа на конкуренцията. Чорбаджийски пък е футболистът с най-дълъг стаж в ЦСКА, но заради многото си грешки през годините загуби доверието и на треньори, и на публика. Дошлият последен испанец Раул Албентоса е един от най-стабилните в тима в момента. Срещу „Зоря“ за втори път добро впечатление остави новият англичанин Вив Соломон-Отадор. Все още обаче етническият нигериец не е получил мач като титуляр.", "date": "2019.08.09", "title": " Трима капитани с неясна съдба в ЦСКА"}
{"url": "https://trud.bg/%d0%be%d0%b1%d1%89%d0%b8%d0%bd%d1%81%d0%ba%d0%b0-%d1%87%d0%b8%d1%81%d1%82%d0%be%d1%82%d0%b0-%d0%b7%d0%b0%d0%bf%d0%be%d1%87%d0%bd%d0%b0-%d0%bc%d0%b8%d0%b5%d0%bd%d0%b5-%d0%bd%d0%b0-%d1%88%d1%83/", "text": "Общинското предприятие „Чистота“, което отговаря за хигиената в половината Шумен, от няколко дни започна миене на улиците с новозакупените през м.май машини. Почистването е стартирало от квартал „Боян Българанов“ с идеята да се извършва от високите към ниските части на града, съобщават от дружеството. За лъскането не се ползва скъпа питейна вода, а „Чистота“-та черпи от системата „Горчива вода“. Предстои съоръжението да бъде разширено с инвестиции от общината, за да постъпват по-големи водни количества от река „Поройна“. Така ще бъдат задоволени растящите нужди от вода за промишлени цели. Миячите ще започват работа всеки делничен ден в ранните часове по главните пътни артерии и основните улици. След това техниката ще се насочва към по-малките улички. Там, където улиците са прекалено тесни, ще се използват мотометачки.", "date": "2019.08.09", "title": " Общинска „Чистота“ започна миене на Шумен"}
{"url": "https://trud.bg/%d0%bd%d0%b0%d0%b7%d0%bd%d0%b0%d1%87%d0%b0%d0%b2%d0%b0%d1%82-%d0%be%d1%82-1-%d1%81%d0%b5%d0%bf%d1%82%d0%b5%d0%bc%d0%b2%d1%80%d0%b8-%d1%81%d0%be%d1%86%d0%b8%d0%b0%d0%bb%d0%bd%d0%b8-%d0%b0%d1%81%d0%b8/", "text": "От 1 септември 2019 г. Община Пловдив започва назначаването на социални асистенти, които преди това са подали заявления. Право на тази социална услуга имат децата с увреждания над 50% с чужда помощ, хора с чужда помощ с увреждания над 90% и деца без чужда помощ над 90% увреждания, съобщиха от местната администрация. От 1 април в дирекция „Социално подпомагане“, която се намира на бул. „Руски“ № 13, се подават заявления от заинтересованите лица, където се прави индивидуална оценка на потребностите. Те получават и направление колко часа на месец трябва да получават лична помощ, като максимално това са 168 часа. „Около 2000 човека имат право на чужда помощ. До момента около 200 от тях са подали  за оценки и под 100 са подалите за лични асистенти. Надяваме се с приближаване на крайния срок бройката да се увеличи“, посочи заместник-кметът Георги Титюков. Той уточни, че законът дава право на избор – за децата до 18 г. да получават цялата сума от 930 лв. или да се откажат от 380 лв. от тях, за да получат личен асистент, когато е на 8 часа. Когато часовете са по-малко, по-малка е и сумата, от която да се откажат. Така хората пресмятат в зависимост от оценката за часовете и виждат кое е най-доброто за тях, обясни още заместник-кметът. Заедно със заявлението с избран асистент се приема и заявлението на кандидата за асистент. В случаите, когато не е избран такъв, общината трябва да предложи лице. „Към момента не достигат 4 асистента, но правим всичко възможно да ги осигурим. Община Пловдив е обявила, че търси лични асистенти и в „Бюрото по труда“ и на сайтовете за работа. Възнаграждението е минималната работна заплата, плюс клас прослужено време 0,6 % за всяка година “, заяви Веселина Ботева директор дирекция „Социална политика“. Личният асистент се назначава до срока на ТЕЛК решението, след като то бъде подновено, се подновява и договорът на личния асистент. Изискванията към социалните асистенти е да не за осъждани по закона за домашното насилие и да не са поставени под запрещение, може да са в пенсионна възраст, в надтрудоспособна възраст или да бъдат назначени на втори трудов договор. Те може да са близки или роднини на хората, които имат нужда, както и да са външни за семейството.", "date": "2019.08.09", "title": " Назначават от 1 септември социални асистенти в Пловдив"}
{"url": "https://trud.bg/%d1%88%d0%b2%d0%b5%d0%b9%d1%86%d0%b0%d1%80%d0%b5%d1%86-%d0%b2%d1%80%d0%b0%d0%b3-%e2%84%961-%d0%bd%d0%b0-%d1%87%d0%b5%d1%80%d0%b2%d0%b5%d0%bd%d0%b8%d1%82%d0%b5/", "text": "Швейцарският учител Сандро Шерер е враг №1 за всички „червени“ фенове. Съдията даде спорна дузпа за „Зоря“ при 1:1 срещу ЦСКА в Лига Европа. Няколко пъти подмина груби украински нарушения само с устно предупреждение, а на българите лесно вдигаше картони. Преди година ЦСКА се оплака с основание от реферите и в двата двубоя с „Копенхаген“ от същата фаза на турнира. „ Не мога да понеса, че в Европа свирят такива съдии – изригна Люпко Петрович. – За тях даваше всички нарушение, а за нас – не. Нямаше никаква дузпа. Топката удари гърдите на Раул. Не се борихме само със „Зоря“, но и със съдията. Сега съперникът има предимство, а явно Европа не ни иска.“ „ Топката първо удари гърдите, ръката ми е на земята – обясни Албентоса. – Няма как да е дузпа. Сега трябва да бием „Лудогорец“ и после ще мислим за реванша.“", "date": "2019.08.09", "title": " Швейцарец – враг №1 на „червените“"}
{"url": "https://trud.bg/%d0%b0%d0%bb%d0%b5%d0%ba%d1%81%d0%b0%d0%bd%d0%b4%d1%8a%d1%80-%d0%b2%d1%83%d1%87%d0%b8%d1%87-%d1%81%d1%8a%d1%80%d0%b1%d0%b8%d1%8f-%d0%bd%d1%8f%d0%bc%d0%b0-%d0%b4%d0%b0-%d0%b2%d0%bb%d0%b8%d0%b7%d0%b0/", "text": "Сърбия няма намерение да влиза в НАТО или в други военни съюзи и затова се грижи за сигурността си, заяви днес пред журналисти сръбският президент Александър Вучич, цитиран от ТАСС. „Сърбия ще остане военно неутрална. Именно затова се грижим за безопасността си и през последните години сме постигнали голям прогрес, защото искаме да бъдем свободни, сами да избираме бъдещето си и да не зависим от никого“, каза Вучич, отговаряйки на въпроси на журналисти по време на посещение на строежа на железопътен виадукт на река Дунав, който се изгражда от руска компания. Руският посланик Александър Боцан-Харченко, който придружаваше Вучич, каза, че Русия уважава позицията на Сърбия за НАТО и за военния неутралитет, която, по неговите думи, допринася за стабилността, развитието и сътрудничеството в региона. Белград непрекъснато говори за военен неутралитет, но преговаря за допълнителни доставки на въоръжение от Русия, включително на танкове, бронетранспортьори, бойни и транспортни хеликоптери и системи за противовъздушна отбрана, отбелязва АП.", "date": "2019.08.09", "title": " Александър Вучич: Сърбия няма да влиза в НАТО или в други военни съюзи"}
{"url": "https://trud.bg/%d0%ba%d1%83%d0%bb%d1%82%d0%be%d0%b2%d0%b8%d1%8f%d1%82-%d1%85%d1%80%d0%b8%d1%81%d1%82%d0%be-%d0%ba%d1%80%d1%83%d1%88%d0%b0%d1%80%d1%81%d0%ba%d0%b8-%d0%bf%d1%80%d0%b5%d0%b4-%d1%86%d1%81%d0%ba%d0%b0/", "text": "Христо Крушарски, собственик на „Локомотив“ (Пд), негласно постави за цел пред отбора да завърши пред ЦСКА и „Левски“ в класирането. Смелите думи дойдоха след загубата с 0:1 от „Страсбург“ у дома в третия предварителен кръг на Лига Европа. „ Защо да се борим за шестицата – попита Крушарски. – Далеч по-напред сме от ЦСКА и „Левски“. Като отбор „Локомотив“ е един от най-добрите в България. Парите от Лига Европа ще влязат в моя джоб и ще бъдат инвестирани в моята красота.“ Треньорът Бруно Акрапович определи червения картон в началото на Йосип Томашевич като преломен момент в двубоя с французите. „Показахме големия си потенциал – каза босненският треньор. – Имаше чиста дузпа за нас. Планирахме мачът да се развие по един начин, но стана по друг. Дори и с 10 души се представихме добре. Няма да отидем в Страсбург, за да разгледаме града. Ще направим всичко възможно да продължим. Не е случайно, че техният отбор струва 50 милиона евро. Ако бяхме с 11 души на терена, мисля, че щяхме да победим.“ Победителят от реванша вече е ясно с кой ще се срещне. Полуфиналистът от миналия турнир „Айнтрахт“ разгроми „Вадуц“, отстранил миналата година „Левски“, с 5:0 в Лихтенщайн. Германският клуб е сред фаворитите в турнира и този сезон. „ Видя се отстрани, че имаше побутване на французите – обобщи вратарят Мартин Луков. – Жалко, че не изравнихме. Но и така резултатът не е фатален. Радвам се, че зарадвахме хората с мъжка игра.“ „ Локомотив“, актуален носител на купата на България, вече отстрани „Спартак“ (Търнава) в третия предварителен кръг.", "date": "2019.08.09", "title": " Култовият Христо Крушарски: Едно ниво сме пред ЦСКА и „Левски“"}
{"url": "https://trud.bg/%d0%b2%d0%b5%d1%87%d0%bd%d0%b8%d1%82%d0%b5-%d1%81%d1%8a%d0%bf%d0%b5%d1%80%d0%bd%d0%b8%d1%86%d0%b8-%d0%bf%d0%be%d0%b7%d0%b4%d1%80%d0%b0%d0%b2%d0%b8%d1%85%d0%b0-%d0%b3%d0%b5%d0%bd%d0%b5%d1%80%d0%b0/", "text": "За втори път в последния месец ЦСКА и „Левски“ се обединиха в честитка по случай рожден ден. След като двата клуба поздравиха бизнесмена Васил Божков, бившия „червен“ и настоящ „син“ собственик, сега дойде ред на Георги Василев. Легендарният треньор е ставал шампион и с двата гранда. Василев е последният, спечелил шампионски дубъл в ЦСКА, вчера стана на 73 години. Докато почива семейно на Тенерифе, треньорът получи специална честитка и от сайта на германския „Унион“, където получи прякора Генерала.", "date": "2019.08.09", "title": " Вечните съперници поздравиха Генерала"}
{"url": "https://trud.bg/%d0%b7%d0%b0%d0%bf%d0%be%d1%87%d0%b2%d0%b0-%d1%86%d1%8f%d0%bb%d0%be%d1%81%d1%82%d0%bd%d0%b0-%d0%bf%d1%80%d0%be%d1%84%d0%b8%d0%bb%d0%b0%d0%ba%d1%82%d0%b8%d0%ba%d0%b0-%d0%bd%d0%b0-%d0%b7%d0%b0%d0%ba/", "text": "Предстои цялостна профилактика на закрития плувен  басейн, част от СК „Пирин“. Тя ще започне на 12 август и ще продължи до 25 август, включително, съобщиха от общината. В периода ще бъде направено основно почистване на съоръжението и прилежащите части. Профилактиката е планова и е с цел да се осигури точна и безаварийна работа на поддържаните системи. Първият работен на съоръжението ще бъде на 26 август, когато ще бъде възстановена активната спортно-тренировъчна дейност и посещенията на спортисти и граждани. В плувният басейн тренират стотици плувци, в него се провеждат и редица престижни състезания. Басейнът е с олимпийски размери, а температурата на водата се поддържа около 27 градуса.", "date": "2019.08.09", "title": " Започва цялостна профилактика на закрития плувен басейн в Благоевград"}
{"url": "https://trud.bg/%d0%b5%d0%bc%d0%b8%d0%bb%d0%b8-%d1%80%d0%b0%d1%82%d0%b0%d0%b9%d0%ba%d0%be%d0%b2%d1%81%d0%ba%d0%b8-%d1%81%d0%b5-%d1%81%d0%bd%d0%b8%d0%bc%d0%b0-%d1%81-%d0%ba%d0%be%d1%81%d0%bc%d0%b0%d1%82%d0%b8-%d0%bf/", "text": "Моделът Емили Ратайковски публикува кадър и феминистко послание в личния си профил в Инстаграм, където демонстрира обилно окосмяване под мишниците, докато позира по сутиен. С присъщия си сексапил Ратайковски гледа провокативно право в обектива, докато позира с вдигнати ръце и дaнтeлен сутиен. Към снимката тя е написала: „ “ „ „, пише Ратайковски в есето. „ „, задава риторични въпроси моделът. „ „, продължава тя. „  “ Звездата от Blurred Lines сподели и причината да парадира с подмишниците си, като написа: „  “ „  “", "date": "2019.08.09", "title": " Емили Ратайковски се снима с космати подмишници"}
{"url": "https://trud.bg/%d1%81%d0%b2%d0%b5%d1%82%d0%be%d0%b2%d0%bd%d0%b8%d1%82%d0%b5-%d0%b8%d0%b3%d1%80%d0%b8-%d0%b7%d0%b0-%d0%bf%d0%be%d0%bb%d0%b8%d1%86%d0%b0%d0%b8-%d0%b8-%d0%bf%d0%be%d0%b6%d0%b0%d1%80%d0%bd%d0%b8%d0%ba/", "text": "С пищни тържества в Китай бяха открити Световните игри за полицаи и пожарникари. Игрите продължават 10 дни и, освен хилядите участници, привличат огромен брой туристи и гости. През 2019 г. традиционните Световни игри за полицаи и пожарникари са в китайския град Чънду. Те представляват малка Олимпиада, в която участниците са около 10 хиляди. Полицаи и пожарникари от десетки държави по целия свят се състезават в различни видове спорт. Има както традиционни дисциплини, като колоездене, футбол и волейбол, така и необичайни надпревари като народна топка, риболов и изкачване на стълби. Игрите се провеждат веднъж на две години. Предишните бяха в САЩ, а следващите ще са през 2021 г. в Холандия. Традицията е започнала преди повече от 40 години, като продължение на подобни игри, които полицаи и пожарникари организирали още през 60-те години в Калифорния. През 2011 г. беше поставен рекорд, защото участниците бяха 16 хиляди – значително повече от атлетите на Лондонската олимпиада.", "date": "2019.08.09", "title": " Световните игри за полицаи и пожарникари стартираха в Китай"}
{"url": "https://trud.bg/%d0%b0%d0%bd%d0%b3%d0%bb%d0%b8%d0%b9%d1%81%d0%ba%d0%b8%d1%8f%d1%82-%d1%84%d1%83%d1%82%d0%b1%d0%be%d0%bb-%d0%bf%d0%bb%d0%b0%d1%82%d0%b8-144-%d0%bc%d0%bb%d1%80%d0%b4-%d0%bb%d0%b8%d1%80%d0%b8-%d0%b7/", "text": "Клубовете от Висшата лига вложиха общо 1,44 милиарда лири за трансфери през лятото. За първи път прозорецът в Англия затвори ден преди старта на сезона, а не както е във всички държави – до първия ден на септември. „ Арсенал“ е клубът с най-много средства за играчи – 150 милиона лири, а „Челси“ продаде най-богато – за 121 милиона. Трансферният прозорец предизвика трусове в „Манчестър Юнайтед“. Недоволството срещу изпълнителният директор Ед Уудуърд расте с всяка секунда. В социалните мрежи феновете на „дяволите“ създадоха профил, чрез който искат оставката му. Преди старта на прозореца Уудуърд каза, че клубът има 200 милиона паунда за нови. „Юнайтед“ плати общо 145 милиона за Аарон Уон-Бисака, Хари Магуайър и Даниел Джеймс, но върна други 60 от продажбата на Ромелу Лукаку. Феновете започнаха да разпространяват старата снимка от 2018 година, на която хеликоптер кръжи с плакат „Уудуърт – майсторът на провалите“. Единственият шанс на „Юнайтед“ да привлече футболист до Нова година е той да бъде свободен агент.", "date": "2019.08.09", "title": " Английският футбол плати 1,44 млрд. лири за играчи"}
{"url": "https://trud.bg/%d1%80%d0%b8%d0%b1%d0%b0%d1%80%d0%b8-%d1%89%d0%b5-%d0%bf%d0%be%d0%ba%d0%b0%d0%b7%d0%b2%d0%b0%d1%82-%d0%bd%d0%b0-%d1%82%d1%83%d1%80%d0%b8%d1%81%d1%82%d0%b8-%d0%ba%d0%b0%d0%ba-%d1%81%d0%b5-%d0%bb%d0%be/", "text": "Ченгене скеле – рибарското селище край Бургас, ще става туристическа атракция. Само преди броени дни МС преотстъпи земята на общината в морския град.  Това означава че ще се реализира отдавна мислената идея на риболовците и общинарите за превръщане на живописното селище в туристическа атракция. От общината съобщиха, че  планират да направят в Ченгене скеле етнографски рибарски комплекс. Вече има разработена концепция за това и ще се кандидатства по проект. Целта е по този начин да се съхрани един от местните поминъци, какъвто е рибарството. „Ще показваме занаята си на туристите. Как се плетат мрежи, как се ловят отделните видове риби. По този начин селището се появи на картата на България“, каза пред „Труд“ кметът на Ченгене скеле Димитър Янчев-Брадата. Той обясни, че оттук нататък ще развиват туристически риболов. Така било по цял свят. Ако има желаещи, срещу определена малка сума, рибарите ще ги качват на лодките си, ще излизат да риболуват с туристите и ще ги връщат пак в селището. Ако водим туристи на риболов, то ще им показваме как се прави с  традиционни стари методи а не промищлен риболов. Ще им показваме как се лови риба с – въдици, малки мрежи, с ниско въздействие към околната среда, допълниха морскигте вълци.", "date": "2019.08.09", "title": " Рибари ще показват на туристи как се лови риба\t"}
{"url": "https://trud.bg/%d1%81-%d0%bd%d0%be%d0%b2%d0%b8-%d1%83%d1%80%d0%b5%d0%b4%d0%b8-%d0%b7%d0%b0-%d1%84%d0%b8%d0%b7%d0%b8%d0%be%d1%82%d0%b5%d1%80%d0%b0%d0%bf%d0%b8%d1%8f-%d0%be%d0%b1%d0%be%d1%80%d1%83%d0%b4%d0%b2%d0%b0/", "text": "С 18 изключително модерни уреда за физиотерапия бе оборудвано 12 ДКЦ в столичния квартал „Люлин- 9“. Новото оборудване ще улесни лечението на всички пациенти и бързото им връщане за работа и нормални ежедневни дейности. На проверка в болничното заведение днес бе зам.-кметът на София Дончо Барбалов, заедно с д-р Васил Василев, управител на ДКЦ-то. Те бяха посрещнати с хляб и сол от екип на лечебното заведение. Болницата е оборудвана с нова апаратура на стойност 130 хиляди лева, предоставени от общинския бюджет. Сградата е ремонтирана за малко над 1.3 млн. лв., като е поставена нова съвременна топлоизолация, нова дограма и др. Една част от средствата са получени по линия на програма „Джесика“ за енергийна ефективност, а другата от Столична община, обясни Барбалов. Одобрено е закупуването и на два нови ехографа на стойност 78 хил. лв. Единият ще пристигне до няколко месеца в 12 ДКЦ, а другият в бившата 26 поликлиника. Сред новите уреди на лечебното заведение може да се видят такива за раздвижване на раменна и лакътна става, пасивно раздвижване при състояние на фрактури и заболявания, които ограничават движенията на ставата. Има и нов апарат за раздвижване на долен крайник и колянна става, като те се ползват при фрактури и ендопротези. В 12 ДКЦ има и много ендопротезирани пациенти, при които се прави частично пасивно раздвижване. От скоро са обновени и всички аксесоари за специалната „клетка на Роше“, която се използва за раздвижване и облекчаване на пациентите. Болницата е снабдена и с нов скенер за цялото тяло. Всички пациенти могат да ползват процедури чрез Здравната каса. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.08.09", "title": " С нови уреди за физиотерапия оборудваха 12 ДКЦ в София"}
{"url": "https://trud.bg/%d0%b0%d0%bc%d0%b5%d1%80%d0%b8%d0%ba%d0%b0%d0%bd%d1%81%d0%ba%d0%b8-%d1%80%d0%b0%d0%b7%d1%80%d1%83%d1%88%d0%b8%d1%82%d0%b5%d0%bb-%d0%b0%d0%ba%d0%be%d1%81%d1%82%d0%b8%d1%80%d0%b0-%d0%b2%d1%8a%d0%b2/", "text": "Американският разрушител „Портър“ акостира във Варна за посещение по случай   от създаването на българските Военноморски сили. „Визитата ни няма нищо общо с напрежението в Черно море. С нетърпение очакваме да се включим в тържествата на ВМС. В региона сме, за да градим партньорство със съюзниците от НАТО, както и със страни, които не са членове на алианса“, каза командирът на „Портър“ кап. ІІ ранг Крейг Трент. Мисията на разрушителя, който ще отпътува от Варна на 11 август, е да патрулира с цел поддържане на сигурността в акваторията на Черно море.", "date": "2019.08.09", "title": " Американски разрушител акостира във Варна за юбилея на военния ни флот"}
{"url": "https://trud.bg/%d0%b0%d1%81%d1%82%d0%b5%d1%80%d0%be%d0%b8%d0%b4-%d0%bf%d0%be-%d0%b3%d0%be%d0%bb%d1%8f%d0%bc-%d0%be%d1%82-%d0%b5%d0%bc%d0%bf%d0%b0%d0%b9%d1%8a%d1%80-%d1%81%d1%82%d0%b5%d0%b9%d1%82-%d0%b1/", "text": "Астероид по-голям от 102-етажния небостъргач „Емпайър Стейт Билдинг“, известен като 2006 QQ23, ще премине със скорост от близо 16 770 километра в час покрай Земята в събота, съобщи „Раша тудей“. За пръв път космическото тяло е забелязано през 2006 година (откъдето идва и наименованието му) и е с диаметър от 570 метра. Космическото тяло ще се приближи 10 пъти по-близо до Земята, отколкото е разстоянието до Венера – планетата най-близо до нашата – или на разстояние от 0.049 астрономически единици. Всеки космически обект, който се доближава на разстояние по-малко от 0,05 астрономически единици и е с размери по-големи от 140 метра в диаметър се разглежда от НАСА като „потенциално опасен“. Повечето от малките космически обекти, които навлизат в земната атмосфера са с размери по-малки от 10 метра в диаметър и изгарят при досега си с нея, но астероидът 2006 QQ23 е в пъти по-голям от тях. В момента на учените са известни около 20 000 подобни обекта в близост до Земята, като се откриват по 30 нови на седмица.Годишно поне шест космически обекта с размерите на 2006 QQ23 преминават покрай планетата ни, но те не представляват опасност за Земята. „Ако подобен обект с големина около 600 метра падне на Земята, последствията ще са много сериозни в регионален план. Ако падне във вода, подобно“ космическо тяло може да доведе до голямо цунами, а последствията за близките градове и населени места ще са невъобразими, пише специализираният портал „Хай нюзру“.“ АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.08.09", "title": " Астероид, по-голям от „Емпайър Стейт Билдинг“, ще премине покрай Земята в събота"}
{"url": "https://trud.bg/%d1%80%d1%83%d1%81%d0%ba%d0%b8%d1%82%d0%b5-%d0%b2%d0%bb%d0%b0%d1%81%d1%82%d0%b8-%d0%b7%d0%b0%d0%bc%d1%80%d0%b0%d0%b7%d0%b8%d1%85%d0%b0-%d0%b1%d0%b0%d0%bd%d0%ba%d0%be%d0%b2%d0%b8-%d1%81%d0%bc%d0%b5/", "text": "Руските власти замразиха множество банкови сметки, свързани с опозиционния политик Алексей Навални, при разследване за пране на пари, обявиха неговата говорителка и Следствения комитет на Русия. Сред блокираните авоари има банкови сметки, свързани с основания от Навални „Фонд за борба с корупцията“, сметки на негови съюзници и на щаба му, предаде ТАСС. Съдът блокира сметки на организациите „Фонд за борба с корупцията“ и „Защита на правата на гражданите“, а също над 100 сметки на физически и юридически лица, уточниха от Следствения комитет на Русия. Решението беше взето, след като миналата седмица започна наказателно разследване за предполагаемо пране на пари на стойност 1 милиард рубли (15,31 милиона долара) от фондацията на Навални. Опозиционерът и неговите съюзници казват, че фондацията, публикувала множество неудобни разследвания срещу правителствени служители, е прозрачно финансирана от публични дарения.", "date": "2019.08.09", "title": " Руските власти замразиха банкови сметки на Навални"}
{"url": "https://trud.bg/%d1%8e%d1%81%d0%b5%d0%b9%d0%bd-%d0%b1%d0%be%d0%bb%d1%82-%d1%82%d1%80%d0%b5%d0%bd%d1%8c%d0%be%d1%80-%d0%bd%d1%8f%d0%bc%d0%b0%d0%bc-%d1%82%d1%8a%d1%80%d0%bf%d0%b5%d0%bd%d0%b8%d0%b5-%d0%b7%d0%b0/", "text": "Да ставам треньор? Нямам търпение за тази работа – призна Юсейн Болт пред „Ню Йорк Таймс“. – Знам на какви изпитания подложих моя. Не бих могъл да изтърпя всички различни характери.  Световният рекордьор в спринта заяви още, че не е успял с другото си увлечение – футбола. „Спрях с опитите и реших да се фокусирам върху бизнеса си.“ Именитият ямаец, който има 8 титли от олимпийски игри, прекрати кариерата си след последния старт на мондиала през 2017-а. Тогава той се раздели с пистата по най-лошия начин – с контузи по време на щафетата 4 по 100 м. Същевременно атлетите ни стартират днес на европейското отборно първенство в Хърватия. България е с 52 атлети, сред тях са и най-добрите ни състезатели – Ивет Лалова, Мариела Демирева, Тихомир Иванов, Габриела Петрова. Само първият тим ще се изкачи в по-горната група за догодина.", "date": "2019.08.09", "title": " Юсейн Болт:  Треньор? Нямам търпение за тази работа"}
{"url": "https://trud.bg/%d0%bc%d0%b0%d0%bb%d0%b0%d0%b9%d0%b7%d0%b8%d0%b9%d1%86%d0%b8-%d0%b8%d1%81%d0%ba%d0%b0%d1%82-%d0%b4%d0%b0-%d1%81%d1%82%d1%80%d0%be%d1%8f%d1%82-%d0%bc%d0%b0%d0%b3%d0%b8%d1%81%d1%82%d1%80%d0%b0%d0%bb/", "text": "Вече са водени разговори за концесия Фирмата проучва и проекта за втори мост над Дунав при Русе Малайзийска компания има интерес да построи магистралния участък между Русе и Велико Търново. Това стана ясно след среща между представители на фирмата Eonmetall Group Berhad и областният управител на Русе Галин Григоров. Към трасето има инвеститорски интерес и най-вероятно то ще бъде дадено за изграждане и стопанисване впоследствие на концесия, заяви регионалният министър Петя Аврамова още преди няколко месеца. Освен малайзийската фирма интерес към построяване на отсечката имат и китайски компании. За разлика от азиатските си конкуренти обаче последният каниддат няма да се нужда от държавни гаранции за проекта. Очаква се построяването на трасето да струва между 1 и 2 млрд. лв. Малайзиската фирма има интерес и към други проекти у нас. Представители на Eonmetall Group Berhad са проучвали и възможностите да построят втори мост над Дунав при Русе, за възстановяване на дейността на летището в село Щръклево и за изграждане на най-големия в страната логистичен център. Компанията има над 35 години опит в изграждане на инфраструктурни проекти в Азия. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.08.09", "title": " Малайзийци искат да строят магистрала у нас\t"}
{"url": "https://trud.bg/%d0%b2%d0%b0%d1%80%d0%bd%d0%b0-%d1%81-%d0%bd%d0%b0%d0%b9-%d0%b3%d0%be%d0%bb%d1%8f%d0%bc-%d1%80%d1%8a%d1%81%d1%82-%d0%bd%d0%b0-%d0%b6%d0%b5%d1%80%d1%82%d0%b2%d0%b8%d1%82%d0%b5-%d0%bd%d0%b0-%d0%bf%d1%8a/", "text": "Варна е областта с най-голямо увеличение на жертвите при пътни инциденти у нас. Това обяви председателят на Държавната агенция „Безопасност на движението по пътищата“ Малина Крумова на извънредна среща с областния управител Стоян Пасев, кметът на Варна Иван Портних и представители на институциите, ангажирани с темата. За първите 6 месеца на годината при пътни произшествия са загинали 24 души – със 75% повече от същото време на 2018 г. С 50% са се увеличили ранените, които са общо 437, а тежките катастрофи са 330. Основните причини за тях са превишена скорост дори в градска среда и отнемане на предимство. Само в центъра на Варна от началото на сезона са засечени 266 шофьори, отнели предимство на пешеходци, както и 107 минувачи нарушители на правилата. Заради тежкия летен трафик от юли екипите на „Пътна полиция“ са подсилени със служители от други структури на МВР. Целта е да се има засилен контрол по пътищата към Бургас, Добрич, магистрала „Хемус“ и по третокласните и четвъртокласни шосета, където стават множество катастрофи, поясни шефът на „Пътна полиция“ Петко Камбуров. На срещата бе взето решение спешно да се обезопасят две рискови трасета по пътищата Варна-Добрич и Варна-Оброчище. Там разрешената скорост ще бъде намалена до 60 км/ч и ще бъде поставена шумна хоризонтална маркировка. След края на сезона ще бъде изградено и кръгово кръстовище на рисковия участък от пътя Варна-Златни пясъци в района на Траката. За превенция ще се ползва и системата за видеонаблюдение във Варна, която ще заработи с пълен капацитет след 3 месеца, каза кметът Иван Портних. „Статистиката сочи, че голяма част от катастрофите са причинени от неправоспособни водачи и шофьори с отнети книжки. Тези деяния трябва да бъдат криминализирани, а санкциите за извършителите на тежки пътни нарушения да се увеличат драстично“, апелира Портних. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.08.09", "title": " Варна с най-голям ръст на жертвите на пътната война\t"}
{"url": "https://trud.bg/%d0%b4%d0%b2%d0%b0%d0%bc%d0%b0-%d0%b6%d0%b8%d1%82%d0%b5%d0%bb%d0%b8-%d0%bd%d0%b0-%d1%81%d0%b5%d0%bb%d0%be-%d0%b2%d0%b8%d0%bd%d0%b8%d1%86%d0%b0-%d1%81%d0%b0-%d0%b7%d0%b0%d0%b4%d1%8a%d1%80%d0%b6%d0%b0/", "text": "Двама жители на село Виница са били задържани за хулиганска проява и съпротива на полицейски служители, съобщщиха от областната дирекция на МВР в Пловдив. Половин час след полунощ патрул на РУ – Първомай се отзовал на сигнал от тел. 112, че в центъра на споменатото село звучи силна музика от паркиран лек автомобил. В колата били установени нарушителите на нощната тишина, на 28 и 31 години, които отказали да изпълнят полицейското разпореждане и проявили агресия към униформените. Спрямо двамата е взета 24-часова мярка за неотклонение. Образувано е бързо производство.", "date": "2019.08.09", "title": " Двама жители на село Виница са задържани за хулиганска проява"}
{"url": "https://trud.bg/%d0%b1%d0%bb%d0%b8%d0%b7%d0%be-10-%d0%b2%d0%b8%d1%81%d1%88%d0%b8-%d1%81%d0%bb%d1%83%d0%b6%d0%b8%d1%82%d0%b5%d0%bb%d0%b8-%d0%b2-%d1%82%d1%83%d1%80%d1%81%d0%ba%d0%b0%d1%82%d0%b0-%d1%86%d0%b5%d0%bd%d1%82/", "text": "Главният икономист и поне още 8 високопоставени служители в Централната банка на Турция са били уволнени. Това съобщи турската редакция на „Дойче Веле“, позовавайки се на два свои източника в банката, предаде  . Освен главния икономист доц. д-р Али Хакан Кара, сред сменените директори са ръководителите на отделите по банково дело и финансови институции, по проучвания и парична политика, управление на риска и други. Така всички директори на дирекции, назначени по време на мандата на бившия управител Мурат Четинкая, са били преместени на други позиции. Отстранените от длъжност са някои от най-опитните специалисти в банката, посочват наблюдатели. Не е посочена причина за разместванията в топ-ешелона в турската централната банка. На 6 юли с указ на президента Реджеп Ердоган управителят на банката Мурат Четинкая беше заменен почти година преди края на мандата му от неговия заместник Мурат Уйсал. Според повечето наблюдатели основната причина за това бяха разминавания във вижданията на Четинкая и на държавния глава относно паричната политика и лихвените нива. В реч на 26 юли Реджеп Ердоган заяви, че постепенното намаляване на лихвите ще продължи до края на годината, като се мотивира така щяла да падне и инфлацията в страната.", "date": "2019.08.09", "title": " Близо 10 висши служители в турската централна банка са сменени"}
{"url": "https://trud.bg/%d0%bb%d0%b8%d0%b4%d0%b5%d1%80%d1%8a%d1%82-%d0%bd%d0%b0-%d1%85%d0%be%d0%bd%d0%ba%d0%be%d0%bd%d0%b3-%d0%b7%d0%b0%d1%8f%d0%b2%d0%b8-%d1%87%d0%b5-%d0%bf%d1%80%d0%be%d1%82%d0%b5%d1%81%d1%82%d0%b8%d1%82/", "text": "Регионалният ръководител на Хонконг Кари Лам заяви днес, че продължаващите антиправителствени протести може внезапно да доведат до траен икономически срив, предаде ДПА. Тя поясни, че се е консултирала с бизнес лидери, който се опасяват от неблагоприятен ефект от протестите за дълъг период. По думите й един бизнесмен окачествил демонстрациите като икономическо „цунами“. Лам, която според протестиращите трябва да подаде оставка заради предложения от нея законопроект за екстрадиция в Китай, призова жителите на Хонконг да престанат „да оправдават насилието“. Тя добави, че през последните дни е намалял броят на чуждестранните туристи в Хонконг и че е спаднало потреблението като цяло. Досега 22 държави са отправили към своите граждани предупреждения, ако имат намерения да пътуват за Хонконг. От средата на юни там има поредица от продемократични протести, които полицията се опитва да разпръсне със сълзотворен газ, лютив спрей и гумени куршуми.  Кари Лам е заявила, че законопроектът за екстрадиция е „мъртъв“. Това обаче не успокоява протестиращите и те искат той да бъда изтеглен официално, предаде ДПА. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.08.09", "title": " Лидерът на Хонконг заяви, че протестите може да доведат до траен икономически срив"}
{"url": "https://trud.bg/%d0%b7%d0%b0%d0%b2%d1%8a%d1%80%d1%88%d0%b8-%d1%80%d0%b5%d0%bc%d0%be%d0%bd%d1%82%d1%8a%d1%82-%d0%bd%d0%b0-%d0%bf%d0%bb%d0%b0%d1%82%d0%bd%d0%be%d1%82%d0%be-%d0%b7%d0%b0-%d0%b2%d0%b0%d1%80%d0%bd%d0%b0/", "text": "Завършиха ремонтните работи на платното за Варна на виадукта при 37-ми километър на АМ „Хемус“. Движението е възстановено и шофьорите могат да преминават без ограничение по съоръжението. Без да се възпрепятства трафикът продължава работата по долното строене. Това съобщиха от пресслужбата на АПИ. Екипът от инженери, технически персонал и строителни работници на „Автомагистрали“ ЕАД работи изключително мобилизирано, за да завършат ремонтните дейности на връхната конструкция колкото се може по-бързо. Възстановени са всички стоманобетонови греди, подменени са лагерите и дилатационните фуги. Мостовото съоръжение е с нова асфалтова настилка, хидроизолация, маркировка и мантинели. На АМ „Хемус“ продължават ремонтно-възставителните работи на виадуктите – при 19-ти км, 35-ти, 36-ти, както и на тръбата за София на тунел „Витиня“. На мостовите съоръжения, които не са обновявани от построяването им през 80-те години, се извършва ремонт на пътната част и стълбовете. Предвидено е полагане на нова асфалтова настилка, нова хидроизолация, както и съвременни системи за пътна безопасност. Стълбовете и фундаментите на виадуктите се усилват с нови бетонови кожуси, подобрява се противоземетръсната устойчивост. На виадуктите „Потоп“ /19-ти км/ и „Коренишки дол“ /36-ти км/ предстои изграждането на нова хидроизолация, нов асфалт и осигурителни системи за безопасност. На съоръженията при 51-ви км, както и при 37-ми км, продължава работата по долното строене, без това да затруднява трафикът. Агенция „Пътна инфраструктура“ апелира шофьорите да карат разумно и със съобразена скорост, да спазват правилата и да не използват аварийните ленти за по-бързо преминаване. За улеснение на пътуващите в петък и събота в отсечките с ремонт на автомагистралата има две ленти за пътуващите за Варна и една за София, а в неделя и понеделник съответно две за София и една за Варна. В пиковите часове, когато много хора тръгват на път, е възможно по-бавно предвижване от интензивния трафик, но строителните дейности трябва да се извършат, за да се кара по съоръженията безопасно и удобно. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.08.09", "title": " Завърши ремонтът на платното за Варна на виадукта при 37-ми км на „Хемус“"}
{"url": "https://trud.bg/14-%d0%bc%d0%b5%d1%81%d0%b5%d1%86%d0%b0-%d0%b7%d0%b0%d1%82%d0%b2%d0%be%d1%80-%d0%b7%d0%b0-%d0%b0%d0%bf%d0%b0%d1%88-%d0%b8%d0%b7%d0%b2%d1%8a%d1%80%d1%88%d0%b8%d0%bb-%d1%87%d0%b5%d1%82%d0%b8%d1%80/", "text": "51-годишен изпечен апаш влиза в затвора за година и 2 месеца заради серия от кражби. Асен А., известен като Асен Ломския успял само за един час да отараши четири магадина във Варна. От единия задигнал бутилка скъп ликьор, от друг – козметика, от трети – бутилка уиски и 6 шоколада, а в последния свил мобилния телефон на продавачката. Извършените кражби представляват опасен рецидив, посочиха от прокуратурата. За да се отърве от по-дълъг престой в затвора, Асен се призна за виновен и сключи споразумение с обвинението, което бе одобрено от съда. Така присъдата му влиза в сила веднага. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.08.09", "title": " 14 месеца затвор за апаш, извършил четири кражби за един час"}
{"url": "https://trud.bg/%d1%81%d1%82%d1%80%d0%be%d1%8f%d1%82-%d0%b8-%d0%b1%d0%b5%d0%b7-%d0%bf%d1%80%d0%b5%d0%b4%d0%b2%d0%b0%d1%80%d0%b8%d1%82%d0%b5%d0%bb%d0%b5%d0%bd-%d0%b4%d0%be%d0%b3%d0%be%d0%b2%d0%be%d1%80-%d1%81-%d0%b5/", "text": "Инвеститорите вече ще могат да строят, без да са подписали предварителен договор с енергийно дружество и воден оператор за присъединяване на бъдещите абонати. Това ще стане възможно, след като на 19 септември Комисията по енергетика и водно регулиране (КЕВР) приеме промени в Наредба 6, за да я синхронизира с новите изисквания на Закона за устройство на територията. Целта на новите текстове е да се намали административната тежест. За промените в регулациите съобщи председателят на КЕВР Иван Иванов. С промените ще бъдат въведени и процедури за служебно съгласуване и предоставяне на информация от експлоатационните дружества в хода на процедура по присъединяване на обект на клиент към съответната мрежа.", "date": "2019.08.09", "title": " Строят и без предварителен договор с енергото"}
{"url": "https://trud.bg/%d0%be%d0%ba%d0%be%d0%bb%d0%be-250-%d1%81%d0%b0-%d0%b4%d0%b8%d0%b2%d0%b8%d1%82%d0%b5-%d0%bf%d1%80%d0%b0%d1%81%d0%b5%d1%82%d0%b0-%d0%b2-%d0%bf%d0%b0%d1%80%d0%ba%d0%be%d0%b2%d0%b5%d1%82%d0%b5/", "text": "Около 250 са дивите прасета в двата национални парка „Пирин“ и „Рила“, показа преброяване. Това е една от мерките, предприети срещу разпространението на африканска чума по свинете. Денонощен мониторинг се извършва и в двете защитени територии. В петте участъка на национален парк „Пирин“ са идентифицирани 70 диви свине, но според експертите броят е по-голям. Малко повече са дивите прасета в другия национален парк „Рила“, каза по   директорът на защитената територия Красимир Андонов. „Около 150 бройки са прасетата в целия парк. Следим през целия ден за мъртви животни“, посочи той. Предприета е и информационна кампания, насочена към посетителите в двата парка. „Сложили сме табели как посетителите да се ориентират какви са симптомите. Оставили сме дежурния телефон да сигнализират за мъртви прасета“, допълни Андонов. Към момента няма регистриран случай или съмнение за заболели от африканска чума диви свине в националните паркове, но ако това се случи, може да се стигне и до ограничаване на достъпа до териториите.", "date": "2019.08.09", "title": " Около 250 са дивите прасета в парковете „Рила“ и „Пирин“"}
{"url": "https://trud.bg/%d0%b1%d0%b5%d1%80%d0%be%d0%b5-%d0%b2%d0%b7%d0%b5-%d0%be%d1%89%d0%b5-%d0%b5%d0%b4%d0%b8%d0%bd-%d0%b0%d0%bc%d0%b5%d1%80%d0%b8%d0%ba%d0%b0%d0%bd%d0%b5%d1%86/", "text": "Баскетболният „Берое“ взе още един американец. Тимът от Стара Загора заложи на 21-годишният Трей Моузес, чиято задача е да подсили подкошието. 206-сантиметровият център може да играе и на поста тежко крило. Той идва от колежанския „Бол Стейт“ и в „Берое“ ще бъде неговият професионален дебют. За общо 132 мача Моузус има средно по 8,6 точки.  Преди това старозагорци взеха Реджър Даул. Същевременно „Рилски спортист“ ще започне подготовката си за новия сезон от следващата седмица. Към момента обявиха петима сигурни играчи в състава – Йордан Бозов, Златин Георгиев, Евгени Хаджирусев, Мирослав Васов и Тихомир Желев.", "date": "2019.08.09", "title": " „Берое“ взе още един американец"}
{"url": "https://trud.bg/%d0%b6%d0%b5%d0%bd%d0%b0-%d0%bf%d1%80%d0%b5%d0%b1%d0%b8-%d0%bc%d1%8a%d0%b6-%d0%b8-%d0%b3%d0%be-%d0%bf%d1%80%d0%b0%d1%82%d0%b8-%d0%b2-%d0%b1%d0%be%d0%bb%d0%bd%d0%b8%d1%86%d0%b0-%d1%81%d0%bb%d0%b5%d0%b4/", "text": "40-годишна жена от Асеновград е заподозряна за причиняване на телесна повреда. Тя е задържана за срок до 24 часа в районното управление, след събрани доказателства, че в неделя вечер нанесла удари на свой 58-годишен познат, в резултат на което мъжът е настанен в болница, съобщиха от МВР. По първоначални данни повод за действията й станало скарване между двамата заради неуредени лични взаимоотношения и под въздействие на употребен алкохол. Работата по изясняване на обстоятелствата около случая продължава под наблюдение на Районна прокуратура – Асеновград.", "date": "2019.08.09", "title": " Жена преби мъж и го прати в болница след алкохолен запой"}
{"url": "https://trud.bg/%d1%81%d0%bf%d0%b0%d1%81%d0%b8%d1%82%d0%b5%d0%bb%d0%b5%d0%bd-%d0%ba%d0%be%d1%80%d0%b0%d0%b1-%d0%bf%d1%80%d0%b8%d0%b1%d1%80%d0%b0-80-%d0%bc%d0%b8%d0%b3%d1%80%d0%b0%d0%bd%d1%82%d0%b8-%d0%be%d1%82-%d0%b3/", "text": "Спасителен кораб на хуманитарната организация „Лекари без граници“, спаси 80 мигранти от гумена лодка край бреговете на Либия, предаде Асошиейтед прес. Организацията съобщи в Туитър, че спасените са в шоково състояние и разпространи снимки, на които се вижда как мигрантите биват прехвърлени на плаващия под норвежки флаг спасителен кораб „Оушън Вайкинг“ от оранжева надувна лодка. „Гореща линия“ за бедстващи мигранти, поддържана от мрежа от активисти, съобщи, че е получила сигнал за лодката с 80 души край бреговете на Либия, сред които 5 жени и 4 деца, и е информирала както властите, така и кораба „Оушън Вайкинг“. Вътрешният министър на Италия Матео Салвини, който предизвика правителствена криза, каза, че ще подпише забрана за влизане на кораба в италиански териториални води. Според одобрен неотдавна правителствен указ, корабът може да бъде глобен с 1 милион евро, ако наруши забраната. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.08.09", "title": " Спасителен кораб прибра 80 мигранти от гумена лодка край Либия"}
{"url": "https://trud.bg/%d0%b1%d0%b0%d0%b1%d1%85-%d1%81%d1%8a%d0%b4%d1%8a%d1%82-%d0%be%d1%82%d1%85%d0%b2%d1%8a%d1%80%d0%bb%d0%b8-%d0%b6%d0%b0%d0%bb%d0%b1%d0%b0%d1%82%d0%b0-%d0%bd%d0%b0-%d1%81%d1%82%d0%be%d0%bf%d0%b0%d0%bd/", "text": "Административният съд в Сливен отхвърли на първа инстанция жалбата на собственика на фермата в Болярово като неоснователна. Това стана с решение №156 от 7 август 2019 г, съобщиха от агенцията по храните. Делото беше образувано по жалба на Христо Христов срещу заповед на директора на ОДБХ-Ямбол. Представители на Христов във фермата са Ана Петрова и Тодор Христов. ОДБХ-Ямбол издаде заповед за заличаване регистрацията на животновъдния обект и обезсилване удостоверението за регистрация заради извършени груби нарушения на изискванията на Закона за ветеринарномедицинската дейност (чл. 132, ал. 1, т. 18) от страна на неговия собственик/ползвател, уточняват от БАБХ. Мерките бяха наложени, след като стопаните в Болярово възпрепятстваха достъпа до фермата от контролните органи на БАБХ  в условия на изострена епизоотична обстановка миналата година. По този начин Ана Петрова и Тодор Христов попречиха на изпълнението на ветеринарномедицинските мерки за профилактика, ограничаване и ликвидиране на болестта при обявено вторично огнище на Чума по дребните преживни животни.  По смисъла на закона тези действия са грубо нарушение, тъй като поставят в риск живота и здравето както на животните, така и на хората, и водят до икономически загуби. Въпреки че Чумата по дребните преживни животни у нас беше овладяна, България продължава да има статут на страна, инфектирана с болестта, заради действията на стопаните в Болярово и отказа им огнището на заразата в града да бъде унищожено. По тази причина България не може да влезе в процедура, която трае 6 месеца, за обявяването й на страна, свободна от Чума по дребните преживни животни, съответно и да се освободят търговските отношения. Решението на Административния съд в Сливен може да бъде обжалвано в 14-дневен срок пред Върховния административен съд.", "date": "2019.08.09", "title": " БАБХ: Съдът отхвърли жалбата на стопаните от Болярово"}
{"url": "https://trud.bg/%d0%b0%d0%b4%d1%80%d0%b8%d0%b0%d0%bd%d0%b0-%d0%bb%d0%b8%d0%bc%d0%b0-%d0%bf%d0%be-%d0%ba%d1%80%d0%b0%d1%81%d0%b8%d0%b2%d0%b0-%d0%be%d1%82-%d0%b2%d1%81%d1%8f%d0%ba%d0%be%d0%b3%d0%b0/", "text": "Половин година след раздялата й с турския автор Метин Хара, с когото Адриана Лима имаше близо 2-годишна връзка, красавицата сякаш се е разхубавила още повече. Усилията й във фитнес залата определено дават резултат, но и самата Лима изглежда много по-спокойна и сияйна. Причината да се раздели с Метин, Адриана разкри в социалните мрежи, публикувайки следното: „ „. Фенове на дългокраката красавица са убедени, че връзката й с Метин е била по-скоро бреме, от колкото удоволствие и раздялата й е подействала освобождаващо. Във всеки случай, Адриана наистина изглежда по-щастлива.", "date": "2019.08.09", "title": " Адриана Лима по-красива от всякога"}
{"url": "https://trud.bg/%d0%bf%d1%80%d0%be%d0%ba%d1%83%d1%80%d0%b0%d1%82%d1%83%d1%80%d0%b0%d1%82%d0%b0-%d0%b5-%d1%80%d0%b0%d0%b7%d0%bf%d0%b8%d1%82%d0%b0%d0%bb%d0%b0-%d0%be%d1%87%d0%b5%d0%b2%d0%b8%d0%b4%d1%86%d0%b8-%d0%bd/", "text": "Бургаската окръжна прокуратура разследва инцидента, при който младеж  в аквапарк в Приморско. „Под надзора на Окръжната прокуратура в Бургас, разследващи полицаи провеждат разследване по досъдебно производство, за настъпила смърт на младеж в аква-парк в Приморско, а именно затова че на 08.08.2019 г. около 15:13 ч. в гр. Приморско в аквапарк умишлено умъртвил С. Г. Г. – престъпление по чл. 115 от НК.“, съобщиха от пресцентъра на държавното обвинение. В хода на започналото разследване е извършен първоначален оглед на местопроизшествието, назначени са съдебно-медицинска експертиза, която да установи причините за настъпилия тежък съставомерен резултат и комплексна техническа експертиза на водното съоръжение. Извършени са разпити на множество свидетели, включително и на очевидци на деянието, като предстои и провеждането на допълнителни разпити на свидетели. По случая се изготвя и фотоалбум на местопроизшествието. Предмет на разследването ще бъде както законосъобразното функциониране на водното съоръжение, така и дали са налице данни за осъществени престъпления от общ характер от длъжностни лица, разрешили функционирането му и спрямо такива, работещи в същото. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.08.09", "title": " Прокуратурата е разпитала очевидци на трагедията в аквапарка в Приморско"}
{"url": "https://trud.bg/%d0%b4%d1%8a%d1%80%d0%b6%d0%b0%d0%b2%d0%b0%d1%82%d0%b0-%d1%89%d0%b5-%d0%bf%d0%bb%d0%b0%d1%89%d0%b0-%d0%be%d0%b1%d1%89%d0%be-%d0%bd%d0%b0%d0%b4-15-%d0%bc%d0%bb%d0%bd-%d0%b5%d0%b2%d1%80%d0%be-%d0%ba/", "text": "По прогнозни разчети държавата ще трябва да изплати над 15 млн.евро компенсации на стопаните на унищожените прасета заради заразата от Африканска чума. Това обяви в петък във Велико Търново министърът на земеделието Десислава Танева след заседание с председателите на областни епизоотични комисии, представители на МВР, БАБХ, МОСВ, ветеринари. „Решено бе в срок до 26 август да бъдат представени протоколите за санитарното прочистване  и дезинфекция на стопанските дворове. Едва тогава ще бъдат изплащани обезщетенията от по 300 лева. Отговорни за това ще са кметовете на съответните населени места и ветеринарните доктори. Жителите на 4-5 села в страната затварят пътища в знак на протест и то със съдействието на кметовете, въпреки че има огнища на зараза. Отговорността за обезщетяването на стопаните ще е на тези кметове”, предупреди министър Танева. Тя допълни, че са подготвени информационни бюлетини за всяко населено място в страната, чрез които ще се разяснява какво е биосигурност за дадена ферма. „Вирусът е в Европа от 12 г., и нито една държава все още не е успяла да го изкорени. За да бъде обявена за чиста територия една страна , трябва в продължение на 3 г.да не е имало огнище. Предстои дълга и сериозна битка със заразата и компромиси няма да се правят”, предупреди Десислава Танева. Тя допълни, че за ограничаване на проблема, мерки се вземат и по отношение на дивеча. „Груповият лов ще бъде открит по-рано и ще бъде закрит по-късно от обичайното. Целта е да се намали популацията на дива свиня  и от 2,5 прасета на 100 хектара да се сведе до 0,3 броя на 100 хектара”, обясни зам.министърът на земеделието Атанас Добрев.  Той информира, че до момента има регистрирани 33 случая на зараза по дивеча. „Ловците у нас са обединени в 2800 ловни дружинки, като 104 от тях ще са ограничени за хайки, защото се намират в инфектирани зони”, каза Добрев. Той призова ловците към спазване на мерки за дезинфекция като след излет измиват обувките си с вода и сапун, както  и гумите на автомобилите. Част от мерките е и изграждането на капани. До момента са хванати над 70 животни, които са унищожени. Създадена е и организация и в националните паркове, където до момента няма регистрирани болни животни. Министър Десислава Танева уточни, че засегнатите от заразата 6 индустриални ферми няма да имат право да развиват животновъдна дейност в рамките на 1 година. По думите на зам.министърът на околната среда и водите Красимир Живков строг контрол се извършва и върху определените за загробване на животните места. „От отредени 970 терена, на 560 е отказано да бъдат използвани като неподходящи или опасни”, подчерта Живков. Зам.директорът на БАБХ Цвятко Александров пък само в шестте индустриални ферми в страната са засегнати от болестта 130 000 животни като до момента са унищожени 115 000. 722 прасета пък са във фамилни стопанства. „Под контрол са и фуражите, както и камионите, с които се транспортират до стопанствата. Не може обаче засега да се каже откъде е влязла заразата в индустриалните ферми”, допълни Александров.", "date": "2019.08.09", "title": " Държавата ще плаща общо над 15 млн. евро компенсации на стопаните на свине\t"}
{"url": "https://trud.bg/%d0%b4%d0%b6%d0%be%d1%88%d1%83%d0%b0-%d0%b8-%d1%80%d1%83%d0%b8%d1%81-%d0%b2-%d1%80%d0%b5%d0%b2%d0%b0%d0%bd%d1%88-%d0%bd%d0%b0-%d0%bd%d0%b5%d1%83%d1%82%d1%80%d0%b0%d0%bb%d0%b5%d0%bd-%d1%82%d0%b5%d1%80/", "text": "Реваншът между Антъни Джошуа и Анди Руис ще бъде на 7 декември на неутрална земя – в Саудитска Арабия, информира авторитетното британско издание „Телеграф“. Общият награден фонд на двубоя ще е около 100 000 млн. долара.  На 1 юни британецът записа първата си загуба в кариерата, с което се лиши от всичките си трофеи в супертежка категория на профибокса – на Международната боксова федерация (IBF), на Световната боксова асоциация (WBA) и на Световната боксова организация (WBО).  Тогава никой не слагаше в сметките си пълничкия 29-годишен американец с мексикански корени, който победи именития си съперник с технически нокаут в седмия рунд в „Медисън Скуеър Гардън“. „Реваншът ще бъде същият, знам слабите му страни – заяви уверено новият крал в тежка категория. – Единственото, което му остава е да бяга около ринга, защото му липсват умения.“  Руис има в актива си 33 победи от които 22 с нокаут и едно поражение. А Джошуа е с 22 успеха на ринга, от които 21 с нокаут. След сблъсъка британецът призна превъзходството на Анди. “Бях победен от добър боец“, призна тогава Ей Джей.  Същевременно мачът на британеца Тайсън Фюри срещу шведа Ото Уолин най-вероятно ще е в Лас Вегас на 14 септември.", "date": "2019.08.09", "title": " Джошуа и Руис в реванш на неутрален терен"}
{"url": "https://trud.bg/%d0%b4%d0%b2%d0%b0%d0%bc%d0%b0-%d0%b7%d0%b0%d0%b3%d0%b8%d0%bd%d0%b0%d0%bb%d0%b8-%d0%bf%d1%80%d0%b8-%d0%b3%d1%80%d1%8a%d0%bc%d0%be%d1%82%d0%b5%d0%b2%d0%b8%d1%87%d0%bd%d0%b8-%d0%b1%d1%83%d1%80%d0%b8/", "text": "Метеоролозите обявиха оранжев код за силни бури с градушки. Гръмотевични бури отнеха живота на два души в Румъния, предаде БТВ. Мъжете са ударени от мълнии. Има и случаи на пожари, причинени от гръмотевици. Проливни дъждове се изляха на много места в страната и причиниха наводнения. В Брашов улиците се превърнаха в реки буквално за минути. В други части на страната силният вятър прекърши дървета и отнесе покриви. Метеоролозите обявиха оранжев код за силни бури с градушки. В същото време жителите в южната част на страната се задъхват от жеги с високи температури. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.08.09", "title": " Двама загинали при гръмотевични бури в Румъния"}
{"url": "https://trud.bg/%d0%ba%d0%b8%d1%82%d0%b0%d0%b9-%d1%89%d0%b5-%d0%b7%d0%b0%d1%89%d0%b8%d1%82%d0%b0%d0%b2%d0%b0-%d0%b8%d0%bd%d1%82%d0%b5%d1%80%d0%b5%d1%81%d0%b8%d1%82%d0%b5-%d0%bd%d0%b0-%d0%bf%d0%b0%d0%ba%d0%b8%d1%81/", "text": "Китай е разтревожен от изострянето на ситуацията между Индия и Пакистан заради Кашмир и ще настоява за справедливо отношение към Исламабад на международната арена, заяви днес китайският министър на външните работи Ван И, цитиран от ТАСС. „Китай продължава да подкрепя Пакистан при защитата на неговите законни права и интереси, а също така ще се застъпва за справедливо отношение към Пакистан на международната арена“, каза той на среща с пристигналия на посещение в Пекин пакистански външен министър Шах Махмуд Куреши. „Въпросът за Кашмир е проблем, останал от колониалната епоха. Той трябва да бъде решен по подходящ начин и по мирен път въз основа на Устава на ООН, съответните резолюции на Съвета за сигурност на ООН и двустранните споразумения“, заяви китайският външен министър. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.08.09", "title": " Китай ще защитава интересите на Пакистан на световната сцена"}
{"url": "https://trud.bg/%d0%bf%d1%8a%d1%80%d0%b2%d0%b8%d1%8f%d1%82-%d0%b5-%d1%8f%d1%81%d0%b5%d0%bd-%d0%ba%d0%be%d0%b9-%d1%89%d0%b5-%d0%b5-%d0%b2%d1%82%d0%be%d1%80%d0%b8-%d0%b2%d1%8a%d0%b2-%d1%84%d0%be%d1%80%d0%bc%d1%83/", "text": "Подобно на българските депутати и пилотите от „Формула 1“ излязоха във ваканция. Най-скъпо платените „шофьори“ обаче едва ли ще почиват много през едномесечната лятна пауза до следващия старт на 1 септември в Белгия, а по-скоро ще се трудят здраво по подготовката си за втората част от сезона. След 12 от общо 21 състезания за годината нещата в класирането изглеждат (почти) ясни и повечето състезатели вероятно отсега започват да мислят за следващия шампионат. Световната титла отново е в ръцете на Люис Хамилтън („Мерцедес“) и е възможно да му се изплъзне само при поредица от чудеса, каквито рядко се случват в логичен спорт като „Формула 1“. Британецът е убедителен лидер в класирането с почти 100 точки аванс пред съотборника си Валтери Ботас и „лудия“ Макс Верстапен девет състезания преди края. Победата на Хамилтън в последния старт на трудната писта „Хунгароринг“ показа, че към днешна дата няма по-добра комбинация от пилот, кола, отбор и стратегия. Решението на „Мерцедес“ да извика Люис в бокса за втора смяна на гуми 20 обиколки преди финала, се оказа тактически удар и като замисъл, и като  изпълнение. С новите гуми и блестящите си пилотски умения петкратният шампион успя да настигне и да изпревари спиралия веднъж в бокса Верстапен три обиколки преди края. Този ход върна спомените за Михаел Шумахер, който спечели редица победи за „Ферари“ с подобна стратегия – влиза по-често в бокса за нови гуми и с тях върти образцови обиколки, като заличава преднината на съперниците. Хладнокръвието, самочувствието, търпението, опитът, здравите нерви в напечени ситуации и безспорните пилотски качества на Хамилтън изпъкват в сравнението с неговия съотборник Ботас, който започна силно сезона с победа в Австралия. Показателен беше стартът на състезанието в Унгария в неделя – финландецът влезе в дуел „гума до гума“ с Люис, но излезе от сблъсъка с щети и изостана, докато британецът се „залепи“ зад водача Верстапен и накрая го изпревари.  На хартия настоящият сезон изглежда скучен, като се има предвид огромната преднина на Хамилтън в точките. Зрителите обаче видяха много интересни и зрелищни състезания, за които дълго ще се говори. Великолепният тактически шедьовър на Люис в Унгария, голямото преследване на Себастиан Фетел от последно до второ място в Германия, страхотната победа на Верстапен в Австрия – тези надбягвания няма да бъдат забравени бързо. Подобно на футболното прозрение на английския голаджия Гари Линекер, че на терена излизат 22 играчи и накрая винаги печелят германците, напоследък във „Формула 1“ на пистата излизат  20 пилоти и накрая винаги печели Хамилтън. На 34 години британецът докосва шестата си световна титла и вече има 81 спечелени състезания. Само 10 победи го делят от рекорда на Шумахер, който в кариерата си завърши 91 пъти на първо място. Вероятно Люис ще го изпревари не през тази, а през следващата година. Нищо чудно той да стане и първият пилот със 100 спечелени състезания. Доминацията на Хамилтън в последната петилетка е смазв аща. В 80 процента от състезанията от 2014 г. насам именно той разлива шампанското от първото място на подиума. Докато „Ферари“ е на обратния полюс – този сезон отборът все още няма победа, а „почетното“ второ място при конструкторите е сериозно застрашено от окриления „Ред Бул“. Това вещае една още по-интересна втора половина на шампионата, в която по-голямата интрига явно ще бъде борбата за второто място, а не за първото.", "date": "2019.08.09", "title": " Първият е ясен. Кой ще е втори във „Формула 1“?"}
{"url": "https://trud.bg/%d0%be%d0%ba%d1%80%d1%8a%d0%b6%d0%bd%d0%b8%d1%82%d0%b5-%d0%bf%d1%80%d0%be%d0%ba%d1%83%d1%80%d0%b0%d1%82%d1%83%d1%80%d0%b8-%d0%b2-%d0%b4%d0%be%d0%b1%d1%80%d0%b8%d1%87-%d0%b8-%d1%81%d0%bc%d0%be%d0%bb/", "text": "Поредни две становища в подкрепа на кандидатурата на Иван Гешев за главен прокурор. Те са от името на Окръжните прокуратури в Добрич и Смолян. Към становището на прокурорите от Добрич се присъединяват колегите им от районните прокуратури в целия съдебен район, както и следователите и служителите на съдебната власт. „Считаме, че издигнатата кандидатура на Иван Гешев е правилният избор като прокурор от кариерата, който познава системата отвътре и за който може да се твърди, че ще се ползва с доверието на колегите си. При своя избор не следва да се поддавате на политически или друг външен натиск, а правилно да приложите разпоредбите на Конституцията и Закона за съдебната власт“, пише в становището на ОП-Добрич. Прокурорите от Смолян пишат до Пленума на Висшия съдебен съвет (ВСС), че Иван Гешев има „решителността, знанията и възможностите“ да заеме поста на главен прокурор. „С работата си до момента е показал, че има намерението и може да защити имиджа на прокуратурата, позиционирането й в съдебната власт и продължаване на провеждането на реформата в прокуратурата, започнато от Сотир Цацаров. Неговото издигане за кандидат за главен прокурор е в съответствие и с вижданията на голямата част от колегите в страната, че главният прокурор трябва да е от професионалните редици на прокуратурата“, посочват още държавните обвинители от Родопите, които апелират да се „игнорират опитите за влияние и всякакви политически внушения и инсинуации“, които съпровождат процедурата. В понеделник предстои важен етап от процедурата по избор на следващия главен прокурор. Номинираният Иван Гешев трябва да представи писмената си концепция за развитието и управлението на държавното обвинение през следващите седем години. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.08.09", "title": " Окръжните прокуратури в Добрич и Смолян подкрепиха кандидатурата на Иван Гешев"}
{"url": "https://trud.bg/%d0%bf%d1%80%d0%b5%d0%b7%d0%b8%d0%b4%d0%b5%d0%bd%d1%82%d1%81%d0%ba%d0%b8-%d0%bf%d0%bb%d0%b5%d0%bc%d0%b5%d0%bd%d0%bd%d0%b8%d0%ba-%d0%be%d1%82%d0%bd%d0%be%d0%b2%d0%be-%d1%85%d0%b2%d0%b0%d0%bd%d0%b0/", "text": "Племенникът на бившата първа дама Антонина Стоянова, съпруга на президента Петър Стоянов, отново бе хванат с наркотици. Д-р Борис Кузманов бил спипан в четвъртък сутринта на ул. „Ландос” в пловдивския кв. „Столипиново”. Полицаи спрели автомобил „Ауди”, а 46-годишният шофьор опитал да изхвърли пакет с кафяво вещество, което по-късно реагирало на хероин. При претърсване в колата били открити и 15 хапчета ксанакс и две шишенца метадон. Кузманов е бил отведен в ареста и срещу него е образувано бързо производство. През 2011 г. той бе осъден на 1 г. условно за притежание на 11 гр хероин, след като бе арестуван на работното си място в медицински център в Пловдив.", "date": "2019.08.09", "title": " Президентски племенник отново хванат с наркотици"}
{"url": "https://trud.bg/%d1%81%d0%bb%d0%b5%d0%b4-%d0%b2%d1%82%d0%be%d1%80%d0%b0%d1%82%d0%b0-%d0%bf%d1%80%d0%be%d0%b2%d0%b5%d1%80%d0%ba%d0%b0-%d0%bd%d0%b0%d0%b2%d0%b5%d1%81%d0%b8%d1%82%d0%b5-%d0%bd%d0%b0-%d1%82%d0%b5%d1%80/", "text": "Навесите на терасата на бившия антикорупционен шеф Пламен Георгиев са незаконни. Втората проверка на районните инспектори стига до същите изводи, както и преди 3 месеца, съобщи  , позовавайки се на информация от общината в район „Слатина“ Почти 60 квадрата от навесите са без необходимите строителни книжа. Заповедта за събаряне вече е подготвена и ще бъде връчена на Георгиев на 19 август. Първото становище на община Слатина беше обезсилено от директора на столичния строителен надзор Влади Калинов .Той се раздели с поста си, а кметът на Слатина извърши повторна инспекция. Георгиев, който вече е спецпрокурор, трябва да премахне незаконно построеното за своя сметка до първите дни на октомври.", "date": "2019.08.09", "title": " След втората проверка: Навесите на терасата на Пламен Георгиев са незаконни"}
{"url": "https://trud.bg/%d0%be%d1%82%d0%bc%d0%b5%d0%bd%d0%b8%d1%85%d0%b0-%d0%b4%d0%be%d0%b6%d0%b8%d0%b2%d0%be%d1%82%d0%b5%d0%bd-%d0%b7%d0%b0%d1%82%d0%b2%d0%be%d1%80-%d0%b7%d0%b0-%d1%83%d0%b1%d0%b8%d0%b5%d1%86-%d0%bd%d0%b0/", "text": "Според апелативния съд имало нарушения на процесуалните правила Ограничено му била правото на справедлив процес Софийският апелативен съд (САС) отмени доживотния затвор на руснака Герман Костин за убийството на 5-годишно дете. Тричленният състав, в който са съдиите Калин Калпакчиев, Виолета Магдалинчева и Атанас Атанасов, връщат делото за ново разглеждане в Софийски градски съд. Костин получи най-тежката присъда през юли 2018 г. Според магистратите от САС присъдата е постановена след съществени нарушения на процесуалните права. „Цялостната оценка на протеклото пред първата инстанция съдебно производство налага извода, че правото на справедлив процес на подсъдимия Костин, гарантирано както от основните принципи на НПК, така и от чл. 6 ЕКПЧ, съществено е било ограничено – игнорирано е правота на подсъдимия на писмен превод на материалите от делото, нарушено е правото на защита на подсъдимия, както и правото му на безпристрастен съд”, пишат в решението си апелативните съдии. Трупът на 5-годишния Никита Плотников бе открит на 20 март 2015 г. в куфар край язовир Пасарел. Тялото на майка му Анна Леонтиева бе намерено разчленено край Приморско седмица по-рано. Костин обаче няма обвинение за нейното убийство. Според разследващите мотивът за зверството бил свързан със сложни финансови взаимоотношения между Костин и семейството на Анна Леонтиева, което направило инвестиции в имоти в Северен Кипър.", "date": "2019.08.09", "title": " Отмениха доживотен затвор за убиец на дете"}
{"url": "https://trud.bg/%d0%b4%d0%b5%d0%bb%d1%84%d0%b8%d0%bd%d0%b8%d1%82%d0%b5-%d0%be%d0%b7%d0%b4%d1%80%d0%b0%d0%b2%d1%8f%d1%85%d0%b0-%d0%b2%d0%b5%d1%87%d0%b5-%d0%bd%d0%b5-%d1%81%d0%b0-%d0%b1%d0%be%d0%bb%d0%bd%d0%b8-%d0%be/", "text": "От 2016 година насам морето все по-рядко изхвърля мъртви бозайници, еколозите с пръст в уста: вече няма с какво да спекулират „Морето все по-рядко изхвърля мъртви делфини на брега. Това лято подобни инциденти са повече от 4 пъти по-малко в сравнение с 2016 година. Затова предполагаме, че делфините вече са преодолели заразата от морбили”, обяви пред „Труд” Тонка Атанасова, шеф на РИОСВ в Бургас. През 2016 г. 150 бозайници бяха изхвърлeни по крайбрежието. Избухна скандал. Еколози обвиняваха рибарите, че ги убиват, защото пречат на риболова им, като късат мрежите. Риболовците категорично отричаха: „Такова масово убийство възможно ли е ние да го извършваме?”. И върнаха топката, като обвиниха еколозите, че заблуждават обществото и правителството. И че спекулират с фактите с цел да вземат европари по програми за опазване на рибите. Рибарите предположиха, че голямата смъртност се дължи на военни учения в района, защото бозайниците не понасяли детонацията. Други пък заявяваха, че смъртността е нормална при положение, че популацията в момента е огромна. „Делфините раждат точно през този период – от юни до края на юли, правят го на 80 метра дълбочина. Събират се по много, по около 2000 на едно място. Така че тази примерно 10 процента смъртност не е необичайна”, разказа пред „Труд” опитният капитан на риболовен кораб от Несебър Красимир Вангелов тогава. Мнозина допускаха и че някаква болест мъчи бозайниците. Един от най-яростно раздухващите историята с умрелите делфинчета еколози бе Атанас Русев от екосдружение „Корал”, част от екогрупата около Тома Белев. Рибарите бяха на мнение, че той заблуждава и премиера, като му изнася лекция как намерил 20 мъртви делфинчета на брега и колко страшно било това за екоравновесието. В крайна сметка, няколко мъртви делфини бяха иззети от плажовете, замразени и в Тракийския университет в Стара Загора им бе направена аутопсия от италиански учен. Тя показа, че делфините умират от морбили. Така еколозите останаха с пръст в уста, а рибарите си отдъхнаха оневинени. Справка в РИОСВ сочи, че от община Несебър до община Царево, от началото на годината до сега има регистрирани 26 случая на намерени трупове на китоподобни бозайници. За 2018 г. техният брой е бил 68, през 2017 – 72, а през 2016, когато е пикът – 150. И това лято най-много са изхвърлени трупове от вида муткур, който се храни в крайбрежни води и затова най-често се откриват мъртви екземпляри от него – 13 броя. Най-малко са случаите на изхвърлени мъртви екземпляри от вида обикновен делфин, само 2 броя. Преди броени дни рибари алармираха, че черната мида в залива на Бургас изчезва. „Залавяме много бракониери, така че според мен това не е така. Може популацията да е намаляла, но за изчезване не може да се говори”, отсече Галин Николов, шеф на ИАРА. Той посочи, че за намаляването на популацията на черната мида фактори са рапаните, които я унищожават, както и замърсяването на морската вода. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.08.09", "title": " Делфините оздравяха, вече не са болни от морбили"}
{"url": "https://trud.bg/%d0%be%d0%b1%d1%89%d0%b8%d0%bd%d0%b0%d1%82%d0%b0-%d1%80%d0%b0%d0%b7%d0%b4%d0%b0%d0%b2%d0%b0-%d0%b2%d0%be%d0%b4%d0%b0-%d0%bd%d0%b0-%d1%81%d1%82%d0%be%d0%bb%d0%b8%d1%87%d0%b0%d0%bd%d0%b8-%d0%b2-%d0%b6/", "text": "Столична община организира раздаване на минералната вода на четири пункта в София – на площадното пространство при храма „Св. Неделя”, на „Орлов мост“ – при езерото „Ариана”, на пилоните на Националния дворец на културата и на пл. „Славейков“. Снимки: Денислав Стойчев  Инициативата е част от ежегодната кампания на Столична община за предоставяне на вода на гражданите в горещите летни месеци. Водата раздаваха служители на общината.", "date": "2019.08.09", "title": " Столична община раздава вода на столичани в жегите (СНИМКИ)"}
{"url": "https://trud.bg/%d0%bd%d0%b0%d0%b4-60-%d0%b4%d1%83%d1%88%d0%b8-%d1%81%d0%b0-%d0%b7%d0%b0%d0%b3%d0%b8%d0%bd%d0%b0%d0%bb%d0%b8-%d0%b8-%d0%b4%d0%b5%d1%81%d0%b5%d1%82%d0%ba%d0%b8-%d1%85%d0%b8%d0%bb%d1%8f%d0%b4%d0%b8/", "text": "При наводнения, причинени от проливни мусонни дъждове и придошли реки в Южна Индия тази седмица загинаха 64 души, а десетки хиляди бяха евакуирани от домовете си, съобщиха местни служители и медии, цитирани от ДПА. 25 са жертвите в щата Керала, а в съседния щат Карнатака те са 12. Някои от загиналите са били отнесени от бурни придошли води, други са намерили смъртта си при земни свличания и срутвания на домовете им. Над 200 000 са били прокудени от домовете си в двата щата. Най-малко 27 са загинали и в западния щата Махаращра при нещастни случаи, свързани с наводнения, съобщава вестник „Хиндустан таймс“. Други 200 000 там са били спасени и евакуирани на безопасни места. Поради наводненията властите са били принудени да прекратят всякакви полети от главното международно летище на щата Керала в Кочи. То ще остане затворено до неделя.  Керала е особено уязвим щат при мусонни дъждове. Близо 500 души загинаха там в предишния сезон на мусоните, който трае между юни и септември, припомня ДПА. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.08.09", "title": " Над 60 души са загинали и десетки хиляди са евакуирани заради наводненията в Индия"}
{"url": "https://trud.bg/%d0%bc%d0%b8%d1%8f%d1%82-%d1%83%d0%bb%d0%b8%d1%86%d0%b8-%d0%b8-%d0%b1%d1%83%d0%bb%d0%b5%d0%b2%d0%b0%d1%80%d0%b4%d0%b8-%d0%b2-%d0%bf%d0%b5%d1%82-%d1%80%d0%b0%d0%b9%d0%be%d0%bd%d0%b0-%d0%bd%d0%b0-%d1%81/", "text": "От 12 август до 3 септември ще се извърши миене на улици и булеварди в пет района на София – Красно село, Триадица, Възраждане, Оборище и Средец. Това съобщиха от пресцентъра на Столичен инспекторат. Създадена е организация съвместно с отдел „Пътна полиция“ при СДВР и сектор „Общинска полиция“ за временно спиране на движението в часовете от 07:30 ч. до 16:30 ч. на улиците, които ще се мият, по предварително обявен график. В съответните дни определени за миене ще се закрива (частично или цялостно) участъци от Синя/Зелена зона и/или „Служебен абонамент“ за периода на дейността. Графиците за миенето на улиците по „карета“ могат се видят в  . Столичен инспекторат напомня на водачите на МПС да не паркират на улиците, които са обявени в графика за да не се възпрепятства миенето. Автомобилите, които пречат ще бъдат премествани принудително. Тази нощ пък ще се мие Южната дъга.От 00.00 ч. до 04.00 ч. ще се извърши измиване на участък от бензиностанция „Еко“ след надлез бул. „Св. Кл. Охридски“ до кръстовище с бул. „Братя Бъкстон“ в посока на движение по бул. „Цар Борис III“.", "date": "2019.08.09", "title": " Мият улици и булеварди в пет района на София от понеделник"}
{"url": "https://trud.bg/%d0%b4%d0%be%d0%b6%d0%b8%d0%b2%d0%be%d1%82%d0%b5%d0%bd-%d0%b7%d0%b0%d1%82%d0%b2%d0%be%d1%80-%d0%b7%d0%b0-%d0%bf%d0%b5%d0%b4%d0%be%d1%84%d0%b8%d0%bb%d0%b8%d1%82%d0%b5-%d0%b8-%d0%b8%d0%b7%d0%bd%d0%b0/", "text": "Румъния ще приеме спешно нов закон, който предвижда доживотен затвор за убийство, изнасилване и педофилия, заяви румънският премиер Виорика Дънчила на пресконференция. Изявлението беше направено след убийството на отвлеченото 15-годишно момиче Александра Мачешаму, което изчезна на 24 юли. Случаят предизвика възмущение в Румъния и разкри множество проблеми в полицията и съдебната система на страната, информира БГНЕС. 65-годишен механик от град Каракал в южната част на страната призна, че е убил Александра и още едно 18-годишно момиче, което за последно е видяно живо през април. „Няма да проявявам толерантност към липсата на хуманност и неуважение към гражданите“, заяви премиерът Данчила и обяви нови правителствени мерки, като заяви, че ще издаде извънредна наредба в тази посока. Осъдените педофили и изнасилвачи сега могат да получат съответно до седем и 12 години затвор, а изнасилвачите могат да бъдат осъдени на до 18 години затвор, ако жертвите им починат. Александра три пъти се обадила на европейския номер за спешни случаи 112 и казала, че е била отвлечена, пребита и изнасилена, но на полицията били необходими 19 часа, за да открият извършителя, в чийто дом са открити кости и ДНК доказателства за престъплението.", "date": "2019.08.09", "title": " Доживотен затвор за педофилите и изнасилвачите в Румъния"}
{"url": "https://trud.bg/%d0%bf%d0%be%d1%87%d0%b5%d1%82%d0%bd%d0%b0%d1%82%d0%b0-%d0%b8%d0%bc%d0%bf%d0%b5%d1%80%d0%b0%d1%82%d1%80%d0%b8%d1%86%d0%b0-%d0%bd%d0%b0-%d1%8f%d0%bf%d0%be%d0%bd%d0%b8%d1%8f-%d1%81%d1%82%d1%80%d0%b0/", "text": "Лекари установиха, че почетната императрица на Япония Мичико е засегната от рак на млечната жлеза в ранен стадий. Поради тази причина тя скоро ще се подложи на операция за отстраняване на раковото образувание. Други подробности не се съобщават. Мичико е на 84 години. През 2011 г. бе констатирано, че е засегната от исхемична болест на сърцето. Тогава тя се подложи на байпас операция. Симптоми на заболяването ѝ отново се появиха през 2015 г. Почетната императрица Мичико получи тази титла през месец май, след като съпругът ѝ, бившият монарх Акихито се отказа от престола.", "date": "2019.08.09", "title": " Почетната императрица на Япония страда от рак на гърдата"}
{"url": "https://trud.bg/%d0%b2%d0%be%d0%b5%d0%bd%d0%bd%d0%b8%d1%82%d0%b5-%d0%bf%d1%80%d0%be%d0%b4%d0%b0%d0%b2%d0%b0%d1%82-%d0%bf%d0%be%d0%bb%d1%83%d0%be%d1%81%d1%82%d1%80%d0%be%d0%b2%d0%b8-%d0%bf%d0%be-%d1%8e%d0%b6%d0%bd/", "text": "Три полуострова в най-красивите части на Южното Черноморие, терени на метри от морето, предвидени за застрояване, както и имоти в атрактивни части на София възнамерява да продаде до края на годината Министерството на отбраната. Те са включени в списък с общо 100 имота с отпаднало предназначение, “за осъществяване на разпоредителни действия” до края на годината. Процедури за разпореждане с най-атрактивните имоти все още не са започнали. На самия морски бряг в гр. Черноморец е теренът на бивше военно поделение, разположено върху 173 дка. Другите два полуострова се намират край Несебър и Поморие. Втора група атрактивни имоти се намират в столицата. Сред тях е незастроени терен от малко над над 2 дка. на бул. “Цар Борис III”, и на околовръстното шосе в София. Още два незастроени терена – единият 93, а другият 136 дка се намират в района на Божурище.", "date": "2019.08.09", "title": " Военните продават полуострови по Южното Черноморие"}
