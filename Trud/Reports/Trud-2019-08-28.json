{"url": "https://trud.bg/%d0%b3%d1%80%d0%b8%d0%b3%d0%be%d1%80-%d0%b2-%d1%82%d1%80%d0%b5%d1%82%d0%b8%d1%8f-%d0%ba%d1%80%d1%8a%d0%b3-%d0%bd%d0%b0-%d1%8e-%d0%b5%d1%81-%d0%be%d1%83%d0%bf%d1%8a%d0%bd-%d0%b1%d0%b5%d0%b7-%d0%b8/", "text": "Григор Димитров се класира без игра за третия кръг на Ю Ес оупън, след като съперникът му Борна Чорич се отказа. Хърватинът, който бе поставен под №12 в схемата, имал скъсани мускулни влакна на гърба.  Така българският тенисист ще има още два дни почивка преди следващата си среща, която ще е срещу победителя от сблъсъка Камил Майхржак (Полша) – Пабло Куевас (Уругвай).", "date": "2019.08.28", "title": " Григор в третия кръг на Ю Ес оупън без игра"}
{"url": "https://trud.bg/%d0%b7%d0%b0%d1%82%d0%b2a%d1%80%d1%8f%d1%82-%d0%be%d1%82%d0%bd%d0%be%d0%b2%d0%be-%d0%b1%d1%83%d0%bb-%d0%b4%d0%b0%d0%bd%d0%b0%d0%b8%d0%bb-%d0%bd%d0%b8%d0%ba%d0%be%d0%bb%d0%b0%d0%b5%d0%b2-%d0%b2/", "text": "Тази вечер ще затворят отново столичния булевард „Данаил Николаев“ в района на Сточна гара, за да приключи почистването на разлетите на пътя снощи над 8 тона масло.  Движението там през нощта и сутринта беше парализирано за часове. Шофьорът на камиона е превозвал маслото във варели и бидони. Тъй като било тъмно, не разбрал кога част от тях са се обърнали и разлели на пътя. Повече от 50 души от пожарната и общината опесъчаваха и почистваха разлива. „Аз лично ще сезирам прокуратурата, защото този огромен ресурс, който сме вложили цяла вечер и сега през целия ден, за да възстановим изцяло настилките“, заяви кметът на София Йорданка Фандъкова. На шофьора на камиона се съставят актове в Пето районно управление. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.08.28", "title": " Затвaрят отново бул. „Данаил Николаев“ в района на Сточна гара заради разлива на масло"}
{"url": "https://trud.bg/%d0%ba%d1%81%d0%b1-%d0%b8-%d0%b5%d0%b2%d1%80%d0%be%d0%ba%d0%be%d0%bc%d0%b8%d1%81%d0%b0%d1%80-%d0%bc%d0%b0%d1%80%d0%b8%d1%8f-%d0%b3%d0%b0%d0%b1%d1%80%d0%b8%d0%b5%d0%bb-%d1%89%d0%b5-%d1%80%d0%b0%d0%b1/", "text": "Ръководството на Камарата на строителите в България (КСБ) проведе работна срещна с Мария Габриел, европейски комисар по цифрова икономика и цифрово общество, в сградата на браншовата организация. Обсъдени бяха въпроси, свързани с европейските политики в сферата на цифровата икономика и цифровото общество, както и възможностите за цифровизиране на строителната индустрия в България. „Искам да благодаря на комисар Габриел за възможността да организираме тази среща и да начертаем възможностите за бъдещо партньорство“, заяви в началото на срещата председателят на УС на КСБ инж. Илиян Терзиев. „Дигитализацията на сектора е сред основните приоритети на КСБ“, сподели инж. Любомир Качамаков, член на ИБ и на УС на Камарата и вицепрезидент на Европейската федерация на строителната индустрия – FIEC. Той посочи, че за разлика от някои европейски страни, в България за бранша темата е нова и че се работи за популяризацията й сред строителните компании. Инж. Качамаков информира, че през годината Областното представителство на КСБ в София е организирало поредица от семинари, които са били с насоченост да разяснят ползите от въвеждането на BIM технологиите и цифровизацията. Той подчерта, че Камарата иска да помогне в тази посока на своите членове, надява се да получи подкрепа и от страна на държавата и търси финансиране за нужните дейности. От своя страна комисар Мария Габриел благодари на ръководството на КСБ за поканата за среща. Тя сподели, че едва под 9% от сектор „Строителство“ в Европа са дигитализирани. Еврокомисарят обясни, че възможностите това да се промени са чрез финансиране от страна на програма „Хоризонт 2020“ (Хоризонт „Европа“ за новия програмен период) или чрез създаване на дигитални иновационни хъбове. Мария Габриел посочи, че за периода 2021 – 2027 г. ЕП е одобрил нова програма в областта на цифровите технологии за Европа (Digital Europe), която разполага с бюджет от 9,2 милиарда евро. Основната цел на програмата е да се направи така, че цифровата трансформация в Европа да бъде от полза за гражданите и предприятията. Тя ще даде възможност да се инвестира повече в цифровата икономика и цифровото общество. „Средствата по програмата ще се влагат в цифрови умения, изкуствен интелект, киберсигурност и дигитални иновационни хъбове“, информира Габриел. Ръководството на КСБ и еврокомисар Габриел се договориха да работят за създаването на специализиран дигитален хъб, който да търси възможностите за цифровизиране на строителната индустрия в България. Една от основните му задачи ще е в него да работят в тясно сътрудничество всички заинтересовани страни – КСБ, представители на местната власт, на университетите, на частния сектор и неправителствени организации. Новата структура ще търси партньорство и с други подобни европейски и световни структури. От страна на КСБ в работната среща се включиха и инж. Христо Димитров, зам.-председател на УС на КСБ и председател на Областното представителство на КСБ – Варна, инж. Благой Козарев, член на ИБ и на УС, Любомир Пейновски, член на УС, изп. директор на КСБ инж. Мирослав Мазнев, директорът на дирекция „Организационна политика“ Димитър Копаров и Ренета Николова, прокурист и главен редактор на в. „Строител“ и ПР на КСБ.", "date": "2019.08.28", "title": " КСБ и еврокомисар Мария Габриел ще работят за създаване на дигитален хъб в строителството"}
{"url": "https://trud.bg/%d0%bd%d0%b0-%d1%82%d1%80%d0%b8-%d0%bc%d0%b5%d1%81%d1%82%d0%b0-%d1%89%d0%b5-%d0%bf%d1%80%d0%b8%d0%b5%d0%bc%d0%b0%d1%82-%d0%b8%d0%b7%d0%b1%d0%be%d1%80%d0%bd%d0%b8-%d0%ba%d0%bd%d0%b8%d0%b6%d0%b0-%d0%b2/", "text": "Ще има видеоконферентна връзка На три места да се приемат изборни материали в София след приключването на гласуването на 27 октомври. Идеята е обсъдена от Централната избирателна комисия (ЦИК) след  . В него той предупреди, че ако на местния вот книжата не се приемат на три места, както на останалите видове избори, обработката на данните ще е обречена на провал. Професорът припомни, че след гласуването през 2015 г. членове на секционни комисии висяха три дни в зала “Арена Армеец”, където припадаха хора, оставени в ужасяващи условия. Най-вероятно след решение на ЦИК, районната избирателна комисия, която в момента има 41 членове, ще се раздели на три. Условието, решенията при спорове да се вземат с мнозинство от 2/3 ще бъде изпълнено чрез създаване на стаи за видеоконферентна връзка и на трите места, където ще се приемат документи, научи “Труд”. Очаква се членовете на секционните комисии този път да бъдат добре обучени, за да не бъдат връщани по няколко пъти заради сгрешени сборове.", "date": "2019.08.28", "title": " На три места ще приемат изборни книжа в София\t"}
{"url": "https://trud.bg/%d1%83%d0%b4%d1%80%d1%8f%d1%82-%d1%86%d0%b8%d0%b3%d0%b0%d1%80%d0%b8%d1%82%d0%b5-%d0%b2-%d1%86%d0%b5%d0%bd%d0%b0%d1%82%d0%b0-%d1%81-%d0%bd%d0%be%d0%b2-%d0%b1%d0%b0%d0%bd%d0%b4%d0%b5%d1%80%d0%be%d0%bb/", "text": "Количествата със старите лепенки се изчерпват за месец-два Удрят цигарите в цената – от 10 до 40 стотинки, заради новия бандерол. След серия от поскъпване на най-масовите марки цигари у нас от май насам, предимно с 10-20 стотинки, през юли и август някои от тютюневите компании вдигнаха с още толкова цените. Справка на “Труд” в Публичния регистър на цените на тютюневи изделия показва, че от 15-ти юни до сега кутия цигари на един от тютюнопроизводителите, е поскъпнала два пъти – от 5 до 5,40 лв. няколко пъти от по 10 и 20 стотинки. Същата е ситуацията и с други марки, които поскъпват два пъти за този период. Масовите цигари засега останаха с поскъпване само от 20 стотинки. Повод за увеличението на цените от май насам е смяната на бандерола на тютюневите изделия. От средата на 2019 г. всяка кутия цигари в Европейския съюз трябва има уникален сериен номер, по който ще може да се проследява целият й път от производителя през дистрибутора до търговския обект, от който клиентът я е купил. Според експерти, обаче увеличението на цените на цигарите не се дължи до голяма на степен на промените в бандерола, а на ценовата политика на всяка компания. Читатели алармираха “Труд”, че от днес в кварталните магазини в София вече им искат с по 20 стотинки повече за по-висок клас цигари, заради новия бандерол. Практиката показва, че между месец и половина и два са нужни на магазините да изчерпят количествата цигари със стари бандероли, като при по-скъпите брандове отнема повече време. Заради това потребителите усещат поскъпването от май чак през август. Тютюневите изделия, облепени със стария бандерол, могат да се продават в търговската мрежа до изчерпването им, но не по-късно от 20 май 2020 г. Върху новите бандероли на цигарените кутии вече няма да бъде изписвана крайната цена на продукта. Стойността трябва да бъде слагана върху самата кутия, с изключение на пурите и пуретите. Припомняме, че от 1 януари 2018 г. в сила влезе по-висок акциз за цигарите, който покачи цените на най-масовите марки на пазара с 20 стотинки. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.08.28", "title": " Удрят цигарите в цената с нов бандерол\t"}
{"url": "https://trud.bg/40-000-%d0%ba%d0%b2-%d0%bc%d0%b5%d1%82%d1%80%d0%b0-%d1%80%d0%b5%d0%bc%d0%be%d0%bd%d1%82%d0%b8%d1%80%d0%b0%d0%bd%d0%b8-%d1%83%d0%bb%d0%b8%d1%86%d0%b8-%d0%b2-%d1%81%d0%be%d1%84%d0%b8%d1%8f/", "text": "Общината ще хваща улични артисти по почерка От началото на годината са ремонтирани общо около 40 000 кв. м участъци от уличната мрежа на София, както и 5000 кв. тротоари, отчете столичният зам.-кмет Дончо Барбалов. Тази година градската управа в София отделя 38 млн. лв. от бюджета си за текущи ремонти из целия град. Работата се възлага на фирмите по предложение на районните кметства. Всекидневно работят по 30 екипа, съобщи Барбалов. Той провери стартиралия вчера ремонт на пътя между с. Железница и с. Плана. С 50 000 лв. ще бъдат закърпени 3500 кв. м и асфалтирани и заздравени още 1000 кв. м. Междувременно стана ясно, че общината подготвя нови мерки срещу безразборното драскане на графити на неподходящи места по сградите. Заедно с полицията ще направят регистър на почерците на авторите. Целта е, когато някой бъде хванат да драска по забранени места, почеркът му да бъде сравнен с други графити в базата данни и той ще изчисти всичко което е изцапал в града. Възможни са и глоби 100 и 5000 лв.", "date": "2019.08.28", "title": " 40 000 кв. метра ремонтирани улици в София"}
{"url": "https://trud.bg/%d0%be%d0%b1%d0%bb%d0%b0%d0%b3%d0%b0%d0%bd%d0%b5-%d0%bf%d1%80%d0%b8-%d1%80%d0%b0%d0%b1%d0%be%d1%82%d0%b0-%d0%b7%d0%b0-%d1%84%d0%b8%d1%80%d0%bc%d0%b0-%d0%b7%d0%b0%d0%b4-%d0%b3%d1%80%d0%b0%d0%bd%d0%b8/", "text": "Много хора работят за чуждестранни компании, като продължават да живеят в България. Затова в рубриката на “Труд” “Данъчна консултация” представяме позицията на НАП за това какви данъци и осигуровки се дължат в този случай и кой трябва да ги внася в държавната хазна. Димитрина Захаринова е управляващ съдружник в одиторско дружество “Захаринова Нексиа” ООД (www.ZaharinovaNexia.com). От края на месец май дружеството е част от международна одиторска мрежа Nexia international. Преподавател е във Висшето училище за застраховане и финанси в гр. София. Била е Директор на Националната Агенция за Приходите град София, съветник в ДАНС, както и директор на дирекция в Агенцията за държавна финансова инспекция. Регистриран одитор и данъчен консултант. Има двама сина, внук и внучка. Работите по трудов договор като строителен инженер към фирма в Германия. Имате намерение да се завърнете в България и да полагате труда си по същия трудов договор, но на територията на България. Германската фирма не е регистрирана в България. Поставени са следните въпроси: 1. Как трябва да се обложат получените доходи от трудови правоотношения, изплатени от германския работодател за труд в България? 2. По какъв ред трябва да се извършва осигуряването? АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.08.28", "title": " Облагане при работа за фирма зад граница"}
{"url": "https://trud.bg/%d0%bc%d0%b8%d0%bd%d0%b8%d1%81%d1%82%d1%8a%d1%80-%d0%bc%d0%b0%d1%80%d0%b8%d0%bd%d0%be%d0%b2-%d0%bd%d0%b0%d0%bc%d0%b5%d1%80%d0%b5%d0%bd%d0%b8%d1%82%d0%b5-%d0%b6%d0%b5%d1%80%d1%82%d0%b2%d0%b8-%d0%ba/", "text": "Намерените жертви край Негован са били убити в апартамента им в столичния квартал Иван Вазов. Това каза вътрешния министър Младен Маринов по време на съвместен брифинг на ръководството на МВР и прокуратурата пред Техническия университет в София във връзка с разследването край Негован. Според вътрешния министър и зам.-главния прокурор Иван Гешев разследването е било изключително трудно, тъй като не са знаели кои са жертвите и съответно е било още по-трудно да се установят извършителите. „При разследването на убийството на мъжа и жената първо стигнахме до извършителите, а по-късно разбрахме кои са жертвите. Всичко това е вследствие на много аналитична работа, събиране на информация на терен, по оперативен път. Аз лично съм потресен от зверството, което виждам при извършването на това убийство и последващите действия по разчленяване на труповете. Оптимист съм от това, което има като събрани доказателства“, каза още министър Маринов. „Изключително тежък случай, изключително брутално убийство, изключително трудно за разкриване. Българските граждани могат да се гордеят със служителите на МВР, с разследващите органи и съдебната власт, които към момента се справят изключително добре с този случай. Чак на по-късен етап, след доста сериозна работа при налични данни на евентуалните извършители в неделя срещу понеделник бяха установени и евентуалните жертви. В Технически университет са били открити два пистолета, за които се има подозрение, че с един от тях е извършено убийството“, допълни Иван Гешев. „Утре предстои анализ на събраните доказателства. Двете лица бяха задържани по закона на МВР днес на обяд. Наблюдаващият прокурор ще оцени събраните доказателства в рамките на тези 24 часа и ще предприеме съответните действия за привличане в качеството им на обвиняеми“, каза, зам.-главния прокурор. На въпрос какъв е мотивът за убийството, Гешев обясни, че все още няма конкретен мотив, но до момента най-вероятния е користен – заподрозените лица са търсили скъпи вещи и пари в апартамента на жертвите. „Разследването няма общо с университета, просто двете лица имат договор за поддръжка. Задържаните лица са извършвали ремонти в апартамента на жертвите. Има данни, че извършителите са положили усилия за заличаване на местопрестъплението, като са използвали препарати и белина за отстраняване на всякакви следи, но не са успели да почистят мястото. Жертвите са застреляни с един от намерените пистолети“, допълни Гешев. На въпрос дали задържаните лица са се крили, Гешев отговори, че по никакъв начин не са се опитвали да се скрият, продължили са спокойно да водят живота, който са водили преди убийството. Задържаните са извършвали понякога ремонти дейности и, след като са били наблюдавани постоянно в продължение на 6 дни, са задържани в по-малко населено място извън София докато са работили в обект. Двете лица са криминално проявени, единият от тях има регистрации за противозаконно отнемане на моторни превозни средства, кражби, притежание на оръжие и е излежал присъда в затвора. Директорът на СДВР Георги Хаджиев обясни, че в хода на разследването има данни, че жертвите и убийците са се познавали за период повече от година и половина. „Аз съм потресен от начина, по който е извършено убийството. В близките години такова зверско убийство не помня да е извършвано по този начин. Това, което мен ме притеснява е как без притеснения задържаните лица съвсем спокойно са се връщали да изчистят апартамента, което говори за сериозно личностни деформации“, каза още Гешев. Дъщерята на жертвите, която живее в чужбина, не била близка с родителите си, за това се свързала със своя позната, която е съобщила на служител на СДВР. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.08.28", "title": " Министър Маринов: Намерените жертви край Негован са били убити в апартамента им в столичния квартал Иван Вазов\t"}
{"url": "https://trud.bg/%d0%bd%d0%be%d0%b2%d0%b0%d1%82%d0%b0-%d0%b5%d0%b2%d1%80%d0%be%d0%ba%d0%be%d0%bc%d0%b8%d1%81%d0%b8%d1%8f-%d0%bf%d0%be%d1%87%d1%82%d0%b8-%d0%ba%d0%be%d0%bc%d0%bf%d0%bb%d0%b5%d0%ba%d1%82%d1%83%d0%b2/", "text": "Френското правителство предложи в сряда Силви Гулар, заместник-гуверньор на Банката на Франция, за свой кандидат за член на Европейската комисия в новия є състав, предаде Ройтерс, като цитира официална информация от кабинета на френския президент Еманюел Макрон. Според наблюдатели, с издигането на Гулар Париж се прицелва в ключов пост в работата на новия състав на изпълнителния орган на ЕС – външната търговия или климата. Гулар, която говори свободно френски, английски, немски и италиански, има стабилни позиции на европейската сцена, припомнят наблюдатели. Тя е работила в екипа на френското министерство на правосъдието през 1989 г. при формулирането на условията за обединението на Германия и по-късно като съветник на бившия председател на Европейската комисия Романо Проди. „Намираме с решаващ момент за бъдещето на Европа. Имаме нужда от хора с опит и гледна точка, които не просто да вземат участие, но и да имат водещата роля”, казва неназованият източник пред Ройтерс. Новият председател на Еврокомисията, Урсула фон дер Лайен, има срок до 1 ноември да представи пред съвета на ЕС утвърден състав на европейския изпълнителен орган, като всяка държава член дотогава ще се бори за важен и отговорен портфейл. Утре тя пристига на посещение в  България. Единствено Италия и Португалия все още не са издигнали своите кандидати, като общият брой кандидати досега не отговаря на изискванията на Фон дер Лайен за равнопоставеност на половете в новата ЕК.", "date": "2019.08.28", "title": " Новата Еврокомисия почти комплектувана\t"}
{"url": "https://trud.bg/%d1%82%d1%80%d0%be%d1%82%d0%b8%d0%bd%d0%b5%d1%82%d0%ba%d0%b8%d1%82%d0%b5-%d0%b1%d0%b5%d0%b4%d1%81%d1%82%d0%b2%d0%b8%d0%b5-%d0%b8%d0%b7%d0%b2%d1%8a%d0%bd-%d0%b7%d0%b0%d0%ba%d0%be%d0%bd%d0%b0-2/", "text": "Трябва ли да бъдат спрени до приемане на правила за движението им и как водачите им да бъдат глобявани, ако карат, където си искат . Това бе заглавието на публикацията на вестник “Труд” от вторник, която предизвика вълна от коментари в социалните мрежи, десетки граждани звъняха и в редакцията, за да се оплакват от “тази напаст” по улиците на София, а други, за да хвалят новия електрически начин за придвижване. Най-вероятно вълненията ще продължат, докато не бъдат въведени поне елементарни правила за поведението на водачите на тротинетки и да им се налагат глоби, ако карат като луди и където си поискат. Защото всеки момент може да стане някоя смъртоносна злополука, да се обяви ден на траур и всички да писнат в един глас: “Можеше ли тази трагедия да бъде предотвратена?” Да, възможно е, ако институциите са си на мястото и за начало задължат тротинеткаджиите да карат само по велоалеите и да спазват поне изискванията към велосипедистите в Закона за движение по пътищата. Докато няма правила, родителите следва да бъдат предупредени да не купуват на децата си дъски с кормило и електрическа батерия и да ги пускат с тях из София. А после с ужас да научават, че вместо на алея в някой парк, малчуганите се движат между колите насред булевард “Цариградско шосе”… Без да взема страна, “Труд” потърси експерти, общинари и запознати с проблемите на трафика в големите градове, за коментират въпроса: “Да спрем ли тротинетките, докато няма закон?”   Карлос Контрера, общински съветник от ВМРО: Предупредих, че ще ги карат навсякъде Правилата трябваше да пише ЦГМ Дилян Янакиев,  ТРУД “Случва се това, което предупредих, че ще стане, при дебата на моя доклад, който не се прие. Правилата ще се пишат от Държавната агенция за пътна безопасност и “Пътна полиция” на МВР, а не от Центъра за градска мобилност”, коментира общинският съветник от ВМРО Карлос Контрера. “Четох множество екзотични идеи за застраховки, за скорости, въобще има едни хора, които не разбраха, че с командно-административни подходи няма как да създаваме правила в 21 век, а ще се наложи после да ги поправяме. Виждате, че ел. тротинетка става популярна. И не е само заради този оператор, който пуснаха не знам случайно или не, хората си купуват тротинетки и си ги карат. Очаква се и други фирми да пуснат такава услуга и ще стане хаос, защото трябваше цялата работа да се поеме от ЦГМ. Относно карането им по пътното платно и оставянето на самите скутери навсякъде, аз предупредих, че това ще стане и ще има проблем. Беше една голяма ревност, защо именно Контрера внася доклади. Скоро ще започне едно питане защо точно тази фирма тръгна, а другите още не са и дори не са получили отговори. Има сериозен проблем и с паркоместата, които бяха направени, аз лично не мога да намеря юридическа логика защо отнеха места от зелена и синя зона. В момента възникват конфликти с шофьорите и със живущите защо се отнемат тези паркоместа. Налице е микс от гениални хрумвания и ще видим до какво ще доведат те. Според мен хаосът е пълен”, добави Контрера.   Зафир Зарков, зам.-председател на транспортната комисия към СОС: В цяла Европа са стартирали без регламент „Столичната община няма отношение относно движението на тротинетките, това трябва да бъде регламентирано от КАТ. Ясно трябва да си дадем сметка, че тези оператори на всякъде в Европа са стартирали без регламент. В Париж, Мадрид, Берлин и Виена те са тръгнали без да питат някого”, коментира пред „Труд” Зафир Зарков, съветник от ГЕРБ и зам.шеф на Транспортната комисия в Столичния общински съвет. „Ние се опитахме проактивно чрез едно споразумение да поставим някакви основни изисквания към фирмите оператори, доколкото е възможно и докато няма ясна законодателна регламентация на този тип превозни средства. Имаме уверението, че в рамките на месец септември, ще се излезе с конкретни решения, които да бъдат внесени и разгледани от парламента. В Столична община имаме желание да има режим на регистриране на всички оператори, които предлагат такова споделено пътуване, всяка една тротинетка да се регистрира в общината и да се знае тяхната бройка и не само в София. Съответно общината да има правото да определя какъв да е техния брой. Скоро очакваме те да се появят и в Пловдив и във Варна и Стара Загора. Но нашето предложение е само за тези тротинетки за споделено пътуване, но не и за личните на гражданите, тъй като те трябва да се контролират от КАТ”, каза още Зарков. Запитан дали трябва водачите на тротинетки да носят каски, светлоотразителни жилетки, да имат звънец, фар, застраховка…, той отговори: „Безспорно въпросът е важен. В Европа във всеки град има различна практика – някъде има задължение за всички тези неща, другаде само за каски, а на трети места – само за жилетки. У нас въпросът все още подлежи на дискусия, безспорно е само, че съответно компетентните органи в МВР трябва да имат определена позиция къде и как да се осъществява контрол, ако един или друг вариант бъде приет в законодателството.   Илия Левков, шеф на Националната браншова организация за електрическа мобилност: Ако карат по тротоар, да намалят до 5 км/ч Трябва да има общинска наредба Катерина Ковачева,  ТРУД “Ако карат по тротоар електрическа тротинетка, хората трябва да намалят скоростта до 5-6 км/ч. Това важи също, ако се преминава през оживена улица, алея на парк с оглед безопасността на пешеходците. Това заяви за “Труд” Илия Левков, изпълнителен директор на Национална браншова организация за електрическа мобилност. Той е категоричен, че правилата следва да се уредят в общинска наредба за електрическите тротинетки. “Последните две години се наблюдава бум и в продажбите на тротинетки, и в увеличаване на компаниите, предлагащи услугата споделено ползване. Едни от предимствата на е-тротинетките е, че не е нужна шофьорска книжка, нямате ограничения на възрастта”, каза Левков. Но уточни, че е-тротинетките задължително трябва да се движат по велоалеите, където има такива. И припомни, че е нужно водачите да слагат каска, протектори и светлоотразителна жилетка, защото те са преди всичко участници в движението по пътищата. На въпрос дали могат да шофират непълнолетни, Левков отговори, че операторът има отговорности да обезпечи рисковете за шофьорите на е-тротинетки чрез застраховки, гаранции, инструктаж при наем на превозното средство.   Адвокат Петър Славов: Трябва да има и общинска наредба Необходимo е да се приеме легална дефиниция “Достатъчна е само една малка поправка в Закона за движение по пътищата (ЗДвП), която да даде легална дефиниция на този вид превозно средство и да се приравнят задълженията на водачите на тротинетки с тези на водачите на велосипеди. Тази промяна може да се приеме бързо, а оттам нататък в наредби общините да конкретизират изискванията например на местата за движени, или задължения за фирмите, които дават под наем”. Това заяви пред “Труд” адвокат Петър Славов, който бе депутат в 43-то Народно събрание и работи по поправки на ЗДвП, а се оказа, че в момента вече кара и тротинетка по улиците на София. “Приемам идеята тротинетките да се разделят на два типа – такива, които развиват до 25 км/ч и над тази скорост. При вторият тип вече говорим за нещо като мотопед с електродвигател и водачът му трябва да отговаря на възраст от 16 или 17 години, да има правоспособност и не на последно място – сериозна каска. Тротинетката, която карам, фабрично е ограничена до 25 км/ ч и мога да огранича скоростта и още чрез мобилното приложение на телефона ми. Имам и велосипед, но тротинетката има предимството, че може да се сгъне и носи в метрото, или с нея да се отиде в някоя институция – например в съда, да се остави на входа при охраната, докато с велосипеда това не е толкова лесно”, разказа още адвокат Славов.   Задължително с каска, наколенки и жилетка Децата от 14 до 16 г. да карат с 12 км/ч Наталия Малчева,  ТРУД Водачите на електрически тротинетки да управляват с каска, наколенки, а през нощта и със светлоотразителна жилетка, като в закона да е записано кои предпазни средства са задължителни и кои препоръчителни. За това настояват от Държавна агенция “Безопасност на движението по пътищата” (ДАБДП). От институцията вече три месеца работят за въвеждането на правила за “новия играч” на пътя. От агенцията водят разговори с търговци и вносители на тротинетките, за да се ограничи софтуерно скоростта им на движение до 25 км/ч, каквато практика вече има утвърдена и в Европа. От ДАБДП предлагат минималната възраст на водачите на тротинетките да е 14 години, като до навършване на 16 г. те да не могат да карат с повече от 12 км/ч. На този етап мнението на Държавната агенция е, че те трябва да използват съществуващите велоалеи, а където такива няма – да бъдат на пътното платно, плътно в дясно в посоката на движение, обясниха от институцията.   Шест фирми пускат тротинетки до края на годината в София Столична община е подготвила меморандум, който се предоставя на всяка една компания, която има намерение да предоставя услугата за споделено ползване на електрически тротинетки в София. Паралелно с това Държавната агенция за пътна безопасност, съвместно с КАТ подготвят предложение за промени в закона, за да ги има там тези превозни средства, също така правила за тяхното движение и санкции, ако се нарушават”, обясни пред “Труд” Елица Панайотова, координатор на проект “Зелена София” на Столична община. “След като има промяна в националното законодателство, общините в наредбите си могат да въведат допълнителни мерки и ограничения. Това в София най-рано може да стане към края на годината. След като минат изборите, тогава ще може и да се внесат предложения за разглеждане новия общински съвет. Но за да може, докато това се случи, да има някакъв регламент, ние подписваме с фирмите, предоставящи услугата, този меморандум. В него искаме от тях да не се движат по тротоарите, а само по велоалеите и улиците. Също така вече сме подали на съответните оператори на тротинетките и зоните, по които те могат да се движат с 7,5 км/ч – това са градинки, паркове и сме им подали с координати 200 места със синя и зелена зона, където се оставят и взимат тротинетките. В него сме записали и предоставянето на данни за маршрутите на тези електрически превозни средства, като не говорим за чувствителни лични данни, а само къде се движат, защото това ще бъде много полезна информация за общината. Също така сме препоръчали и използването на каски, като самите фирми ще имат и кампании за безплатно раздаване на каски. В момента в София се движат към 300 тротинетки на първата фирма за тази услуга Lime, която пусна допълнителни бройки към първоначалните 150. От месеци ние разговаряме с няколко компании, между които две български. Ние очаквахме, че дори друга компания ще стартира преди Lime, но все пак това е въпрос на тяхна вътрешна организация. На всички фирми сме предоставили нашия меморандум и информация за всички места за паркиране. Втората компания ще стартира до края на септември или началото на октомври, но с различен тип тротинетки. Като цяло до края на годината в София ще ми шест компании”, каза още Панайотова.   Становището на „Lime” – първата фирма за споделено ползване на тротинетки в София: Безопасността е наш основен приоритет „Вярваме, че само с отворен диалог и колективни усилия можем да превърнем устойчивите решения, свързани с микро мобилността, в реалност. През последните няколко месеца проведохме наистина добър диалог със Столична община и искаме това да продължи. Столична община е подготвила отворен Меморандум за сътрудничество чрез проект „Зелена София“ към Асоциация за развитие на София. Безопасността е наш основен приоритет, така че след разговор с общината установихме ограничение на скоростта за София – 25 км/ч, както и зони с автоматично намаляване на скоростта до близка на пешеходната – в парковете, градинки и пешеходните алеи. Също така насърчаваме нашите потребители да паркират техните тротинетки на специално обособените за това места”. Това обявиха вчера пред „Труд” представители на фирма „Lime”, която първа пусна тротинетки по улиците на София. От дружеството поясниха, че организират различни образователни събития като т.нар. First Ride фестивали и академии, за да насърчи потребителите да се ангажират с безопасните практики при каране, осигурявайки спокойствие за всички на пътя. „Стимулираме потребителите винаги да се возят отговорно, да носят каска по време на придвижването, да спазват всички закони за движение и ограниченията на скоростта, да се придвижват само в определените зони като улици и велосипедни алеи. Ние подкрепяме създаването на регламент за тротинетките като пътно превозно средство и след приемането му, ще се постараем да отговорим на всички изисквания към нас.Правим всичко възможно да насърчим потребителите да спазват правилата за движение по пътищата, както и ограниченията на скоростта. Ние си сътрудничим с полицията и сме насреща да съдействаме, в случай че има нужда от това”, категорични са от „Lime”. На върпрос на „Труд” далицевите от близо 20 лв. на час не са високи, от фирмата отговориха така: „Ценообразуването зависи от много фактори. Ако обаче сравнявате автомобил и тротинетка на базата на употреба за един час време, значи все още не е станала ясна истинската добавена стойност, която носят тротинетките. Липсва най-важният елемент – времето, което се спестява. Хората губят много време, за да влязат в колата, да настроят седалката, климатика, да проверят картата, да паркират. Всяко едно действие макар и малко отнема време. Няма ли да е по-добре да карате тротинетка, да се наслаждавате на околностите, да изследвате града, да минавате покрай малки кафенета, които досега не сте забелязвали? От хората зависи дали ще платят за това уникално изживяване, което е различно всеки път”, посочват от „Лайм”. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.08.28", "title": " Тротинетките – бедствие извън закона 2"}
{"url": "https://trud.bg/%d0%b1%d1%80%d0%b8%d1%82%d0%b0%d0%bd%d1%81%d0%ba%d0%b8-%d0%bc%d0%b5%d0%b4%d0%b8%d0%b8-%d0%b3%d0%bd%d1%83%d1%81%d0%bd%d0%be-%d0%ba%d0%bb%d0%b5%d0%b2%d0%b5%d1%82%d1%8f%d1%82-%d0%b1%d1%8a%d0%bb%d0%b3/", "text": "Атаката започнала, след като англичани не взели обезщетение Клеветническа кампания срещу България организираха британски медии. В BBC, в. “Дейли Мирър” и др., излязоха редица материали, основани на невярна информация, хвърляща кал по имиджа на родния туризъм и хотелиерския бранш у нас. Става въпрос за обвиненията срещу хотел “Калофер” в “Слънчев бряг”, според които той е котило на зараза с легионерска болест и в резултат двама британски туристи са се разболели и починали. Отрицателни излязоха обаче резултатите от всички над 50 проби, взети от хотела и анализирани от: Регионалната здравна инспекция в Бургас, Министерството на здравеопазването, Националния център по заразни и паразитни болести, две независими акредитирани лаборатории, едната от които – международна, Министерството на туризма, Агенцията по храните, Община Несебър. Отрицателни са и пробите, взимани от хотела от началото на сезона като се оказа, че в Слънчев бряг легионерска болест няма (инфекциозно заболяване, което основно се предава чрез вдишване на легионелите чрез водни капчици от душове, охладителни кули, системи за охлаждане чрез водна мъгла и др.; най-често предизвиква пневмонии, като смъртността достига до 10%). Последните проверки са направени на 26 август. През последните два месеца сме правили поне седем проби, всички са отрицателни, коментира д-р Величка Григорова от РЗИ Бургас. Близките на единия от починалите британци, на база предположения, са поискали обезщетение от туристическата агенция “Джет ту Холидейс”, която довела двамата пострадали в България. След получен отказ от британския туроператор, започва и медийната атака срещу страната ни, която отразиха и други европейски медии, включително българските. Всичко това е в нарушение на правилата на работа на Европейската система за надзор на Легионерската болест (ELDSnet), в която България членува, и според която цялата информация по отношение на заболелите лица, както и резултатите от проведените изследвания на хора и среда, са конфиденциални. Това посочиха в официална позиция от здравното министерство. Предполагаемият случай за страната ни беше разнесен из чуждите медии, включително от CNN, без доказателства, а в същото време само за миналата година по данни от експерти в Европейския съюз са регистрирани 11 343 болни от легионерска болест, около 700 от тях са починали, но всички тези случаи не са популяризирани и не са публикувани нито лицата, нито местата за настаняване, където те са отседнали. Това се посочва в писмо изпратено до британските медии от хотел “Калофер”, заяви пред “Труд” управителката Галя Кирова. Какви ли не попари сме яли през годините. нарочват ни за всевъзможни грехове, скъсват ни от проверки, а накрая се оказва, че проблемът не е при нас, коментираха пред вестника и местни хотелиери от комплекса “Слънчев бряг” във връзка обвиненията за легионерска болест.   „Калофер” с писмо до чужди редакции* “Бяхме инспектирани от РЗИ, което се изрази в цялостна проверка на съществуващата и водена от нас превантивна програма за борба с легионерска болест. Проби за наличие на легионела са взети и изследвани в две акредитирани български лаборатории. По настояване на туроператора беше извършен независим одит от международна акредитирана агенция. Бяха взети от тази агенция и българска акредитирана лаборатория едновременно множество проби от помещенията в хотела. Всички проби и на българските и на чуждастранните лаборатории са отрицателни за наличието на летионела. Водената от хотела Програма за установяване на риска, контрол и превенция на болестта “легионела” на територията на хотела и предприеманите химически и физически мерки за превенция и борба с легионелата, са оценени от независимия одитор и от българския експерт към Европейската система за надзор на Легионерската болест (ELDSnet) като правилни, адекватни и в необходимия обем. Като допълнителна и изключително превантивна мярка от 2018 г. в хотела е инсталирана модерна немска система за допълнително обезаразяване на топлата и студената вода с хлорен диоксид. От началото на летния сезон от хотела са взети и изследвани общо над 50 проби от български и международни лаборатории от стаи, бойлери, общи помещения, кухни, басейни, поливни системи и др., а последните проби са от 15.08.2019 и всички те са отрицателни.(…) Изказваме огромна благодарност на Националния център по заразни и паразитни болести, Министерство на здравеопазването и Министерството на туризма за извършените от тяхна страна констатации, предписания и оказана подкрепа”. * В. “Труд” публикува писмата с незначителни съкращения АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.08.28", "title": " Британски медии гнусно клеветят България\t"}
{"url": "https://trud.bg/%d1%82%d1%80%d0%b5%d1%82%d0%be%d1%82%d0%be-%d0%bf%d0%b0%d0%b4%d0%b5%d0%bd%d0%b8%d0%b5-%d0%bd%d0%b0-%d0%b1%d0%b8%d0%b2%d1%88%d0%b8%d1%8f-%d0%bf%d1%80%d0%b5%d0%bc%d0%b8%d0%b5%d1%80/", "text": "(Само)активирането на политическото зомби от „Драгалевци“, освен че показва неистов страх от реални разследвания срещу „криминалния преход“, е ясен знак и за тоталния провал на олигархията във войната й срещу прокуратурата Три падения има в биографията си Иван Костов. През 2001 г., когато след 4-годишно управление като действащ министър-председател катастрофално загуби парламентарните избори и се разсърди на българите, защото не го разбирали. Дори спря да им говори. Вторият път беше през 2014-2015 г., когато обикаляше телевизиите, за да се жалва, че спестяванията му в КТБ били блокирани и съпругата му – Елена Костова, не могла да си плати дори хляба в кварталния супермаркет, което жестоко я унизило. Тогава обаче се разбра, че укриващият се и до днес от правосъдието фараон Цветан Василев всеки месец е превеждал по 30 000 лв. на фирма на една от дъщерите на Костов за консултантски услуги. Стана ясно се още, че парите на партията ДСБ, основана от Костов след напускането на СДС, са били именно в пирамидата на Василев – КТБ. По-късно се оказа и че докато се е жалил, Костов успява да си вземе всичко от фалиралия трезор, за разлика от държавата. Във вторник сутринта зрителите на бТВ станаха свидетели на третото падение на някогашния министър-председател. Иван Костов се ожали от налегнала го болест, но далеч по-голямо бе жалването му от установеното от данъчните неплащане на задължения към хазната в особено големи размери. И тъй като Костов изглежда има сериозни проблеми с произхода на парите, по думите му около половин милион лева, а може и да са повече, то той прибягна до изпитаната практика, че най-добрата защита всъщност е вероломната атака. На пръв поглед изглежда странно, че именно срещу прокуратурата, но и това си има своето обяснение. Колкото повече отричаше, че той има общо с политизирането на съдебната система, с хибридните атаки срещу неудобни магистрати, с продължаващата вече две десетилетия очерняща пропаганда срещу държавното обвинение, толкова повече Костов се самоизобличаваше, че точно той е скритият кукловод на войната срещу прокуратурата, стартирала от момента, в който като министър-председател изгубва контрола върху  тогавашния главен прокурор Никола Филчев. Вероломната атака от вторник само го потвърди. Костов изглеждаше жалък, когато обясняваше, че обществото погрешно разглежда част от изминалите 30 години като „криминален преход“. Това му изказване бе по повод заявеното в концепцията на кандидата за главен прокурор Иван Гешев, че не само гражданите трябва да плащат цената за разбойническата приватизация. И докато обясняваше, че не е юрист, с банални опорки, повтаряни от години от провалени политици и хибридни протестъри, започна да атакува заместника на главния прокурор. Вероятно Костов съжалява, че държавното обвинение разследва метастазите на неговото раково управление – подсъдими персони, като Иво Прокопиев, Цветан Василев или ВИП арестанти, като Баневи, Арабаджиеви, Стайкови и т.н. Монологът на Костов всъщност имаше за цел да го представи за жертва, както и най-вече да попречи на евентуални бъдещи действия на държавните власти по търсене на отговорност за нарушаване на законодателната уредба. Но Костов не успя, нито за миг не остави усещането у зрителите, че той е мишена на нерегламентирани действия. Защото не е мишена, а с голяма доза на вероятност нарушител на данъчно-процесуалното законодателство. Проверката на данъчните била започнала още преди три години, но тя се целила в местните избори и в избора на следващия „обвинител №1“, заключи Костов. Сама по себе си тази теза е абсурдна, но очевидно когато човек се намира в безизходица, лесно започва да говори откровени нелепици, търсейки спасение от стореното. След като наруга прокуратурата с всички опорки, дъвкани от години от политическите лилипути Радан Кънев, Христо Иванов и прочие одиозни негови наследници, бившият премиер стана поредният, който арогантно и без никакво уважение към върховенството на закона и към авторитета на институциите, започна да политизира процедурата по избора на главен прокурор. Но така само направи услуга на Висшия съдебен съвет, а и на кандидата. Каква по-голяма реклама за един номиниран за главен прокурор от това Иван Костов да те атакува с манипулативни внушения в удобни интервюта. Последното не е за подценяване, защото тази изява на Костов бе всичко друго, но не и журналистика. За пореден път куклата-телевизионен водещ задаваше удобни въпроси, като накрая Костов дори остави „опорките“ на продуцентите на тотално изпадналата в  зависимост от подсъдими и обвиняеми олигарси телевизия бТВ. Костов бе оставен да злослови срещу държавните институции, да рецитира защитната пледоария, готвена по изрезки от олигархичния печат и от неговите адвокати, повечето от които активирани в последните месеци, отново срещу държавното обвинение. Връх на наглостта и същевременно на падението на смятащия себе си за „голям политик“ Иван Костов, бе манипулативното му заключение, че „Демократична България“ била постигнала „голям успех с добутването на Радан Кънев за евродепутат. Всъщност Костов безсрамно скри, че влизането на Кънев в Европейския парламент е в рамките на статистическата грешка. Четири хиляди гласа по-малко или малко по-висока избирателна активност и отрочето на Костов щеше само „да мирише“ солидната заплата в евро от Страсбург. (Само)активирането на Костов, освен че показва неистов страх от реални разследвания срещу „криминалния преход“, е ясен знак и за тоталния провал на олигархията във войната й срещу кандидатурата на Иван Гешев, но и на липсата на лидерски качества у  марионетките Радан Кънев, Атанас Атанасов, Христо Иванов. Изглежда фабрикуването на „фалшиви новини“, всевъзможни компромати и изкуствено нагнетяване на напрежение с анонсирането на протести срещу номинацията за главен прокурор, не дава търсения ефект, заради това се прибягва до изваждането на показ на политическото зомби от Драгалевци, току-виж събудило оределите редици на Костовистите от Седмия ден.", "date": "2019.08.28", "title": " Третото падение на бившия премиер\t"}
{"url": "https://trud.bg/%d0%b2%d0%b8%d0%b6%d1%82%d0%b5-%d0%b0%d0%ba%d1%86%d0%b5%d0%bd%d1%82%d0%b8%d1%82%d0%b5-%d0%b2-%d0%b1%d1%80%d0%be%d1%8f-%d0%bd%d0%b0-%d0%b2%d0%b5%d1%81%d1%82%d0%bd%d0%b8%d0%ba-%d1%82%d1%80%d1%83-470/", "text": "Удрят цигарите в цената с нов бандерол Един от тютюнопроизводителите е вдигал парите два пъти. Количествата със старите лепенки се изчерпват за месец-два.         Облагане при работа за фирма зад граница Данъчен консулт на „Труд“.             Тротинетките – бедствие извън закона 2 Трябва ли да бъдат спрени до приемане на правила за движението им и как водачите им да бъдат глобявани, ако карат, където си искат – Труд потърси мнението на експерти.               Социолозите не взеха поука от евроизборите При неясни кандидати, няма как да се правят прогнози за победители – коментар на политолога Димитър Димитров.         Казах на Живков: “Положението не е добро”, той се ядоса много Да се служи на истината е трудно, журналистите най-добре знаят защо, казва журналистът Дамян Обрешков, на 90 години, в интервю за „Труд“.             Нашата учителка в САЩ Силует на Бойка Попова. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.08.28", "title": " Вижте акцентите в броя на вестник „Труд“ в четвъртък, 29 август 2019"}
{"url": "https://trud.bg/%d0%bf%d0%be-%d1%81%d0%be%d0%bb%d0%b5%d0%bd%d0%b8-%d0%b3%d0%bb%d0%be%d0%b1%d0%b8-%d0%b2-%d0%b7%d0%b0%d0%ba%d0%be%d0%bd%d0%b0-%d0%b7%d0%b0-%d1%82%d1%83%d1%80%d0%b8%d0%b7%d0%bc%d0%b0/", "text": "Лицензират ски училища в курортите Санкционират стопаните на атракции до 4000 лв. По-солени глоби за нарушителите, предвиждат промените в Закона за туризма, приети от Министерски съвет. Въвеждат се нови санкции за рецидивистите в пропуските и прегазвания на закона като продажба на ваканции от нерегламентирани фирми, които предлагат почивки в хотели без звезди и ощетяват клиентите. Сред новите санкции, предвидени в закона, е тази за стопаните на атракции и забележителности. Промените в нормативния акт дават възможност да се концесионират, но техните нови собственици, дори и временни поемат и задължението да ги стопанисват – ремонтират, обновяват и консервират, става ясно от текстовете на закона. Нормативният акт обаче им оставя и вратичка, уточнявайки че това поддържане ще е според финансовите възможности на стопаните. Атракциите и фестивалите, които представляват потенциален интерес за туристите или имат традиции в провеждането ще бъдат вписани в нов регистър. По този начин ще е ясно кой управлява всяка забележителност и кой носи отговорността за социализирането и поддържането й. Въвежда се и нова глоба за компаниите, които наемат екскурзовод или планински водач, който няма право да упражнява тази професия и не е в регистрите на Министерство на туризма. При първо нарушение на работодателя се налага имуществена санкция в размер на 2000 лева, а ако за втори път погази закона може да бъде санкциониран 4000 лева, пише в промените на нормативния акт. Въвежда се и опция в случай, че басейн към хотел не отговаря на изискванията да се спира временно работата само на плувното съоръжение, а не на целия обект, както бе досега. От 1000 до 5000 лева ще бъдат глобявани хотелите, които не предоставят данни за новата ЕСТИ система, която ще осигурява онлайн връзка между НАП, НСИ, МВР, местата за настаняване и ресорното министерство. При повторно нарушение санкцията е до 10 000 лв. С промените от закона отпадат ски учителите, като вместо тях в зимните ни курорти ще се лицензират ски училища. Въвежда се и минимален праг за глобите, които училищата дължат, като така има опция те да бъдат санкционирани с двойно по-малко пари спрямо досегашните глоби за незаконните ски учители. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.08.28", "title": " По-солени глоби в Закона за туризма"}
{"url": "https://trud.bg/%d1%82%d1%80%d1%8a%d0%bc%d0%bf-%d0%bf%d0%be%d1%85%d0%b2%d0%b0%d0%bb%d0%b8-%d0%b1%d0%be%d1%80%d0%b8%d1%81-%d0%b4%d0%b6%d0%be%d0%bd%d1%81%d1%8a%d0%bd-%d0%b7%d0%b0-%d1%80%d0%b5%d1%88%d0%b5%d0%bd%d0%b8/", "text": "Американският президент Доналд Тръмп похвали британския премиер Борис Джонсън за решението му да спре работата на британския парламент от втората половина на септември до 14 октомври, предаде Франс прес. „Борис е точно това, което Великобритания чакаше, и ще докаже, че е „велик човек. Обичам Великобритания“, написа Тръмп в Туитър. Американският президент изтъкна, че ще е доста трудно за лидера на британската опозиция Джереми Корбин да организира вот на недоверие срещу правителството на Джонсън. Борис Джонсън обяви днес, че британският парламент няма да работи от втората половина на септември до 14 октомври (т.е. той ще възобнови дейността си две седмици преди 31 октомври, планираната дата за излизане на Великобритания от Европейския съюз). Решението на Джонсън означава, че ще бъде много трудно за британските депутати, които са против Брекзит без сделка, да прокарат закони за неговото предотвратяване. Британската опозиция определи действията на премиера като антидемократични, отбелязва Франс прес. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.08.28", "title": " Тръмп похвали Борис Джонсън за решението му да спре работата на британския парламент"}
{"url": "https://trud.bg/%d0%b2%d0%b0%d0%bb%d1%8f-%d0%b1%d0%b0%d0%bb%d0%ba%d0%b0%d0%bd%d1%81%d0%ba%d0%b0-%d1%83%d1%82%d0%b8-%d0%b8-%d0%be%d0%b1%d0%b8%d1%87%d0%b0%d0%b9%d0%bd%d0%b8%d1%82%d0%b5-%d0%b7%d0%b0%d0%bf/", "text": "Качествени храни и напитки от сливенски производители ще бъдат изложени в 20 търговски шатри по време на Фестивала на стоте войвода в Града под Сините камъни, съобщиха от местната администрация. Общоградският празник ще се проведе на 13 и 14 септември и има амбицията да възстанови традициите на стария сливенски панаир. Панаирът се е провеждал още през втората половина на 19 век, събирал е търговци от цялата страна и чужбина и е бил голямо събитие за живота на местните хора.  Акцент в съпътстващата музикална и развлекателна програма на тазгодишното, пето издание на фестивала, ще са изявите на голямата Валя Балканска и гайдаря Петър Янев, както и концертът на Стефан Вълдобрев и „Обичайните заподозрени“.  На сцената в Градската градина посетителите ще могат да видят Ники Станоев от „Домашен арест“, звездите от „Ку-ку бенд“, „Магаданс“, популярни самодейни състави от региона, а на финала и фолкпевицата Анелия. Готвачът на България Ути Бъчваров отново ще направи кулинарно шоу, този път – за най-малките. При първото издание на фестивала бе привлечен интереса на около 3-4 хиляди посетители. От общината съобщиха, че през миналата година фестивалът е събрал над 12 хиляди души.", "date": "2019.08.28", "title": " Валя Балканска, Ути и „Обичайните заподозрени“ – на фестивал в Сливен"}
{"url": "https://trud.bg/%d0%b2%d0%be%d0%b5%d0%bd%d0%bd%d0%b8-%d0%be%d0%b1%d0%b5%d0%b7%d0%b2%d1%80%d0%b5%d0%b4%d0%b8%d1%85%d0%b0-%d0%bd%d0%b5%d0%b2%d0%b7%d1%80%d0%b8%d0%b2%d0%b5%d0%bd-%d1%81%d0%bd%d0%b0%d1%80%d1%8f%d0%b4/", "text": "При извършване на изкопни дейности в град Твърдица е открит невзривен боеприпас. Веднага е задействан специализиран екип от  военно формирование 22 220 – Сливен от състава на Сухопътните войски, с цел разузнаване и последващо унищожаване на боеприпаса, съобщиха от МО. При огледа е установено, че това е силно корозирал 122 мм артилерийски снаряд без взривател. Военнослужещите, с ръководител капитан Гавраил Гандев, транспортираха снаряда  при спазване на необходимите мерки за безопасност. Той ще бъде унищожен в обезопасен район, извън населени места.", "date": "2019.08.28", "title": " Военни обезвредиха невзривен снаряд, открит в Твърдица"}
{"url": "https://trud.bg/%d1%82%d1%80%d0%b5%d1%82%d0%be-%d0%b4%d0%b5%d1%82%d0%b5-%d0%b5-%d1%81-%d0%bf%d0%be%d0%b2%d0%b8%d1%88%d0%b5%d0%bd%d0%be-%d1%80%d0%b0%d0%b2%d0%bd%d0%b8%d1%89%d0%b5-%d0%bd%d0%b0-%d0%be%d0%bb%d0%be%d0%b2/", "text": "Трето дете, чието училище се намира близо до катедралата „Нотр Дам“ в Париж, е с повишено равнище на олово в кръвта, предаде Франс прес, като се позова на съобщение на френските здравни власти. Според властите обаче „заразата“ е станала в дома на детето. Пожарът в прочутата парижка катедрала на 15 април стопи няколкостотин тона олово, намиращи се основно в стрелата и покрива на храма. Високи концентрации на този токсичен метал бяха открити в някои учебни заведения около катедралата. При третото дете с повишено равнище на олово са установени 52 микрограма олово на литър кръв, което е малко над прага от 50 микрограма, уточни Орелиен Русо, генерален директор на Регионалната агенция по здравеопазване. Той обаче отбеляза, че според извършено разследване излагането на високото съдържание на олово е станало в дома на детето, а не в училището му, което се намира в района на „Нотр Дам“. На 6 август здравните власти съобщиха за второ дете с повишено съдържание на олово в организма. Разследването тогава показа, че става дума за „слаби източници на зараза в дома на детето и за умерени източници в училището му“, каза Русо. Експертът допълни, че в този случай дори заразата да е станала в училището, не е сигурно, че замърсяването там се дължи на пожара в „Нотр Дам“. Регионалната агенция по здравеопазване ще публикува в началото на септември пълните резултати от измерванията на олово в кръвта, извършени в Париж през октомври. На този анализ са били подложени още около сто деца, след като в края на юли бяха изследвани 164 деца. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.08.28", "title": " Трето дете е с повишено равнище на олово в кръвта след пожара на „Нотр Дам“"}
{"url": "https://trud.bg/%d0%b1%d0%be%d1%80%d0%b8%d1%81%d0%be%d0%b2-%d0%bf%d0%be%d0%b8%d1%81%d0%ba%d0%b0-%d1%81%d0%b8%d0%bc%d0%b2%d0%be%d0%bb%d0%b8%d1%87%d0%bd%d0%b0-%d0%ba%d0%be%d0%bd%d1%86%d0%b5%d1%81%d0%b8%d0%be%d0%bd/", "text": "Минимална концесионна такса за стадионите, за да може собствениците на клубовете да ги ремонтират, поиска премиерът Бойко Борисов, който   на работата по стадион „Ботев“ в Пловдив. „Аз мисля, че в Общинския съвет спокойно можете да направите една символична концесионна такса за отборите в Пловдив – 100 лв., 1000 лв. максимум, все пак да има някакво плащане, и да не се дават тези 60 000 лв., колкото е таксата сега“, каза Борисов и събралите се на стадиона фенове на Ботев го аплодираха. „В цял свят собствениците на клубове правят стадионите. Но и ние ще помогнем сега, видим ли, че се работи и стават нещата“, каза още Борисов. Той съобщи, че на днешното правителствено заседание са отпуснати пари за отбора на „Арда“ Кърджали, който вече е в А група. Премиерът добави, че за да има силен „Ботев“, трябва да има и силен „Локомотив“, с което жълто-черната агитка не се съгласи. „Желая да сте живи и здрави, на дербито да победи по-добрият. Но не се бийте, защото ние ще ви направим игрищата, не ги чупете после!“, обърна се към феновете Борисов. Ремонтът на стадион „Ботев“ беше замразен след фалита на КТБ и сега с него се заема новият собственик на клуба – бизнесменът Георги Самуилов. Община Пловдив удължи срока за обновлението на стадиона и съоръжението трябва да е готово до март 2020 г.", "date": "2019.08.28", "title": " Борисов поиска символична концесионна такса за стадионите"}
{"url": "https://trud.bg/3-%d0%b3%d0%be%d0%b4%d0%b8%d1%88%d0%bd%d0%be-%d0%b1%d1%80%d0%b8%d1%82%d0%b0%d0%bd%d1%87%d0%b5-%d0%bf%d0%b0%d0%b4%d0%bd%d0%b0-%d0%b2-%d0%b1%d0%b0%d1%81%d0%b5%d0%b9%d0%bd-%d0%b2-%d0%b0%d1%85%d0%b5%d0%bb/", "text": "3-годишно британче падна в басейн в хотел в Ахелой. Детото било оставено без надзор от родителите си. Двамата спасители реагирали веднага и извадили момиченцето от басейна. Оказана му е първа помощ и е настанено за наблюдение в отделение „Реанимация“ на УМБАЛ – Бургас. Инцидентът станал на 27-и август следобед. Същият ден 15-годишен младеж се удави в района на Боруната в Морската градина на Царево. Двама връстници скочили в морето и започнали да се давят. Единият от тях е спасен, но втория се удавил. Тялото му е откарано за аутопсия в отделение „Съдебна медицина“ към УМБАЛ – Бургас. При друг инцидент същия ден, но край село Лозенец е спасен от удавяне 40-годишен софиянец. Мъжът влязъл да плува в морето в района на неохраняемия плаж в местността „Тарфа“ край Лозенец. Очевидци са му се притекли на помощ и успели да го извадят от морето. На мъжа е оказана медицинска помощ и той е настанен в отделение „Реанимация“ на УМБАЛ – Бургас под наблюдение, без опасност за живота.", "date": "2019.08.28", "title": " 3-годишно британче падна в басейн в Ахелой, спасиха го\t"}
{"url": "https://trud.bg/%d0%bf%d0%b0%d0%ba-%d0%b0%d1%80%d0%b5%d1%81%d1%82%d1%83%d0%b2%d0%b0%d1%85%d0%b0-%d0%bf%d1%8a%d1%82%d0%b5%d0%bd-%d0%bd%d0%b0%d1%80%d1%83%d1%88%d0%b8%d1%82%d0%b5%d0%bb-%d0%bf%d1%80%d0%be%d0%b1%d0%b2/", "text": "Пореден пътен нарушител е изгоря при опит да подкупи катаджии от Районното полицейско управление в Исперих, Разградско. Водачът, който е от шуменско село,  попаднал на пътна проверка в село Здравец към 20,20 часа във вторник. Катаджиите спрели „Фолксваген Пасат”, управляван от 44-годишен мъж, който се оказал без свидетелство за правоуправление. За да избегне писането на акт, нарушителят подхвърлил в полицейската кола няколко банкноти – общо 25 лв. Последвало задържането му за срок от едно денонощие и образуването на бързо производство. В началото на месеца негов колега, който също пробва да подкупи катаджии в района, като им подхвърлил 200 лв., отнесе условна присъда от 8 месеца лишаване от свобода с 3 години изпитателен срок. Съдът постанови да плати 500 лв., като парите за подкупа също се конфискуват. В последните дни на юли пък друг, опитал да премине проверка без санкции, също се озова в ареста след подхвърлени 460 лв. Неговото наказание е 16 месеца лишаване от свобода с 3 години изпитателен срок и глоба от 800 лв. И в неговия случай парите дадени, но не приети като подкуп, влизат в държавата. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.08.28", "title": " Пак арестуваха пътен нарушител, пробвал да подкупи катаджии в Разградско"}
{"url": "https://trud.bg/%d0%be%d0%ba%d0%be%d0%bb%d0%be-300-%d0%b4%d0%b5%d0%ba%d0%b0%d1%80%d0%b0-%d0%b3%d0%be%d1%80%d0%b0-%d1%81%d0%b5-%d0%b5-%d0%b7%d0%b0%d0%bf%d0%b0%d0%bb%d0%b8%d0%bb%d0%b0-%d0%bc%d0%b5%d0%b6%d0%b4%d1%83/", "text": "Около 300 декара гора се е запалила между сливенските села Еленово и Сокол, съобщи  . Заради силния вятър пожарът се разраства бързо. 7 пожарни коли и екипи са на място, вятърът затруднява работата на огнеборците. В гасенето са се включили и горски служители, и доброволци. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.08.28", "title": " Около 300 декара гора се е запалила между сливенските села Еленово и Сокол"}
{"url": "https://trud.bg/%d0%b5%d1%81-%d0%bf%d1%80%d0%b8%d0%b5-%d0%bc%d0%b5%d1%80%d0%ba%d0%b8-%d1%81%d1%80%d0%b5%d1%89%d1%83-%d1%81%d1%83%d1%88%d0%b0%d1%82%d0%b0-%d0%b2-%d0%b5%d0%b2%d1%80%d0%be%d0%bf%d0%b0/", "text": "Държавите от ЕС постигнаха съгласие относно мерки, целящи облекчаване на финансовите затруднения, изпитвани от земеделските стопани вследствие на неблагоприятни климатични условия, както и подобряване на наличностите от фуражи за животните. Пакетът от действия, гласуван днес, включва възможност за по-големи авансови плащания и няколко извънредни дерогации от правилата за екологизиране, за  да могат земеделските стопани да разполагат с достатъчно фуражи за своите животни, съобщиха от Европейската комисия. „От самото начало на екстремните климатични явления ние следим отблизо положението и имаме готовност да подкрепим нашите земеделски производители. Комисията поддържа тесни контакти с всички държави членки и при необходимост предприема бързи действия. Тези мерки следва да са от полза за европейските земеделски стопани както във финансово отношение, така и за справяне с недостига на фураж и възможните последици от него“, коментира еврокомисарят по въпросите на земеделието и развитието на селските райони Фил Хоган. Засегнатите земеделски стопани ще могат да получат по-висок от обичайно полагащия им се процент от плащанията по линия на Общата селскостопанска политика (ОСП). Чрез тези плащания ще се осигурят повече финансови ресурси за фермерите, които ще получат до 70% от преките плащания, считано от средата на октомври, и 85% от плащанията за развитие на селските райони, веднага щом решението бъде прието. Мерките позволяват дерогации от някои от правилата за екологизиране, като целта е да се подобрят наличностите от фуражи. Това включва следните възможности: – земята, оставена под угар, да се разглежда като отделна култура или като екологично насоченa площ, въпреки че е използвана за паша или от нея е прибрана реколта;  – междинните култури да се засяват като чисти култури (а не като смес от култури, както се изисква според действащите правила), ако са предназначени за паша или за производство на фураж;  – определеният за междинните култури 8-седмичен минимален период да се съкрати, за да могат замеделските стопани навреме да засеят след тях зимните култури. Пакетът следва да бъде официално приет в началото на септември.", "date": "2019.08.28", "title": " ЕС прие мерки срещу сушата в Европа"}
{"url": "https://trud.bg/%d0%b1%d0%be%d1%80%d0%b8%d1%81%d0%be%d0%b2-%d0%b2%d1%8a%d0%b2-%d1%84%d0%b5%d0%b9%d1%81%d0%b1%d1%83%d0%ba-%d0%b1%d1%80%d1%83%d1%82%d0%bd%d0%b8%d1%8f%d1%82-%d0%b2%d1%8a%d0%bd%d1%88%d0%b5%d0%bd-%d0%b4/", "text": "„Продължава тенденцията за намаляване на брутния външен дълг в сектор „Държавно управление“. Според данните на БНБ към края на месец юни той е 5,4 млрд. лева, което означава че външните задължения на държавата са под десет на сто(9,2%) от брутния вътрешен продукт.“ Този текст е публикуван в официалния фейсбук профил на премиера Бойко Борисов. „Брутният външен дълг на сектор Държавно управление в края на юни 2019 г. е 5451 млн. евро (9.2% от БВП).“ Това пише във въпросната  . АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.08.28", "title": " Борисов във фейсбук: Брутният външен дълг в сектор „Държавно управление“ е 5,4 млрд. лева\t"}
{"url": "https://trud.bg/%d0%b1%d0%be%d1%80%d0%b8%d1%81-%d0%b4%d0%b6%d0%be%d0%bd%d1%81%d1%8a%d0%bd-%d0%b4%d0%b5%d0%bf%d1%83%d1%82%d0%b0%d1%82%d0%b8%d1%82%d0%b5-%d1%89%d0%b5-%d0%b8%d0%bc%d0%b0%d1%82-%d0%b2%d1%80%d0%b5%d0%bc/", "text": "Решението на министър-председателя на Великобритания Борис Джонсън да преустанови работата на парламента до 14 октомври ще даде възможност да депутатите да се запознаят и одобрят новото споразумение по Брекзит, ако има такова. В разпространено от кабинета на премиера съобщение се казва, че основен приоритет в законодателната програма на правителството е ново споразумение с ЕС по Брекзит, информира  . Ако такова бъде постигнато, законопроектът ще бъде внесен в парламента и разгледан максимално бързо, така че да бъде приет до 31 октомври. Гласуването на правителствената програма за следващата година ще се проведе, вероятно, на 21 и 22 октомври. В свое писмо министър-председателят увери депутатите, че ще имат възможност да се запознаят с резултатите от срещата на Европейския съвет, която ще се състои на 17 и 18 октомври. „Държа да подчертая, че седмиците преди Европейския съвет са жизнено важни за преговорите ми с ЕС”, подчертава Джонсън. Подготовката за преустановяване работата на парламента ще започне на 9 септември. В момента ситуацията около Брекзит се намира в застой. Великобритания трябва да напусне Евросъюза на 31 октомври; националният парламент се обяви против споразумение с ЕС в сегашния му вид, но е против Брекзит без споразумение. Европейският съюз отказва да възобнови преговорите и да преразглежда споразумението. Джонсън заяви неотдавна, че е готов преговорите с ЕС да бъдат удължени до последния момент – 31 октомври. Лидерите на опозиционните партии във Великобритания се договориха с общи усилия да се противопоставят на излизане на страната от ЕС без сключено споразумение. Те разглеждат различни варианти за действия, включително приемане на необходимия законопроект за гласуване вот на недоверие на Джонсън. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.08.28", "title": " Борис Джонсън: Депутатите ще имат време да обсъдят въпросите по Брекзит"}
{"url": "https://trud.bg/%d1%83%d1%81%d1%82%d0%b0%d0%bd%d0%be%d0%b2%d0%b5%d0%bd%d0%b0-%d0%b5-%d1%81%d0%b0%d0%bc%d0%be%d0%bb%d0%b8%d1%87%d0%bd%d0%be%d1%81%d1%82%d1%82%d0%b0-%d0%bd%d0%b0-%d0%bc%d1%8a%d0%b6%d0%b0-%d0%b8-%d0%b6/", "text": "Изяснена е самоличността на двамата убити, открити във водоема до с. Негован преди 10 дни, съобщи  . МВР провежда от вчера операция по изясняване и събиране на доказателства по случая в апартамент на столичния бул „Витоша“, където се предполага, че на семейни начала са живели починалите мъж и жена. Съседи разказали, че мъжът е известно име от миналото в спортните ни среди. Вероятно е установена и самоличността на извършителите на тежкото престъпление, смятат съседите. Полицията официално не дава подробности по случая. Работата на разследващите продължава.", "date": "2019.08.28", "title": " Установена е самоличността на мъжа и жената, открити мъртви край Негован\t"}
{"url": "https://trud.bg/%d0%b7%d0%b0%d0%bc%d0%b5%d0%bd%d0%b8%d1%85%d0%b0-%d0%b4%d0%be%d0%b6%d0%b8%d0%b2%d0%be%d1%82%d0%b5%d0%bd-%d0%b7%d0%b0%d1%82%d0%b2%d0%be%d1%80-%d0%b7%d0%b0-%d1%83%d0%b1%d0%b8%d0%b5%d1%86-%d1%81-25/", "text": "Варненският окръжен съд призна за виновен 39-годишният Стоян Д., за това, че  тази година в село Езерово в условията на опасен рецидив, умишлено умъртвил мъж на 54 години, като убийството е извършено по особено мъчителен начин за убития и с особена жестокост. Пред петчленния състав Стоян Д. призна изцяло фактите и обстоятелствата изложени в обвинителния акт и отказа да се събират други доказателства в съдебната фаза. Делото приключи в един ден, след като в разпоредителното заседание съдът одобри искането на защитата на подсъдимия делото да бъде гледано в условията на съкратено съдебно следствие.В този случай според НПК съдът не може да наложи наказание „доживотен затвор“ без право на замяна. Наказанието „доживотен затвор“ задължително се заменя с „лишаване от свобода“ от 20 до 30 г. или ако наказанието е „лишаване от свобода“ от 15 до 20 години, то следва да се редуцира с 1/3, съобщиха от пресслужбата на ВОС. Убийството е извършено до закусвалня в центъра на село Езерово. 54-годишната жертва и подсъдимият се познавали. От години помежду им имало конфликт, който станал повод за ново спречкване прераснало в сбиване. В следствие на множеството удари с юмруци и ритници нанесени от Стоян Д. в главата и тялото на неговия съселянин мъжът починал. Обвинителният акт е внесен във Варненски окръжен съд на 10.07.2019г. Подсъдимият е със средно образование, неженен, безработен, осъждан многократно за престъпления от общ характер, включително за блудство и изнасилване, като през 2013г. е бил условно предсрочно освободен. Присъдата подлежи на обжалване или протест пред Апелативен съд – Варна.", "date": "2019.08.28", "title": " Замениха доживотен затвор за убиец с 25 години зад решетките\t"}
{"url": "https://trud.bg/%d0%b7%d0%b0%d0%bb%d0%be%d0%b2%d0%b8%d1%85%d0%b0-%d0%b3%d1%80%d1%83%d0%bf%d0%b0-%d0%be%d1%82-29-%d0%bd%d0%b5%d0%bb%d0%b5%d0%b3%d0%b0%d0%bb%d0%bd%d0%b8-%d0%bc%d0%b8%d0%b3%d1%80%d0%b0%d0%bd%d1%82%d0%b8/", "text": "Турските сили за сигурност са заловили няколко групи с общо 29 нелегални мигранти, опитващи се да преминат от Турция към България, съобщи БТВ. Мигрантите били засечени при обиколка на жандармерийски патрул, охраняващ турската граница в района на ГКПП „Дерекьой“, окръг Къркларели. Те са били разпределени на седем групи. Мигрантите се укривали в околностите на селата Демиркьой и Кофчаз – последните селища преди браздата на турско-българската граница, в очакване на подходящ момент да преминат нелегално към България. Групите били съставени от нелегални мигранти от Иран, Пакистан и Афганистан. Всичките са предадени на окръжната дирекция по миграция в Къркларели, която отговаря за депортирането на нелегалните мигранти. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.08.28", "title": " Заловиха група от 29 нелегални мигранти край турско-българската граница"}
{"url": "https://trud.bg/%d1%81-%d1%82%d0%b0%d0%bd%d0%ba-%d0%bd%d0%b0%d0%bf%d1%80%d0%b5%d0%b4-%d0%b2-%d1%88%d0%b0%d0%bc%d0%bf%d0%b8%d0%be%d0%bd%d1%81%d0%ba%d0%b0%d1%82%d0%b0-%d0%bb%d0%b8%d0%b3%d0%b0/", "text": "С танк в Шампионската лига! „ Цървена звезда“ триумфално влезе в групите след 1:1 срещу „Йънг Бойс“ пред 50 000 навиячи на стадион „Райко Митич“, известен като „Мала Маракана“ по света. Уникално преди двубоя феновете поставиха танк от 90-те години на миналия век пред арената – да сплашат швейцарците. Успяха! След 2:2 в Берн един гол повече на чужд терен беше достатъчен. „Цървена звезда“ стана първият отбор в историята, който три поредни години тръгва от първия предварителен кръг и влиза в групите на евротурнирите – общо 12 преодоляни съперника. Владан Милойевиц е конструкторът на новия славен отбор на „Цървена звезда“. Треньорът пое европейския шампион за 1991 година от Лютице Богдан и го върна на голямата сцена в Европа. След най-марковите му отстранявания през тези три години са „Спарта“, „Краснодар“, „Залцбург“, „Копенхаген“ и „Йънг Бойс“. Последното 1:1 донесе в касата на „Звезда“ крупната сума от 15 250 000 евро от наградния фонд на УЕФА. Балканите с основание могат да се гордеят от своите грандове. „Динамо“ (Загреб), отколешен враг на „Цървена звезда“, също мина през „Розенборг“ – 1:1 в Норвегия след 2:0 у дома. „ Олимпиакос“ за 19-и път ще участва в групите на Шампионската лига. Гръцкият колос победи отново „Краснодар“ – 2:1 като гост след 4:0 у дома.", "date": "2019.08.28", "title": " С танк напред в Шампионската лига"}
{"url": "https://trud.bg/%d1%81%d1%82%d1%80%d0%be%d1%8f%d1%82-%d0%bf%d1%80%d0%b5%d1%87%d0%b8%d1%81%d1%82%d0%b2%d0%b0%d1%82%d0%b5%d0%bb%d0%bd%d0%b0-%d1%81%d1%82%d0%b0%d0%bd%d1%86%d0%b8%d1%8f-%d0%b2-%d1%87%d0%b8%d1%80%d0%bf/", "text": "Започна строежа на пречиствателна станция за отпадни води в Чирпан. Символичната първа копка бе направена от кмета на Чирпан Кичка Петрова. Изграждането се финансира със средства по ОП „Околна среда“, а изпълнител е обеденението ДЗЗД „Аква еко Чирпан“. Водещ партньор в него е компанията „Джи Пи Груп“ АД. Строителството ще продължи две години, след като проектът е подготвян след много положени усилия осем години преди първата копка, обясни градоначалникът на Чирпан. „Ние, като изпълнител, искаме да ви уверим, че ще направим всичко възможно проектът да се случи в срок и с отлично качество. По време на изпълнението на строително-монтажните работи всички ще видят, че от една поляна тук ще бъде изградена модерна, отговаряща на всички стандарти пречиствателна станция“, коментира инж. Тони Йорданов, ръководител на  проекта.", "date": "2019.08.28", "title": " Строят пречиствателна станция в Чирпан"}
{"url": "https://trud.bg/%d0%bf%d1%80%d0%b0%d0%b2%d1%8f%d1%82-%d0%bf%d1%80%d0%be%d0%b2%d0%b5%d1%80%d0%ba%d0%b8-%d0%b7%d0%b0-%d0%bd%d0%b5%d0%b7%d0%b0%d0%ba%d0%be%d0%bd%d0%bd%d0%be-%d0%b4%d0%be%d0%b1%d0%b8%d1%82-%d0%be%d1%82/", "text": "Незаконно добита дървесина за огрев е намерена на два адреса в разградското село Брестовене, съобщиха от полицията. При съвместна проверка със служители на „Кубратска гора” ЕООД във вторник са установени общо 15 пространствени кубика дървен материал. 11 от тях били в стопански постройки в имот на 28-годишен мъж от селото. В двора на 76-годишен негов съселянин пък било останалото количество от вида „цер”. Срещу мъжете, сдобили се с  дърва за огрев без документи и яснота за произхода им, са започнали бързи производства. От полицията уточняват, че дървесината била собственост на „Кубратска гора”. Няма информация дали количествата са били добити от мъжете, в чиито имоти са намерени, или по-скоро хората са станали жертва на продавачи на дърва, които изкушават хората с по-ниски цени и така ги вкарват в капан с незаконно добит материал. Освен че им конфискуват цепениците, те носят и наказателна отговорност.", "date": "2019.08.28", "title": " Правят проверки за незаконно добит отоплителен материал"}
{"url": "https://trud.bg/%d0%bf%d1%80%d0%b5%d0%b4%d1%81%d1%82%d0%b0%d0%b2%d1%8f%d1%82-%d0%bf%d1%8a%d0%bb%d0%bd%d0%b0-%d0%b3%d0%b0%d0%bc%d0%b0-%d0%be%d0%b1%d0%be%d1%80%d1%83%d0%b4%d0%b2%d0%b0%d0%bd%d0%b5-%d0%b7%d0%b0-%d0%b0/", "text": "Как автомобилът  може да бъде напълно обновен, ще покаже изложбата „Ауто сити Пловдив 2019“, част от Международния технически панаир. В своето специално бизнес издание тя  ще демонстрира  пълна гама оборудване за  автосервизи, наред с нови модели на световни марки леки коли, джипове, ванове, камиони, пикапи, автобуси, почистващи и сметосъбиращи мащини. „Автосервизите в България вече са около 6700, затова в „Ауто сити“  сега участват повече фирми, предлагащи изделия за тях. Това ще  помогне на центровете за ремонт да предоставят още по-високо  качество на услугите и да се повиши безопасността на пътя“, заяви д-р Иван Соколов, главен директор на Международен панаир Пловдив,  организатор на изложбата. Особено търсени са съоръженията за поправки след катастрофи. На изложбата може да се видят стендове за разпъване на смачкани автомобили и на шасита от Швеция, както и камери за боядисване от Италия. Новост е системата за диагностика и почистване на инжектори на фирма от Гърция. Българска компания представя технология за ремонт на двигателя без разглобяване, патентована в  Япония, Германия, Китай, Русия и САЩ.  Тя възстановява  износените детайли и ги „консервира“ със специални смеси,  връща мощността на мотора и удължава периода на експлоатацията му. Резервни части, инструменти, принадлежности, бои, масла и смазочни материали, различни видове гуми, гаражна и сервизна  техника, автомивки предлагат също производители от Германия, Русия, Франция, Беларус, Чехия  и други държави. Отново ще бъдат представени оборудване и продукти за бензиностанции,  газови и метанстанции. В специалното бизнес издание на „Ауто сити Пловдив“  ще участват и дилъри на автобуси,  леки и тежкотоварни автомобили, камиони  и други превозни средства със специално предназначение. Това ще даде възможност  на промишлени предприятия, транспортни компании  и общини да обновят  автопарка си. Автомобилното изложение запазва и своята най-атрактивна част – леките коли. Посетителите ще видят нови и модифицирани версии на модели от световни марки. Те ще могат и да ги изпробват в Тест драйв зоната. Дилърите ще предлагат  специални цени и бонуси, за да се стимулира закупуването на коли „първа ръка“. В момента  36% от автомобилите  в България  са опасни, защото са на възраст над  две десетилетия. „Ауто сити Пловдив 2019“  ще представи новости във всички сегменти на  автомобилната индустрия и транспорта. Деловият форум ще се проведе от 23 до 28 септември в Международен панаир Пловдив заедно с още четири изложби. Те ще демонстрират иновации от машиностроенето, роботиката, автоматизацията, строителството, електрониката и електротехниката, информационните и дигиталните технологии, екологията, енергетиката и химията.  Очаква се да участват близо 700 компании и около 30 000 посетители специалисти от страната и чужбина.", "date": "2019.08.28", "title": " Представят пълна гама оборудване за автосервизи\t"}
