{"url": "https://trud.bg/%d0%b2%d0%b8%d0%b6%d1%82%d0%b5-%d0%b0%d0%ba%d1%86%d0%b5%d0%bd%d1%82%d0%b8%d1%82%d0%b5-%d0%b2-%d0%b1%d1%80%d0%be%d1%8f-%d0%bd%d0%b0-%d0%b2%d0%b5%d1%81%d1%82%d0%bd%d0%b8%d0%ba-%d1%82%d1%80%d1%83-374/", "text": "Спъват автомобилите с умна електроника от 2022 г.  Само след три години новите коли в Европа няма да могат да се движат системно с по-висока скорост от посочената от ограничителните пътни знаци, след като бъдат въведени предложенията на Европейската комисия за намаляване на катастрофите.     Харчим 14% повече за тото и билети на късмета   Хората все по-често търсят късмета си като пускат тото фишове или трият лотарийни билети. В резултат приходите от хазарт в държавния бюджет нараснаха с близо 14%.     Демонизирането на авторското право Новата евродиректива няма да създаде опасности за интернет, личните данни и човешките права  пише Ина Килева, изпълнителен директор на Българската асоциация на музикалните продуценти (БАМП).     Икономическата ситуация в Турция повлия най-много на резултатите България отговори много добре на всички нива на скандала с изявлението на Чавушоглу, заявява в интервю за „Труд“ посланик Петър Воденски.", "date": "2019.04.01", "title": " Вижте акцентите в броя на вестник „Труд“ във вторник, 2 април 2019"}
{"url": "https://trud.bg/%d0%b3%d0%be%d1%80%d1%8f%d1%82-150-%d0%b4%d0%b5%d0%ba%d0%b0%d1%80%d0%b0-%d0%b1%d0%be%d1%80%d0%be%d0%b2%d0%b0-%d0%b3%d0%be%d1%80%d0%b0-%d0%b2-%d0%b1%d0%bb%d0%b0%d0%b3%d0%be%d0%b5%d0%b2%d0%b3%d1%80/", "text": "Гори борова гора над село Бистрица в Благоевградско. Огънят е тръгнал от сухи треви в една от махалите на селото. Няма опасност за населението, о гасенето е трудно, защото повечето дейност се извършва на ръка, казаха от ЮЗДП. Пожарът е тръгнал към билото и към село Дъбрава. Около 150 декара са засегнати, а вятърът е силен. Горските правят просеки, за да го ограничат АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.04.01", "title": " Горят 150 декара борова гора в Благоевградско"}
{"url": "https://trud.bg/%d0%b2%d0%b8%d0%b6%d1%82%d0%b5-%d0%ba%d0%b0%d0%ba%d0%b2%d0%be-%d0%be%d1%82%d0%ba%d1%80%d0%b8-%d0%b3%d0%b4%d0%b1%d0%be%d0%bf-%d0%bf%d1%80%d0%b8-%d0%b0%d0%ba%d1%86%d0%b8%d1%8f%d1%82%d0%b0-%d0%b2-%d0%ba/", "text": "Седем автомата, пистолет „Макаров“, картечен автомат, ловни пушки, боеприпаси и множество части за карабини, бяха иззети при   на ГДБОП и Специализираната прокуратурата в Казанлък. Задържани са шестима души, сред които служител на оръжейния завод „Арсенал“. От МВР публикуваха снимки и видеокадри от акцията, на които се виждат откритите пари и оръжия. Прокурор Димитър Петров, изпълняващ функцията ръководител на Специализираната прокуратура, обясни схемата, по която групата е работила – служителят на завода е изнасял частите за оръжието. При поръчката се е заплащало предварително, след това то е било сглобявано. Автоматите са били със заглушители и са търсени предимно от бракониери, занимаващи се с незаконен лов на територията на общината. Няма данни за износ на намереното оръжие, разпространявало се е предимно на територията на Казанлък. Прокурор Петров допълни, че въпреки правените проверки от служба „КОС“, се касае за ниско ниво на контрол в завода.", "date": "2019.04.01", "title": " Вижте какво откри ГДБОП при акцията в Казанлък (СНИМКИ, ВИДЕО)"}
{"url": "https://trud.bg/%d1%8e%d0%bd%d0%ba%d0%b5%d1%80-%d0%b1%d1%80%d0%b8%d1%82%d0%b0%d0%bd%d1%81%d0%ba%d0%b8%d1%8f%d1%82-%d0%bf%d0%b0%d1%80%d0%bb%d0%b0%d0%bc%d0%b5%d0%bd%d1%82-%d0%b4%d0%b0-%d0%b8%d0%b7%d1%8f%d1%81%d0%bd/", "text": "Председателят на Европейската комисия Жан-Клод Юнкер заяви днес, че е време Британският парламент да изясни какво иска от Брекзит, предаде Асошиейтед прес. Загадката на митичния сфинкс по-лесно може да бъде разгадано от плановете на британските депутати, каза Юнкер.  След като отхвърлиха три пъти сделката на премиерката Тереза Мей за развода с ЕС, британските депутати ще проведат тази вечер поредица от ориентировъчни гласувания по алтернативни варианти за Брекзит, в опит да бъде събрано мнозинство за някоя опция. Юнкер каза днес в реч пред законодателното събрание на германската провинция Саар в Саарбрюкен: „Сега знаем какво не иска Британският парламент, но не сме чули какво иска. Дори сфинксът е като отворена книга в сравнение с Британския парламент“. „Сега трябва да накараме сфинкса да говори. Стига вече мълчание“, заяви Юнкер. Той предупреди, че Великобритания ще трябва да вземе участие в изборите за Европейски парламент през май, ако остане член на ЕС след 12 април, информира БТА. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.04.01", "title": " Юнкер: Британският парламент да изясни какво иска от Брекзит"}
{"url": "https://trud.bg/%d0%b4%d0%b5%d0%bf%d1%83%d1%82%d0%b0%d1%82-%d1%89%d0%b5-%d0%bf%d0%be%d0%bc%d0%b0%d0%b3%d0%b0-%d0%b7%d0%b0-%d1%80%d0%b5%d0%bc%d0%be%d0%bd%d1%82%d0%b0-%d0%bd%d0%b0-160-%d0%b3%d0%be%d0%b4%d0%b8%d1%88/", "text": "Народният представител от ГЕРБ – Русе Пламен Нунев пое ангажимент да съдейства за ремонта на близо 160–годишната църква в село Червена вода. Той ще проведе срещи с Негово Високопреосвещенство Русенския митрополит Наум и представители на дирекция „Вероизповедания“ към Министерски съвет. Това стана ясно по време на посещението на депутата в храм „Свети Архангел Михаил“, където разговаря с местния свещеник и жители на с. Червена вода, съобщиха от пресцентъра на ГЕРБ. Те споделиха опасенията си за лошото състояние на църквата и като основна причина за това те изтъкнаха минаващите тежкотоварни автомобили по главния път Русе – Кубрат, намиращ се на няколко метра. Според жителите на Червена вода камионите създават вибрации, от които стените отвътре са започнали не просто да се напукват, но и да се отделят от покрива. В резултат мазилката и стенописите също се увреждат. Църквата е ремонтирана за последен път през 2000 година. По – късно народният представител се запозна на място и с друг проблем, свързан с тежкотоварния трафик в посока близката зърнобаза. Живеещите в района коментираха, че движението на тези камиони уврежда пътната настилка и там са необходими спешни мерки за ремонт.", "date": "2019.04.01", "title": " Депутат ще помага за ремонта на 160-годишната църква"}
{"url": "https://trud.bg/%d0%bc%d0%b2%d1%80-%d0%b8%d0%b7%d0%b4%d0%b8%d1%80%d0%b2%d0%b0-%d1%81%d0%be%d0%b1%d1%81%d1%82%d0%b2%d0%b5%d0%bd%d0%b8%d0%ba%d0%b0-%d0%bd%d0%b0-%d0%bd%d0%b0%d0%bc%d0%b5%d1%80%d0%b5%d0%bd%d0%b0-%d1%81/", "text": "Столичната полиция издирва собственика на намерена сума пари, съобщиха от пресцентъра на МВР. Парите са намерени на 29 март, в района на бул. “Симеоновско шосе“, в участъка между бул. „П. Яворов“ и бул. „Г.М. Димитров“. Сумата е предадена от гражданин в столичното Четвърто РУ. Тъй като до настоящия момент в управлението не е постъпил сигнал за изгубените пари, от полицията съобщават, че те са на съхранение в управлението и собственикът им може да отиде и да ги получи, след като удостовери подробности около случката – сума, купюри и евентуално други детайли.", "date": "2019.04.01", "title": " МВР издирва собственика на намерена сума пари"}
{"url": "https://trud.bg/%d1%88%d0%b0%d1%80%d0%bb-%d0%bb%d1%8c%d0%be%d0%ba%d0%bb%d0%b5%d1%80-%d1%81%d0%bb%d0%b5%d0%b4-%d0%bf%d1%80%d0%be%d0%bf%d1%83%d1%81%d0%bd%d0%b0%d1%82%d0%b0%d1%82%d0%b0-%d0%bf%d0%be%d0%b1%d0%b5%d0%b4/", "text": "Повреда в двигателя отне сигурна първа победа на Шарл Льоклер във Формула 1. Младият пилот на „Ферари“ остана трети в Гран при на Бахрейн, въпреки че 10 обиколки преди финала имаше комфортна преднина.  „Докато бях в колата, си мислех, че ще гръмне съвсем скоро – призна Льоклер. – Срамота е, че не спечелихме, но поне се качих на подиума.“  Инцидентът провали иначе отличия уикенд за „Ферари“, а Себастиан Фетел довърши тима с грешка в битката с Люис Хамилтън. Така световният шампион триумфира, а Валтери Ботас оформи двойната победа за „Мерцедес“ с второ място.", "date": "2019.04.01", "title": " Шарл Льоклер след пропуснатата победа в Бахрейн: Знаех, че двигателят ми ще гръмне"}
{"url": "https://trud.bg/%d0%bd%d0%be%d0%b2%d0%b8%d1%82%d0%b5-%d0%bc%d0%be%d0%b1%d0%b8%d0%bb%d0%bd%d0%b8-%d0%bf%d0%bb%d0%b0%d0%bd%d0%be%d0%b2%d0%b5-%d0%bd%d0%b0-%d0%b01-%d0%b8%d0%b4%d0%b2%d0%b0%d1%82-%d1%81-%d0%be%d1%82%d1%81/", "text": "Всички нови тарифни планове A1 ONE и А1 ОNE Unlimited ще предлагат отстъпка от 1 лев от месечната такса и бонус 500 МВ на максимална скорост при всяко плащане на месечната фактура онлайн. Онлайн плащането ще може да се осъществи през уеб портала и мобилното приложение Моят А1, с приложението A1 Wallet, през банкомат, по банков път или през ePay. По традиция плановете   идват с неограничен брой минути за разговори, като включват интернет на максимална скорост с възможност за подаряване на част от мегабайтите. При плащане онлайн А1 ONE Unlimited 2XL, 3XL, 4XL и 5XL ще предлагат съответно 4500, 6500, 8500 и 15 500 MB на максимална скорост. Освен това клиентите на плановете А1 ONE Unlimited ще могат да ползват 100 GB облачно пространство за съхранение на данни и екстра Дигитални услуги на промоционална цена, която включва мобилната телевизионна услуга A1 Xplore TV Standard с над 60 ТВ канала и достъп до платформата за онлайн видео съдържание VOYO. Цените на плановете А1 One Unlimited стартират от 29,99 лева на месец за 2XL при двугодишен договор.  Всички планове   също включват 100 GB облачно пространство за съхранение на данни и екстра Дигитални услуги на промоционална цена, като тя ще предоставя достъп до мобилната телевизионна услуга A1 Xplore TV Mini, включваща 30 ТВ канала. Най-достъпен е планът А1 ONE S, който срещу 12,99 лева на месец включва 200 минути за разговори и 100 MB мобилен интернет на максимална скорост. След плащане на месечната фактура онлайн, таксата за плана става 11,99 лева, а мобилният интернет е 600 МВ. Най-много възможности от плановете A1 ONE предлага планът XL, който срещу 25,99 лева на месец включва 2000 безплатни минути и 3000 MB мобилен интернет на максимална скорост, които също могат да се увеличат с допълнителни 500 MB след плащане на месечната фактура онлайн.", "date": "2019.04.01", "title": " Новите мобилни планове на А1 идват с отстъпка от месечната такса и допълнителни 500 ΜΒ при онлайн плащане\t"}
{"url": "https://trud.bg/%d1%81-%d0%b5%d0%b2%d1%80%d0%be%d0%bf%d0%b5%d0%b9%d1%81%d0%ba%d0%b0-%d0%b7%d0%b0%d0%bf%d0%be%d0%b2%d0%b5%d0%b4-%d0%b7%d0%b0-%d0%b0%d1%80%d0%b5%d1%81%d1%82-%d0%b7%d0%b0%d0%b4%d1%8a%d1%80%d0%b6%d0%b0-2/", "text": "36-годишен мъж от Нова Загора бе задържан под стража по обвинение за незаконно притежание на хероин с цел разпространение, съобщиха от обвинението. Стефан С. влиза в ареста, след като повече от две години се е укривал от българското правораздаване. Той е бил издирен след издадена от Окръжната прокуратура в Сливен европейска заповед за арест. Открит е в Италия на 9 януари т.г. А в края на март италианските власти са го предали на властите в страната ни. Съучастничката на Стефан К. – Мария К. /35 г./ бе задържана под стража още на 24 януари 2017 г., след като в дома им криминалистите от Нова Загора откриха 98 пликчета с наркотичното вещество. Двамата живеели на семейни начала. Мария К. вече била осъждана за същото престъпление с условна присъда от 3 години. Тя отново извършила престъплението в определения й от съда 5-годишен изпитателен срок. За това законът предвижда ефективна присъда „лишаване от свобода“ за срок от 2 до 8 години и глоба от 5000 до 20 000 лева.  От Окръжната прокуратура  са поискали за Стефан С. също най-тежката мярка за неотклонение заради опасността отново да се укрие или да извърши друго престъпление. Определението може да бъде обжалвано пред Апелативния съд в Бургас. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.04.01", "title": " С европейска заповед за арест задържаха обвиняем за хероин"}
{"url": "https://trud.bg/%d0%bc%d0%b5%d1%81%d0%b8-%d0%b7%d0%b0%d1%81%d1%82%d0%b8%d0%b3%d0%b0-%d0%bf%d0%b5%d0%bb%d0%b5-%d0%bf%d0%be-%d0%b3%d0%be%d0%bb%d0%be%d0%b2%d0%b5/", "text": "Лионел Меси, голямата звезда на „Барселона“, не е далеч от върхово постижение на легендата Пеле, останало непокътнато почти половин век. Аржентинският маестро е на 50 попадения от рекорда на Краля на футбола за най-много голове за един клуб. Бразилецът има на сметката си 643 за „Сантос“. От 2004-а насам Лео се е отчел с 593.  През ноември миналата година Меси задмина втория по този показател Герд Мюлер, който е на кота 565 за „Байерн“ (Мюнхен). Считайки, че капитанът на каталунците вече десети пореден сезон бележи 40 и повече голове, прогнозите сочат, че ще задмине Пеле през 2020 година.", "date": "2019.04.01", "title": " Меси застига Пеле по голове"}
{"url": "https://trud.bg/%d0%be%d1%81%d1%81%d0%b5-%d0%b8%d0%b7%d0%b1%d0%be%d1%80%d0%b8%d1%82%d0%b5-%d0%b2-%d1%83%d0%ba%d1%80%d0%b0%d0%b9%d0%bd%d0%b0-%d0%b1%d1%8f%d1%85%d0%b0-%d0%b4%d0%be%d0%b1%d1%80%d0%b5-%d0%be%d1%80%d0%b3/", "text": "Украинските президентски избори преминаха „конкурентно“ и бяха добре организирани“, заяви днес Организацията за сигурност и сътрудничество в Европа (ОССЕ), която независимо наблюдаваше гласуването. „Избирателите имаха широк избор и се явиха масово пред урните. Изборите съответстваха на световните стандарти и бяха свободни“, каза на пресконференция в Киев почетният президент на Парламентарната асамблея на ОССЕ Илкка Канерва, цитиран от ДПА и ТАСС. Той ръководеше мисията от наблюдатели на организацията, наброяваща над 50 души. Представителката на Германия в Парламентарната асамблея на ОССЕ и член на мисията Дорис Барнет изрази надежда, че всички участници в изборите ще признаят резултатите от първия тур, и че и вторият тур ще премине мирно и без ексцесии. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.04.01", "title": " ОССЕ: Изборите в Украйна бяха добре организирани"}
{"url": "https://trud.bg/%d0%b4%d0%b2%d0%b0-%d0%ba%d0%be%d1%80%d0%b0%d0%b1%d0%b0-%d0%bd%d0%b0-%d0%bd%d0%b0%d1%82%d0%be-%d0%b2%d0%bb%d1%8f%d0%b7%d0%be%d1%85%d0%b0-%d0%b2-%d0%bf%d1%80%d0%b8%d1%81%d1%82%d0%b0%d0%bd%d0%b8%d1%89/", "text": "Два кораба на НАТО – фрегати от кралските военноморски сили на Канада и ВМС на Испания влязоха в пристанището на украинския град Одеса, съобщи в понеделник мениджърът по връзките с обществеността на Одеското пристанище Евгений Прокопец, предава  . „Канадският кораб пристигна в 08:00, а преди 20 минути испански военен кораб хвърли котва в морската гара“, цитира думите му агенция УНН. При това Прокопец уточни, че става дума за фрегата от кралските ВМС на Канада Toronto и фрегатата Santa Maria от ВМС на Испания. По-рано от посолството на Канада в Киев съобщиха, че два кораба на НАТО ще пристигнат в Одеса на 1 април след изпълнението на задачи за патрулиране в Черно море. Капитаните на корабите, както отбелязват от дипломатическото ведомство, ще се срещнат с украински моряци, както и с представители на градските власти. За жителите на Одеса ще бъде организирано посещение на фрегатите. Междувременно генералният секретар на НАТО Йенс Столтенберг заяви, че алиансът ще проведе учение в Черно Море съвсем скоро. „Днес кораби от военноморската група на НАТО се намират в Украйна и Грузия. Те ще участват в ученията „Морски щит“ с участието на украински и грузински кораби“, каза той. Той също така напомни, че от 2018 г. НАТО е увеличил с почти 50% продължителността на своето военно присъствие в Черно море. На 29 март кораби на Втора постоянна военноморска група на алианса навлязоха в Черно море. Тази мисия е планирана отдавна и не е свързана с изборите в Украйна, които се състояха вчера. Главната цел на групата е провеждането на маневрите „Морски щит 2019“. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.04.01", "title": " Два кораба на НАТО влязоха в пристанището на Одеса\t"}
{"url": "https://trud.bg/%d0%bf%d1%80%d0%b5%d0%b4%d1%81%d0%b5%d0%b4%d0%b0%d1%82%d0%b5%d0%bb%d1%8f%d1%82-%d0%bd%d0%b0-%d0%b2%d0%ba%d1%81-%d0%b8%d0%b7%d0%bb%d0%b8%d0%b7%d0%b0-%d0%be%d1%82-%d0%bd%d0%b5%d0%bb%d0%b5%d0%b3%d0%b0/", "text": "Председателят на Върховния касационен съд (ВКС) Лозан Панов във вторник ще е принуден да излезе от нелегалността, в която изпадна, след като в началото на миналата седмица се разбра, че съпругата му – Елисавета Панова – е закупила четиристаен апартамент и два гаража от фирма „Артекс“ в луксозната им сграда „Дипломат“ на метри от горната част на Борисовата градина в квартал „Изгрев“, пише  . През 2013 г. Панова (по това време все още Ганева – бел.ред.) купува общо 211 квадрата за 150 000 лв., като според актуалните към онзи момент цени закупените имоти би трябвало да възлизат на над половин милион лева. Междувременно се разбра, че собствениците на „Артекс“ – архитектите Весела и Пламен Мирянови – са кумували на сватбата на Елисавета и Лозан Панови на 14 февруари 2015 г. След разкритията Панова даде доста неубедителни обяснения пред сайт на подсъдимия издател Иво Прокопиев както за стойността на луксозните имоти, така и за запознаването на Панов с бъдещите му кумове, което се е случило две седмици преди сватбата. Политици, „граждански“ активисти, юристи и медии, свързани с Прокопиев и с друг подсъдим – укриващия се от правосъдието фалирал фараон Цветан Василев, опитаха да наложат медийно затъмнение върху разкритията за имота на Панови, включително чрез фабрикуване на фалшиви новини. Панов, който на 28 март навърши 48 години, също даде своя принос към опита темата да бъде укрита, като не е коментирал действията на съпругата си, както и своите собствени, тъй като вече над една година председателят на ВКС, по думите на Елисавета Панова, живее в купеното на нереално ниска цена луксозно жилище. По този начин Лозан Панов се явява нарушител на Етичния кодекс на българските магистрати. Експерти в областта на имотните сделки вече коментираха, че в случая с апартамента и двата гаража на Панови става въпрос за укриване на данъци и заобикаляне плащането на ДДС. За целта, през фирмата си „Ганева 2000“ ЕООД съпругата на председателя на ВКС първо купува на безценица правото на строеж от „Артекс“, а после наема същата строителна фирма срещу символичната цена от 80 000 евро. Ако имотът на Панови бе придобит на пазарните цени, актуални към месеците март-април 2013 г., то само дължимото ДДС би възлязло на над 50 000 евро, чието плащане е било „спестено“. Излизането от нелегалност на Лозан Панов е свързано с опита му да предотврати налагането на дисциплинарно наказание от ресорната колегия на Висшия съдебен съвет (ВСС) на бившия председател на политизирания Съюз на съдиите в България (ССБ) Мирослава Тодорова заради забавяне изписването на мотиви по делата. По настояване на председателя на ВКС окончателното решение на Съдийската колегия какво да е наказанието на Тодорова, която ползва услугите на същата адвокатска кантора, която са наели по различни казуси Елисавета Панова и Иво Прокопиев, вече бе отлагано на два пъти. Позицията на кадровия орган за наказанието на Тодорова трябва да стане известна на 2 април в сградата на ВСС, като по закон заседанието би трябвало да се председателства от Панов. Не е ясно дали председателят на ВКС отново ще се опита да се укрие от журналистически въпроси, като използва „задния вход“ на ВСС или ще организира близки до него журналисти да му задават предварително уточнени въпроси. Очаква се освен Лозан Панов срещу наказанието на Мирослава Тодорова, която не за първи път е санкционирана за забавяне на дела, да се обяви и близката му кадровичка – Атанаска Дишева, чийто съпруг бе кандидат за депутат от претърпялата преди две години провал на парламентарните избори партия „Да, България“. Любопитна подробност е, че както Елисавета Панова, така и Атанаска Дишева се оказа в дъното на имотен скандал. Преди година се разбра, че бившата върховна съдийка 12 години е живяла със семейството си във ведомствен четиристаен апартамент в кв. „Изток“, за който е плащала месечен наем от скромните 200 лв., при пазарни за този район наемни цени за подобен имот от около 2000 лв. Преди година близката до Панов Атанаска Дишева обясни, че не е успяла да си купи апартамент за десет години, защото „трудно избирала“ и нямала достатъчно свободно време. Преди седмица жената до Панов – Елисавета Панова – обясни, че цената за нея била ниска, защото платила голяма първоначална вноска, която се оказа в размер на скромните 53 000 евро.", "date": "2019.04.01", "title": " Председателят на ВКС излиза от нелегалност\t"}
{"url": "https://trud.bg/%d0%b4%d0%b2%d0%b5-%d0%b4%d1%80%d1%83%d0%b6%d0%b5%d1%81%d1%82%d0%b2-%d1%81%d0%b0-%d0%bf%d0%be%d0%b4%d0%b0%d0%bb%d0%b8-%d0%be%d0%b1%d0%b2%d1%8a%d1%80%d0%b7%d0%b2%d0%b0%d1%89%d0%b8-%d0%be%d1%84%d0%b5/", "text": "Българското дружество „Еврохолд“ и индийското „Индия Пауър“ са подали обвързващи оферти за българските активи на енергийната компания ЧЕЗ. Това съобщиха за   от пресцентъра на компанията в Прага. Оттам отказаха подробности около самите оферти, но подчертаха, че все още имат договор с „Инерком“. От „Еврохолд“ също потвърдиха информацията за „Хоризонт“ минути преди да изпратя официалната си позиция. В нея категорично заявяват, че обвързващата оферта е подадена самостоятелно – без участието на други компании, а финансирането ще е от собствен капитал и западноевропейски банки. По този начин се отрича информацията, поне на този етап, че „Еврохолд“ възнамерява да работи с „Инерком“ по сделката, а финансирането ще дойде през руски банки. От компанията допълват, че възнамеряват да се разделят с част от активите си извън застрахователния бизнес и очакват през април одобрение за емисия за набиране на капитал от 80 млн. евро. От Прага обясниха, че тепърва ще оценяват обвързващите оферти и ще решат какви нови действия да предприемат. Оттам категорично подчертаха, че все още имат договор с „Инерком“, въпреки че те вече не са привилегировани в преговорите и не успяха да съберат необходимия капитал, за да платят за българските активи в срок. Освен това КЗК има възражения срещу сделката с „Инерком“. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.04.01", "title": " Две дружества са подали обвързващи оферти за българските активи на ЧЕЗ"}
{"url": "https://trud.bg/%d0%bd%d0%b0%d0%bc%d0%b5%d1%80%d0%b8%d1%85%d0%b0-%d0%b5%d0%ba%d1%81%d0%bf%d0%bb%d0%be%d0%b7%d0%b8%d0%b2%d0%b8-%d0%ba%d1%80%d0%b0%d0%b9-%d0%b4%d0%b5%d1%82%d1%81%d0%ba%d0%b0-%d0%bf%d0%bb%d0%be%d1%89/", "text": "Експлозиви бяха намерени в холандския град Утрехт, съобщи местната полиция. Взривните вещества са били сложени в близост до детска площадка в централен район на града. „Пристигналите намясто сапьори обезвредиха експлозивите с контролиран взрив“, допълниха властите в централната част на Кралство Нидерландия. Роденият в Турция Гьокмен Танъш на 18 март в Утрехт уби четирима души. Той пред полицията е заявил, че е действал по лични причини. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.04.01", "title": " Намериха експлозиви край детска площадка в Утрехт, обезвредиха ги"}
{"url": "https://trud.bg/%d1%81%d1%82%d0%b0%d1%80%d1%82%d0%b8%d1%80%d0%b0%d1%82-%d0%be%d0%b1%d1%80%d0%b0%d0%b1%d0%be%d1%82%d0%ba%d0%b8%d1%82%d0%b5-%d1%81%d1%80%d0%b5%d1%89%d1%83-%d0%ba%d1%8a%d1%80%d0%bb%d0%b5%d0%b6%d0%b8/", "text": "Екипът на Дирекция „Зелена система“ към Столична община започва поетапна обработка на зелените площи срещу кърлежи, комари и гризачи. Обработката ще се провежда по предварително съгласуван график и ще обхване общинските зелени площи на територията на цялата община. Извън площите, които са обхванати в графика, при постъпили сигнали от граждани, ще се предвижда и допълнителна обработка на общински зелени площи. Предстоящите за непосредствено третиране терени ще се обозначават от фирмите – изпълнители с информационни табели, в които е посочен вида обработка, вкл. използвания препарат, карантинен период, фирмата изпълнител и телефон за контакт. Напомняме, че задължителните годишни обработки са, както следва: трикратна обработка срещу комари, в т.ч. 1 ларвицидни през м.март-април, и при необходимост допълнителни ларвицидни през април-май и 2 имагоцидни – юни-юли, август – септември; двукратна обработка срещу кърлежи през м.април-май и август-септември;  еднократна обработка срещу бълхи през м.юни-юли; двукратна обработка срещу гризачи през  м. март-април и септември-октомври. График за изпълнение на обработките се публикува на официалната страница на Столична община и на видно място в районната администрация. Графиците са валидни при благоприятни климатични условия за всички обработки и при ниско (окосена) трева за кърлежите и бълхите. Обработките се извършват рано сутрин до 10.00 часа, а срещу комари късно вечерта след 20.00 часа. Специализиран контрол ще се осъществява  от експерти на Столичната РЗИ. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.04.01", "title": " Стартират обработките срещу кърлежи, комари и гризачи на зелените площи"}
{"url": "https://trud.bg/%d1%86%d0%b2%d0%b5%d1%82%d0%b0%d0%bd-%d1%86%d0%b2%d0%b5%d1%82%d0%b0%d0%bd%d0%be%d0%b2-%d0%bf%d1%80%d0%b5%d0%b4%d1%81%d0%b5%d0%b4%d0%b0%d1%82%d0%b5%d0%bb-%d0%bd%d0%b0-%d0%bd%d0%b0%d1%86%d0%b8%d0%be/", "text": "Националпопулистите могат да вкарат Европейския съюз в пълен хаос Разговаряме с председателя на Националния предизборен щаб и зам.-председател на ГЕРБ Цветан Цветанов половин час, след като ГЕРБ и СДС обявиха вчера съвместната си листа за европейските избори в НДК. Отиваме в централата на ГЕРБ на 17 етаж в административната сграда на НДК. Във визитката му от петък липсва акцента шеф на парламентарната група на партията. В момента съм много по-мотивиран за поредната победа на ГЕРБ, казва Цветанов. И включвам диктофона.  -Колко високо вдигнахте летвата за резултатите от европейските избори, Господин Цветанов? Девет евродепутати, казахте току що в зала 6 на НДК.  – За мен успех има тогава, когато ГЕРБ е първа политическа сила. А когато сме първи, ми се вижда възможно да се борим за седем-осем евродепутати. Разбира се, всичко зависи от това как е структурирана кампанията. Не трябва да се отклоняваме от плана си за действие, който обявихме още на 20 януари тази година на националната работна среща на ГЕРБ. Всички структури вече са мобилизирани след като минаха много успешно номинационните събрания. Беше дадена висока оценка за работата на нашите евродепутати досега и те започват мотивирани новата си кампания за бъдещия Европейски парламент. Аз лично също съм впечатлен от постиженията им през отминаващия мандат. Те не скъсаха връзката си с избирателите у нас, а напротив – изградиха 29 информационни центрове във всеки областен град. Всички те направиха възможни 141 български посетителски групи в Европейския парламент, което прави общо 3366 посетители. Тези българи имаха една добра възможност да се запознаят подробно с работата на европейските институции. – На какво залагате в кампанията?  – Преди всичко залагаме на гражданския диалог, на платформата „Европа в нашия дом“. Знаем, че победителят трябва да получи максимално широка обществена подкрепа, а и да затвърди усилията на всички политици преди нас, които работиха за влизането ни в Европейския съюз и в НАТО. Основните ни приоритети са изведени от националните ни интереси, както и от важните теми за Европейската народна партия – сигурни външни граници на ЕС, повече средства за отбрана и диалог с трети страни, които могат да евентуално да провокират кризисна ситуация. С Турция България поддържа изключително добра работна среда. Нека не забравяме, че в Турция има 3,5 млн. бежанци, които са на турско-сирийската граница, нека не забравяме и това, че в последните няколко месеца, около 200 000 афганистанци от Иран са вече в Турция. – Какво се случва в ЕС? Защо т.нар. системни партии губят подкрепа, а вече 12 години у нас на Брюксел се гледа като на нещо външно, а не като на част от българската политика?  – В Европа днес има много предизвикателства. Има националпопулизъм, чиито говорители заложиха на антиевропейското говорене. Дори не толкова на антиевропейското говорене, колкото става дума за анти-Брюксел риториката. Най-лесното е да кажем, че в Брюксел има само едни чиновници, но нека да погледнем обективно и ще видим, че представителите на всяка държава-членка работят за солидарността на ЕС и за по-добрата кохезионна политика, която спомага за развитието на регионите и за създаването на нови работни места, както и способства за свободното придвижване на гражданите на ЕС. Националпопулизмът намира поле за действие сред онези европейски граждани, които обикновено не са активни при гласуване. Има сериозен проблем пред системните партии, защото при тяхното управление обикновено има една по-дългосрочна визия. Националпопулистите се стремят да влязат във властта, но те нямат стратегия, нямат дългосрочни решения. Те не могат да посочат формула, която да гарантира стабилността и сигурността, от която се нуждаят гражданите на Европейския съюз. Националпопулистите могат да вкарат в пълен хаос ЕС. Те имат проблем с представянето на всичко, което води до дългосрочни решения за подобряването на живота на обикновените граждани. Може би все още не се отчитат по подходящ начин добрите резултати от работата на евродепутатите ни. Впрочем, една от основните ни цели в тази посока, е влизането ни в Шенген. Много силно послание направи еврокомисар Мария Габриел – нека в тази кампания има друг подход към българските избиратели. Нека 17-те български евродепутати, които ще бъдат избрани от различните политически семейства, да формулират няколко общи национални теми. Да покажем, че ние, като българи, можем да се обединим, защитавайки националните си приоритети – Шенген, Еврозоната, промените в пакта „Мобилност“, по-голям бюджет за България, който да може да усвояваме в новия финансов програмен период. По този начин ще намалим негативните настроения сред гражданите и те ще бъдат мотивирани да упражнят конституционното си право да гласуват за силна и обединена Европа. Независимо от това каква ще бъде избирателната активност, 17-те български евродепутати ще бъдат излъчени на предстоящия вот. Но при по-висока избирателна активност ще има по-сериозно представителство на българските граждани в европейските институции, респективно в Европейския парламент. Ще дам и няколко примера – Мария Габриел постигна успех с кампанията си за намаляване на роуминга за Западните Балкани. Пет пъти е увеличен трафикът на база на намаляването на цената. Ева Майдел постигна по-ниските банкови такси при преводи. Това ще доведе до спестяване на средства за българските граждани. Андрей Новаков беше част от дебатите за годишните бюджети в ЕС като член на комисията по бюджет в Европейския парламент. И в момента участва в дебата за новия програмен период. Емил Радев през целия мандат е защитавал правата на България в комисиите, в които той участва. Андрей Ковачев имаше огромна заслуга да приключи успешно мисията със Северна Македония като част от преговорния екип на ЕС. Огромни благодарности за работата си заслужава и Владимир Уручев, който сам пожела този път да не заема място в нашата листа. Когато подреждахме нашата листа търсехме както млади хора, така и приемственост в досегашната работа. – Ще ви върна на липсата на разбираемост при системните партии, но ако слушаме БСП, те вече се различават твърде много в говоренето си от останалите партии в ПЕС …  – Нашите политически опоненти от БСП се разграничиха много рязко от лидера на ПЕС Сергей Станишев. А той и неговият пост представляват признание за България, защото страната ни има лидер в първия ешалон на европейско политическо семейство. Това означава, че ние всички можем да търсим подкрепа за националните си каузи и в негово лице, независимо, че управлява ГЕРБ. Но това, което се прави от сегашните лидери на левицата у нас-да се разграничиш от ПЕС и да представиш в предизборната си кампания различията си с ПЕС, е меко казано странно и национално безотговорно. – За СДС или за ГЕРБ се отнасяше предупреждението на премиера и лидер на ГЕРБ Бойко Борисов „и без номерца с преференциите“?  – В качеството си на председател на Националния предизборен щаб през всичките изминали години не съм слагал акцент преференциите. Смятам, че всеки свободен гражданин, отивайки и упражнявайки конституционното си право да гласува, може да посочи сам когото прецени, че предпочита, защото това е заложено в българското законодателство. Хората нямат нужда от внушения и препоръки в тази насока. – Може би като реплика към СДС, да не се случи така както стана в листата на Реформаторския блок – Малинов от ДСБ измести водача Кунева от ДБГ…  – В момента разполагаме с добре структурирана платформа и тя дава възможност за избор сред всички онези, които осъзнават значимостта на този европейски вот и разбират важността на това да не се разпиляват гласовете им. Ние направихме стъпката в резултат на призива на президента на Европейската народна партия Жозеф Дол, защото сме отговорни политици и държавници. Когато слагаш за свой приоритет България и искаш да се чува гласа ни в европейските институции, трябва да търсиш консолидация и трябва да изграждаш мостове. СДС е емблематично име от зоратаа на демокрацията. Истинските седесари не се подлъгаха да разделят СДС. И дори в момента партията им да няма възможност да реализира самостоятелно висок резултат на избори, истинските седесари не станаха предатели. Много бяха подкрепящите СДС през силните му години. Когато СДС имаше нужда от реална обществена подкрепа, обаче, някои се опитаха да оставят пасивите единствено на СДС, а те да създадат проекти и да твърдят, че са единственото автентично дясно. Това решение, което взеха двамата лидери – Румен Христов и премиерът Борисов, се възприема много разумно и прагматично от нашите членове и симпатизанти. Смятам, че подобно решение изгражда мостове. В момента ГЕРБ е единствената политическа сила в ЕНП, която не е допускала БСП на власт в рамките на тези 8 години. Европейските фондове сега работят за разлика от времето, когато ги управляваше БСП. Винаги, когато ГЕРБ управлява, България, ставаме свидетели на един много добър диалог с Европейската комисия. Вярвам, че правилната посока е да вървим заедно, тези 17 евродепутати от различните политически семейства да обединят усилия за общи национални каузи. Давам пример и с това, което премиерът каза относно пакета „Мобилност“ – как той можеше да бъде отхвърлен само с още 2 гласа от български евродепутати. – Европейските лидери предупреждават, че мигрантската криза продължава да е потенциална опасност…  – Турция е държавата, с която България поддържа изключително работна среда. Нека не забравяме, че в Турция има 3,5 млн. бежанци, които са на турско-сирийската граница, нека не забравяме, че в последните няколко месеца, около 200 000 афганистанци от Иран са вече в Турция, а 700 000 афганистанци са се върнали в Афганистан. Но днес никой от националпопулистите не поставя тези теми, защото сигурността по границите е сред дългосрочните цели. По-лесно е да се създава напрежение и да се разпространяват откровено фалшиви информации, които да се заиграват с чувствителността на хората. Ето, в малко Търново БСП говори как щели да се изграждат бежански центрове, а всичко се свежда до това, държавата да има добра стратегия за реакция при евентуална криза. Ако едно управление няма стратегия с решения, това означава, че се върви към хаос. Смятам, че е недопустимо за един политик да се заиграва със страховете на хората, ако той е достатъчно отговорен и е представител на партия, която заедно с другите партии от европейското политическо семейство се стреми да дава решения на трудните въпроси. Кметът на Малко Търново например ми каза, че не може да повярва, че има толкова безотговорни политици, които искат да върнат предизборно темата по начина, по който беше употребена през 2016 година. – Проследихте продължителните разговори на премиера Борисов с вицепрезидента на Турция Октай в Букурещ – в какви отношения сме с Анкара след изявлението на външния министър на Турция? Използва ли Анкара това говорене заради местните избори там?  – Категорично заявявам, че Турция не се е намесвала в работата на работната група и при приемането на окончателния вариант на Закона за вероизповеданията. Не знам защо и БСП влязоха в тази риторика. Многообразието оит вероизповедания в страната ни – това, че в центъра на София имаме синагога, джамия, черкви – в това е силата на една държава, която през всичките векове, въпреки трудностите, е гледала напред. – Много голяма обеца ли имате вече на ухото със скандала около апартаментите – от думите на премиера Борисов?  – Вижте, партия ГЕРБ има морален стандарт, който за съжаление е непознат за повечето дрги партии. Оставките в ГЕРБ са въпрос на политически стандарт. Смятам, че по-важно е да гледаме към цялостта, консолидацията и мобилизацията. Аз съм свикнал да бъда потърпевш преди всяка изборна кампания. Взех тежко решение, но кой до сега в последните 30 години, когато е имало кампании срещу имотното му състояние е вземал подобно решение? Предприех този ход и от солидарност с колегите си, които подадоха оставки. И мога да ви кажа, че силата на ГЕРБ е в това, че винаги сме мобилизирани и не губим чувството си за общност. Защото имаме един безспорен лидер и една здрава политическа и организационна структура. Наясно сме, че опонентите ни искат да провокират разединение и демотивация в ГЕРБ, но всяка една трудност ни прави още по-силни. В момента съм доста по-мотивиран от обичайно и имам още повече хъс и време за работа със структурите. Както се казва – да правим каквото трябва, а да става каквото ще. – Колко часовника смятате да спечелите от премиера тази година според традицията ви между двамата той да ви подарява часовник при победа на ГЕРБ?  – Два часовника! Ще са добро попълнение на колекцията ми. (смее се, б.р.) Тази символика винаги я свързвам с поредната победа на ГЕРБ. Премиерът казва: „Най-ми е добре, когато ти подарявам часовници. Страната ни е стабилна и Европа ни чува“. – Има ли ситуация за трети часовник през 2019-а година? Питам ви за предсрочни избори.   – В нашия политически календар не сме планирали ситуация за трети часовник през 2019 година. Нашият гост Цветан Цветанов е зам.-председател на ГЕРБ и председател на Националния предизборен щаб на ГЕРБ. Министър на вътрешните работи в първото правителство на ГЕРБ с мандат 2009-2013 година. Доскоро народен представител и шеф на ПГ на ГЕРБ. Роден е на 8 април 1965 година. Завършва курс по мениджмънт в Международната правоохранителна академия в Розуел, специализация в Сикрет сървис във Вашингтон, курсове на ФБР, Департамента за вътрешна сигурност на САЩ (2005). Семеен, с три дъщери.", "date": "2019.04.01", "title": " Цветан Цветанов, председател на Националния предизборен щаб на ГЕРБ, пред „Труд“: Оставките в ГЕРБ са израз на морален стандарт в нашата партия"}
{"url": "https://trud.bg/%d1%81-%d0%bb%d0%b5%d0%b2%d1%87%d0%b5-%d0%bf%d0%be%d0%b2%d0%b5%d1%87%d0%b5-%d0%b7%d0%b0-%d0%b0%d0%b2%d1%82%d0%be%d0%b1%d1%83%d1%81-%d0%b4%d0%be-%d0%bc%d0%be%d1%80%d0%b5%d1%82%d0%be/", "text": "Билетът за автобус от София до Варна ще поскъпне с 1 лв. заради новите тол такси. А за пътуване между Пловдив и Бургас цената на билета ще нарасне с около 1,25 лв. Това показва анализ за влиянието на избраните към момента тарифи на тол таксите, който е направен от Световната банка и беше представен от регионалния министър Петя Аврамова. Според предложението, за автобуси и малки камиони с тегло между 3,5 и 12 тона тарифите ще са много по-ниски, отколкото за големите камиони. Тол таксата за автобуси ще бъде между 5 ст. и 10 ст. километър в зависимост от екологичната им категория. Така всеки курс между София и Бургас ще струва на превозвачите между 20 лв. и 40 лв. повече. Собствениците на камиони между 3,5 и 12 тона, които са най-модерни и екосъобразни, ще плащат 7,8 ст. на км. А таксата за малките камиони, които замърсяват най-много околната среда, ще бъде 15,6 ст. на км. Най-много ще се оскъпи превозът с камиони над 12 тона с три оси, каквито са повечето превозни средства, които осъществяват транзитен трафик у нас. Предвижда се най-малко щадящите природата големи камиони да плащат почти лев на километър. За движение по втори и трети клас пътища тол таксата за тях ще бъде 85 ст. на км., а за магистрали и пътища от първи клас ще плащат 94 ст. на км. В същото време най-модерните камиони с тегло над 12 тона и три оси ще плащат между 42 ст. и 47 ст. на км. в зависимост от категорията на пътя. Средно с около 1% ще поскъпнат основните храните след въвеждането на новите тол такси, показва анализът на Световната банка. Най-голямо ще бъде отражението върху минералната вода, тъй като в себестойността й има голям дял на транспортните разходи. Тя ще поскъпне с 3,89%. А останалите храни като хляб, мляко и месо ще поскъпнат с 1-2 ст. „Разговорите с превозвачите не са лесни и леки. Не сме очаквали това“, заяви Петя Аврамова. От бизнеса са поискали да бъде намалена разликата между тарифите за различните камиони, докато предложението на ведомството е тези, които най-много вредят на пътя и природата, да плащат повече. Въпрос на преговори е дали няма да има ново разпределение и промяна на тарифите за камионите, но е сигурно, че автобусите ще продължават да плащат възможно най-малко. Чакат над 1 млрд. лв. приходи  1,16 млрд. лв. приходи се очаква да бъдат събирани всяка година след въвеждането на тол таксите. Това е и сумата, нужна за изграждане на нови шосета и поддържане на съществуващите, обясни регионалният министър Петя Аврамова. Тол тарифите, предложени от държавата, са едни от най-ниските в Европа. Сред най-ниските ще бъде и сумата, нужна за поддържане на системата. Около 15% от събираните пари от тол такси ще отиват за тази цел, като тук влизат разходите за техническа поддръжка и възнаграждение на заетите. От около месец се правят сухи тренировки, така че тол системата да заработи безпроблемно при въвеждането й от 16 август.", "date": "2019.04.01", "title": " С левче повече за автобус до морето\t"}
{"url": "https://trud.bg/%d0%bf%d1%80%d0%b8%d1%8f%d1%82%d0%b5%d0%bb-%d0%b2-%d0%bd%d1%83%d0%b6%d0%b4%d0%b0-%d1%81%d0%b5-%d0%bf%d0%be%d0%b7%d0%bd%d0%b0%d0%b2%d0%b0/", "text": "Редица медийни публикации констатираха двойния стандарт в медиите и в обществото. Данъкоплатците поискаха оставката на Цветанов, но не поискаха оставката на Лозан Панов, който също е служител на обществото. Неговата заплата я плащаме всички ние, защото съдебната система е държавна. Тя не е частна собственост на олигарси или на политико-икономически кръгове. За огромно съжаление съдия номер 1 се държи като служител на подсъдим бизнесмен и неговата сенчеста групировка. Става дума за скандалния Иво Прокопиев, чийто медии през миналата седмица сложиха чадър върху разкритията за непазарно придобития имот на семейство Панови, почти подарен им от техните кумове – „Артекс“ и семейство Мирянови. Прокопиев заповяда: На амбразурата се появи зетят на Румяна Бъчварова (началник на премиерския кабинет) – Росен Босев. Босев бе натоварен от работодателя си в „Капитал“ Прокопиев да изфабрикува статия-опровержение на разкритията за Панов, все едно той е част от пресслужбата на ВКС. Всъщност Росен Босев е не само журналист от „Капитал“, той влиза и в „Антикорупционния фонд“, който атакува Цветанов. Следователно Прокопиев е активирал „Антикорупционния фонд“ да удари Цветанов и защити Лозан Панов. И това не е за първи път. Не веднъж медиите на Иво Прокопиев играят роля едновременно на щит срещу разкритията за закононарушенията на Лозан Панов и на бухалка, омаскаряваща всички дръзнали да критикуват председателя на ВКС. Нещо повече – „Капитал“ бе медията, до която съпругата на Панов („Черният лебед“ според Христо Иванов) изпрати нецензурното си и изпълнено с цинични квалификации писмо, ругаещо магистрати, депутати, журналисти. Накратко казано: Панов в нужда Прокопиев познава. И обратно. По следните причини: – През декември 2015 г. Панов организира малоброен съдийски протест срещу промените в Конституцията, защото не се получи инициираната от Прокопиев и реализирана от проксито му Христо Иванов съдебна псевдореформа, целяща да отстрани неудобния главен прокурор. – Година и няколко месеца по-късно Панов отново обслужи Прокопиев, подкрепяйки предизборно политическите му проекти (участие в митинг, събитие с Лаура Кьовеши) – Панов участва дейно в партенката ЦУМ-гейт по заповед на Прокопиев, който е бесен на повдигналата му малко по-рано обвинение прокуратура. – Панов се намеси в делото Иванчева, която е част от политико-икономическия кръг „Капитал“. По същото време председателят на ВКС прокара тълкувателно решение, за да спаси незаконно придобитото от Прокопиев имущество. И днес Прокопиев си връща услугите, осъществявайки мисия „Да спасим редник Панов“. Защото:  1. Лозан Панов му е важен, през третата инстанция ще минат както наказателните дела на Прокопиев, така и производството по конфискацията.  2. Двамата са част от един задкулисен политико-икономически кръг, участниците в който знаем от 3 години. Странно защо медиите не говорят на обществото за него.  3. Панов и Прокопиев трябва да докажат, че са недосегаеми и разполагат с огромно медийно влияние, което е солиден инструмент за моделиране на общественото съзнание. Сигурното днес е едно – Панов няма да подаде оставка докато Прокопиев го брани, а Прокопиев няма да бъде осъден докато Панов е на поста. Вече обяснихме защо.", "date": "2019.04.01", "title": " Приятел в нужда се познава"}
{"url": "https://trud.bg/%d0%b1%d0%b8%d0%b7%d0%bd%d0%b5%d1%81%d1%8a%d1%82-%d0%ba%d1%8a%d0%bc-%d0%b1%d0%be%d1%80%d0%b8%d1%81%d0%be%d0%b2-%d1%81%d0%bf%d1%80%d0%b5%d1%82%d0%b5-%d1%81%d0%bc%d1%8f%d0%bd%d0%b0%d1%82%d0%b0-%d0%bd/", "text": "Работодатели призоваха премиерът да се намеси в спора между тях и държавата относно промените в Наредба Н-18, за касовите апарати. Това става ясно от писмо до министър-председателя Бойко Борисов от ръководството на Българската стопанска камара (БСК), внесено днес в деловодствата на Министерски съвет, Министерство на финансите и НАП. От БСК посочват, че преговорите с НАП, след срещата на 26 февруари при премиера по същия въпрос, не са довели до удовлетворителен за бизнеса резултат. „Не са създадени съответните работни групи и практически не се работи в посока на каквито и да било промени. Не се реализира постигнатият ангажимент в срока до 30 септември т.г. да бъдат решени същностните различия. Удължаването на част от сроковете по Наредбата, без това да е придружено с промени по същество, само отлага хаоса с няколко месеца“, предупреждават от стопанската камара. Според БСК, бизнесът ще плати пет пъти по-висока цена за прилагане на новите изисквания на Наредбата от предварителната оценка на въздействието й, а това ще се отрази и върху стойността на стоките и услугите за крайните потребители. Публикуваме пълния текст на писмото: „УВАЖАЕМИ ГОСПОДИН МИНИСТЪР-ПРЕДСЕДАТЕЛ, В продължение на срещата, проведена на 26.02.2019 г. по Ваша покана, с настоящото Ви информирам, че координираните и представлявани от Българската стопанска камара браншови организации: 1. Участваха активно във всички експертни срещи с ръководството на Националната агенция за приходите (НАП); 2. Внесоха пакет конкретни предложения за промени в Наредба Н-18, в рамките на срока за обществено консултиране; 3. Предложиха на НАП преработка на Наредба Н-18 в шест основни направления:  1). Картови плащания и електронни платежни системи;  2). Електронни фискални бележки и електронни фискални документи;  3). Електронни системи с фискална памет – ЕСФП;  4). Дублираща функционалност / Ясно определяне на границата къде завършва СУПТО и започва софтуер за управление на бизнеса (дублиране на данни);  5). Незаконосъобразни текстове, свръхрегулация и контрол за достъп до данни, събирани по наредба Н-18;  6). Оперативни въпроси, вкл. запечатване на обекти. 4. Настояха:  1). Да се изготви график на преговорите по шестте тематични направления;  2). Преговорите по всяко от направленията да приключват с двустранен протокол, който да включва конкретните договорености;  3). Двустранните протоколи да бъдат оповестявани публично 5. Ангажираха се:  1). По всяко от тематичните направления да представят конкретни промени в текстовете от Наредбата (редакция на съществуващи и/или добавяне на липсващи);  2). Да излъчат представители за участие в преговорите по отделните направления. За съжаление, партньорското поведение от страна на бизнеса не беше оценено от страна на НАП и към настоящия момент: 1. Липсва разбиране от страна на НАП за работа по посочените по-горе шест стратегически направления за промени в Наредба Н-18, респективно – не са създадени съответните работни групи и практически не се работи в посока на каквито и да било промени. Не се реализира постигнатият ангажимент в срока до 30 септември т.г. да бъдат решени същностните различия. Удължаването на част от сроковете по Наредбата, без това да е придружено с промени по същество, само отлага хаоса с няколко месеца! Това по никакъв начин не кореспондира с декларираната от страна на НАП и МФ пред Вас готовност за диалог. 2. Бяха възприети незначителни и малобройни предложения на бизнеса, без съществен принос към преодоляването на глобалните дефекти в Наредбата; 3. Въпреки многократните ни настоявания, протоколите от проведените срещи с отделните организации не са публични и няма достъп до тях; 4. Продължаваме да очакваме отговор на над 60 наши предложения, официално представени в хода на общественото обсъждане и публикувани на сайта за обществени консултации. Промените в Наредба Н-18 от есента на миналата година не целят изсветляване на икономиката и гарантиране на добра бизнес среда, а по-скоро генерират обществено напрежение, при това в година на европейски и местни избори. Не трябва българският бизнес да бъде поставян в ролята на заложник на политически интереси. Икономическа стабилност няма нужда от актове, които влошават бизнес средата. Чрез подобни действия (публикуване на неясни текстове, предвиждане на необосновано кратки и неизпълними срокове, обнародване на промени на промените в последния момент) се създава огромно напрежение, несигурност и дори гняв сред бизнеса и гражданите, а това подкопава граденото с години доверие към администрацията. Наредбата има пряко въздействие върху цялото общество. Бизнесът ще плати пет пъти по-висока цена за прилагане на новите изисквания на Наредбата от предварителната оценка на въздействието й. Това ще се отрази и върху стойността на стоките и услугите за крайните потребители. Обръщам се към Вас с очакването да упражните необходимия институционален контрол и в оптимално кратки срокове натрупаните проблеми да бъдат преодолени. Убеден съм, че от бързите и ефективни решения зависи запазването на икономическата и фискална стабилност в страната. С УВАЖЕНИЕ, РАДОСВЕТ РАДЕВ  Председател на УС на БСК“", "date": "2019.04.01", "title": " Бизнесът към Борисов: Спрете смяната на касовите апарати"}
{"url": "https://trud.bg/%d0%bf%d1%80%d0%be%d0%ba%d1%83%d1%80%d0%b0%d1%82%d1%83%d1%80%d0%b0%d1%82%d0%b0-%d0%be%d1%82%d0%ba%d1%80%d0%b8-%d0%bd%d0%b0%d1%80%d1%83%d1%88%d0%b5%d0%bd%d0%b8%d1%8f-%d0%b2-157-%d0%be%d0%b1%d1%89%d0%b8/", "text": "Върховната административна прокуратура организира поредна проверка по реда на надзора за законност спрямо норми от подзаконовите нормативни актове, приети от общинските съвети, касаещи застрояване, опазване и др. на озеленените площи на териториите на съответните общини.  В хода на проверката са установени 157 наредби, в които са допуснати различни нарушения. Разкрити са случаи, в които от местните органи на власт се допуска възможност в обществените озеленени площи /паркове и градини/ да се разполагат кафенета, сладкарници и други покрити обекти, в съществено противоречие със Закона за устройство на територията. Този закон урежда императивно допустимото застрояване в изброените места и на практика с подзаконовите актове се разрешава в озеленените площи да се намират обекти, каквито законодателят не позволява. Нарушения са констатирани и по отношение разрешената площ на преместваемите обекти, които могат да се поставят в паркове и градини. Според Закона за устройство на територията подобни обекти могат да заемат до 10 на сто от площта на имота, като в ред общини е установено различно процентно съотношение. От ВАП са намерени норми, с които са регламентирани състави на административни нарушения в противоречие със закона. Най-честите случаи са на въвеждане на санкции: несъобразени със Закона за движение по пътищата при паркиране на пътни превозни средства в паркове и градини, със Закона за управление на отпадъците при замърсяване на озеленените площи, със Закона за ветеринарномедицинската дейност при неспазване на забраните за извеждането на кучета без повод, а на агресивни кучета – и без намордник, както и за разхождането на кучета на детски площадки и на места, обозначени от общините със забранителни знаци и т. н. Намерени са и разпоредби, с които е предвиден режим за използване на озеленените площи, различен от Закона за местните данъци и такси. В закона с цел да не се злепоставят публични права се регламентира, че за ползване на терени – общинска собственост се внася такса. От своя страна, местните органи на власт изискват заплащане на наем и така компрометират интересите на общината, защото за дължимостта на наем е нужно сключване на договор, а за събиране на таксата – не. В други подзаконови актове са предвидени незаконосъобразни възможности за промяна предназначението на съществуващите озелени площи. По силата на Закона за устройство на територията не може да се променя предназначението на озеленените площи, които са реализирани и съществуващи. Изключението засяга единствено части от имоти, които не са реализирани и то за изграждане на елементи на техническата инфраструктура или на специални обекти, свързани с отбраната и сигурността на страната. В общински наредби местните органи на власт не правят подобно разграничение и по този начин допускат да се постигне промяна на предназначението против правилата на закона. Установени са и разпоредби, с които се дава възможност кметове на общини да овластяват други лица да издават наказателни постановления, чрез които се налагат санкции за нарушения. Процедирането в тази част е в нарушение на правилата на чл.47, ал.2 от Закона за административните нарушения и наказания и на чл.22, ал.5 от Закона за местното самоуправление и местната администрация, според които такива права могат да упражняват само от кмета или от заместник-кмета на общината. По този начин се създава вероятност в крайна сметка нарушители да не понесат нормативноустановена отговорност. Към настоящия момент, във връзка с образуваните преписки са подадени над 100 протести до административните съдилища.  Нарушения от вида на посочените и други, с които са въведени различни режими в сравнение със законите са открити в 157 подзаконови актове, сред които действащите наредби в общини Пловдив, Варна, Велико Търново, Плевен, Русе, Сливен, Благоевград, Враца, Кюстендил, Кърджали, Перник, Силистра, Търговище, Монтана, Созопол, Поморие, Царево, Трявна, Казанлък, Девин, Ботевград, Троян, Димитровград, Асеновград, Сапарева баня, Тетевен, Драгоман, Доспат, Свиленград, Минерални бани, Оряхово, Горна Оряховица, Симеоновград, Харманли, Доспат, Тополовград и др. Ефектът от проверката се открива в предприетите мерки за елиминиране на незаконосъобразните разпоредби с оглед опазване на общинската собственост, която следва да се управлява в интерес на населението в общината съобразно разпоредбите на закона и с грижата на добър стопанин и за обезпечаване на законосъобразността на санкционната дейност. Проверката на ВАП продължава.", "date": "2019.04.01", "title": " Прокуратурата откри нарушения в 157 общински наредби"}
{"url": "https://trud.bg/%d1%81%d0%be%d1%84%d0%b8%d0%b9%d1%81%d0%ba%d0%b0-%d0%b3%d1%80%d0%b0%d0%b4%d1%81%d0%ba%d0%b0-%d0%bf%d1%80%d0%be%d0%ba%d1%83%d1%80%d0%b0%d1%82%d1%83%d1%80%d0%b0-%d0%bf%d0%be%d0%b2%d0%b4%d0%b8%d0%b3-2/", "text": "Софийска градска прокуратура /СГП/ повдигна обвинение на Златка М. – главен счетоводител в Община Созопол, за извършено от нея длъжностно присвояване в особено големи размери, представляващо особено тежък случай, осъществено в съучастие, при условията на продължавано престъпление и чрез улесняващи документни престъпления – престъпление по чл.203 ал. 1, вр. с чл. 202, ал. 1, т.1 и т.2, във вр. чл. 26, ал.1 от НК. Златка М. е привлечена като обвиняема за това че в периода от 29.08.2014 г. до 27.03.2017 г. в гр. Созопол, при условията на продължавано престъпление, с 34 отделни деяния, в качеството си на длъжностно лице и след като се е сговорила предварително с другите  , и Венцислав П., е присвоила чужди пари в обща размер над 2 000 000 лв.-собственост на Община Созопол. Златка М. наредила изплащането на сумата в общ размер над 2 000 000 лв. да бъде преведена от община Созопол по две банкови сметки с титуляр физическо лице, нямащо нищо общо с фирмата изпълнител. За улесняване на присвояването тя извършила и документни престъпления по чл. 316, във вр. с чл. 309 ал. 1 от НК. Като основание за банковите преводи – общо 72 на брой, се сочели договори за различни СМР в села, находящи се на територията на общ. Созопол – от ремонт на детска градина до авариен ремонт на улици и подпорни стени за ликвидиране на последици от стихийно бедствие. Спрямо Златка М. е взета мярка за неотклонение „подписка“. Ако бъде призната за виновна по повдигнатото й обвинение за престъплението по чл. 203 от НК /длъжностно присвояване/ Златка М. може получи наказание „лишаване от свобода“ от 10 до 20 години, както и конфискация на част или цялото имущество, и лишаване от право да заема определена държавна или обществена длъжност и лишаване от право да упражнява определена професия или дейност“. По същото досъдебно производство е привлечен към наказателна отговорност и Венцислав П. Повдигнато му е обвинение за извършено от него присвояване в особено големи размери, представляващо особено тежък случай, осъществено в съучастие, при условията на продължавано престъпление и чрез улесняващи документни престъпления – престъпление по чл.203 ал. 1, вр. с чл. 202, ал. 1, т.1 и т.2, във вр. чл. 26, ал.1 от НК. Наказателната отговорност на Венцислав П. е ангажирана, за това че в периода от 29.08.2014 г. до 27.03.2017 г. в гр. Созопол, при условията на продължавано престъпление, с 34 отделни деяния, и след като се е сговорил предварително с другите извършители – Панайот Р. -кмет на община Созопол, и Златка М. -главен счетоводител в Община Созопол, е присвоил чужди пари – сумата над 2 000 000 лв. собственост на Община Созопол. Спрямо Венцислав П. е взета мярка за неотклонение „подписка“. Ако бъде признат за виновен по повдигнатото му обвинение за престъплението по чл. 203 от НК /длъжностно присвояване/ Венцислав П. може получи наказание „лишаване от свобода“ от 10 до 20 години, както и конфискация на част или цялото имущество, и лишаване от право да заема определена държавна или обществена длъжност и лишаване от право да упражнява определена професия или дейност“.", "date": "2019.04.01", "title": " Софийска градска прокуратура повдигна обвинение и на съучастниците на кмета на Созопол"}
{"url": "https://trud.bg/%d0%b6%d0%b5%d0%bd%d0%b8-%d0%ba%d0%b0%d0%bb%d0%ba%d0%b0%d0%bd%d0%b4%d0%b6%d0%b8%d0%b5%d0%b2%d0%b0-%d0%b4%d0%b6%d0%b0%d0%bc%d0%b1%d0%b0%d0%b7%d0%ba%d0%b8-%d0%b5-%d0%bc%d0%be%d1%8f%d1%82-%d0%b1%d1%8a/", "text": "Евгения Калканджиева дефилира с фланелка с лика на Ангел Джамбазки, а днес публикува статус във фейсбук профила си, че подкрепя евродепутата от ВМРО. Шестата в света по красота разкри причината за това, като публикува в социалната мрежа. Ето какво написа тя: „Ангел Джамбазки е моят човек, защото:  – той проведе цялата битка срещу плана „Макрон“ и защити българските превозвачи.  – благодарение на работата му беше признато българското малцинство в Албания.  – за първи път България има евродепутат в топ 10 по активност, според статистиката на ЕП.  – единствен той от българските представители в ЕП той се изказа остро и явно се противопостави на членството на Турция в ЕС.  Джамбазки е моят български евродепутат“, пише Калканджиева. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.04.01", "title": " Жени Калканджиева: Джамбазки е моят български евродепутат"}
{"url": "https://trud.bg/%d0%bf%d0%be%d1%80%d1%83%d1%82%d0%b5%d0%bd-%d1%85%d0%be%d1%82%d0%b5%d0%bb-%d1%81%d1%82%d0%b0%d0%b2%d0%b0-%d0%b8%d0%b7%d0%bb%d0%be%d0%b6%d0%b1%d0%b5%d0%bd%d0%b0-%d0%b7%d0%b0%d0%bb%d0%b0/", "text": "Бивш хотел на „Балкантурист“ в старата столица Велики Преслав, разрушен и разграбен през годините, ще стане изложбена зала. Избрали са го художници и фотографи за своите творби от 4 до 7 април. Авторите са от България, Гърция, Македония и Сърбия, и са участвали в едномесечни арт-резиденции в Битоля (Македония) и Нови Сад (Сърбия), където всеки според своето виждане е пресъздал отпечатъка на травмите и възстановяването след тях. Хотелът нарочно е избран за изложбата, която е с призива „Да не се повтаря никога повече“. Сградата изглежда като след военен конфликт, макар че такъв не е имало. С изложбата обаче, хотелът възкръсва за нов живот. Той първо е бил почистен от група преславяни, които с удоволствие се заели да премахнат потрошени стъкла, да изметат подовете и да изнесат дори стари дървета, нанесени вътре. Откриването на експозицията е в четвъртък от 17:30 ч. Сред картините посетителите ще видят и две уникални снимки на шуменския фотограф-художник Стоян Николов, запечатали дните на „голямата екскурзия“ в Шумен през 1989 г.  След откриването до края на седмицата във Велики Преслав ще има пленер за ученици от Професионалната гимназия по текстил и моден дизайн-Варна, Гимназията по приложни изкуства в Смолян и от Национално училище по пластични изкуства в Казанлък. Гостите ще посетят исторически места и на 6 април ще покажат сътвореното от тях по време на пленера. Проектът се финансира от ЕС, Национален фонд Култура, реализира се с подкрепата на Община Велики Преслав и местния Археологически музей. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.04.01", "title": " Порутен хотел става изложбена зала"}
{"url": "https://trud.bg/%d0%b3%d0%bb%d0%be%d0%b1%d0%b0-%d0%b4%d0%be-5000-%d0%bb%d0%b2-%d0%b3%d1%80%d0%be%d0%b7%d0%b8-%d0%bc%d0%b0%d1%80%d0%b8%d1%8f-%d0%b1%d0%b0%d0%bd%d0%b5%d0%b2%d0%b0/", "text": "Майката на бизнесмена Николай Банев – Мария, да получи глоба заради катастрофата, при която блъсна млад мъж в Харманли на 2 юли 2018 г., е поискала прокуратурата, съобщиха от Районен съд Харманли, предаде „Дарик“. Делото е образувано по внесено от районна прокуратура Харманли постановление с предложение за освобождаване от наказателна отговорност и налагане на административно наказание на обвиняемата Мария Банева. През юли миналата година Мария Банева шофира лек автомобил „Ауди” и  блъсна 20-годишно момче. По-късно от държавното обвинение съобщиха, че той е със средна телесна повреда. Наказанието, съгласно наказателния кодекс, което може да бъде наложено на обвиняемата Банева по повдигнатото и обвинение глоба в размер от 1000 до 5000 лева, обясниха още от съда. Делото ще го гледа председателят на съда Минка Китова.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.04.01", "title": " Глоба до 5000 лв. грози Мария Банева"}
{"url": "https://trud.bg/%d0%bc%d0%bb%d0%b0%d0%b4%d0%b5%d0%b6%d0%b8-%d1%81%d0%b5-%d1%81%d0%b1%d0%b8%d1%85%d0%b0-%d0%b2-%d0%bf%d0%bb%d0%b5%d0%b2%d0%b5%d0%bd%d1%81%d0%ba%d0%be-23-%d0%b3%d0%be%d0%b4%d0%b8%d1%88%d0%b5%d0%bd/", "text": "Две младежки компании се сбиха в село Загражден. Сигналът за инцидента е получен в ранните часове на вчерашния ден. От побоя е пострадал 23-годишен местен жител, за който е установена загуба на зрението. Това съобщават от пресцентъра на МВР. Служители на РУ-Гулянци работят по установяването на обстоятелствата около възникналия скандал между две младежки компании, последван от сбиване. Местопроизшествието е посетено от разследващ полицай и екип на РУ Гулянци. Уведомен е прокурор. По случая е образувано досъдебно производство. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.04.01", "title": " Младежи се сбиха в Плевенско, 23-годишен загуби зрението си"}
{"url": "https://trud.bg/%d1%88%d0%ba%d0%be%d0%bb%d0%b0-%d0%b4%d0%b5%d0%b4%d0%b0%d0%bb-%d1%80%d0%b5%d0%b4%d0%b8-%d0%be%d1%81%d0%bc%d0%b0-%d0%b8%d0%b7%d0%bb%d0%be%d0%b6%d0%b1%d0%b0-%d0%b2%d1%8a%d0%b2-%d0%b2/", "text": "В навечерието на 16 април, когато се чества 140 години от Учредителното събрание и приемането на Търновската конституция, школата по изкуствата за деца и младежи в неравностойно положение #Дедал, гостува с 8-ма поред изложба на свой възпитаник в арт салона на Апелативен съд – Варна. Този път ученичката от Математическата гимназия Ивайла Минчева ще покаже 25 графики и акварели, от които грее в изобилие слънце. Затова е озаглавила първата си самостоятелна изложба „РА“ на Амон Ра- Богът на слънцето. Художничката е на 17 години, а е била едва на 7, когато влиза в школа „Дедал“, в която са първите й изяви в общи изложби и първите й проекти. Сега мечтата й е да влезе в необятния свят на графичния дизайн и новите технологии. Официалното откриване на изложбата е на 3 април на 5 етаж в Съдебната палата, който е превърнат в галерия от младите таланти на „Дедал“.", "date": "2019.04.01", "title": " Школа „Дедал“ реди осма  изложба във Варненския Апелативен съд\t"}
{"url": "https://trud.bg/%d0%b2%d1%8a%d0%b7%d1%80%d0%b0%d1%81%d1%82%d0%bd%d0%b0-%d0%b6%d0%b5%d0%bd%d0%b0-%d0%b5-%d1%81-%d0%be%d0%bf%d0%b0%d1%81%d0%bd%d0%be%d1%81%d1%82-%d0%b7%d0%b0-%d0%b6%d0%b8%d0%b2%d0%be%d1%82%d0%b0-2/", "text": "33-годишен мъж e задържан за нападение над възрастна жена в Бяла. Това съобщиха от пресслужбата на МВР. Вчера сутринта около 08.40 часа в полицейското управление е получен сигнал за открита в дома си 78-годишна жена. Тя била в безпомощно състояние от нанесени тежки травми, настанена е в болница, където медицински екипи се борят за живота й. При извършения в дома й оглед дежурна оперативна група е установила и иззела доказателства за извършено престъпление. По случая било образувано досъдебно производство за опит за убийство – престъпление по чл.115 вр. чл.18, ал.1 от НК, а в хода на разследването криминалисти на ОДМВР – Русе и РУ – Бяла задържали 33-годишен мъж, който се движел гол до кръста в неадекватно състояние из града. Мъжът е отведен и настанен в психиатричната болница в града и е под полицейска охрана. Работата по разследването на случая продължава под надзора на Окръжна прокуратура.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.04.01", "title": " Възрастна жена е с опасност за живота след нападение от 33-годишен мъж в Бяла"}
{"url": "https://trud.bg/85-%d0%b3%d0%be%d0%b4%d0%b8%d1%88%d0%b5%d0%bd-%d0%b4%d1%8f%d0%b4%d0%be-%d0%b7%d0%b0%d1%82%d1%80%d0%b8%d0%bb-%d1%81-%d0%b1%d0%b0%d1%81%d1%82%d1%83%d0%bd-%d1%81%d0%b2%d0%be%d0%b9-%d1%81%d1%8a%d1%82/", "text": "85-годишен дядо е обвинен, че е убил свой 58-годишен съселянин в с. Китка, съобщиха от варненската полиция. Битовата драма се разиграла на 28 март през нощта в имота на извършителя. Той и жертвата се познавали от години. През целия ден се черпили с алкохол, но вечерта се скарали люто. Въпреки напредналата си възраст домакинът успял да срази опонента си с два удара с бастун, след което си легнал да спи, научи „Труд“. Бездиханното тяло на Юлиян било намерено на другата сутрин в двора на убиеца. Той бил задържан същия ден, а Варненската окръжна прокуратура му е повдигнала обвинение за умишлено убийство, което се наказва с лишаване от свобода от 10 до 20 г. Въпреки тежестта на деянието след изтичането на 72-часовия прокурорски арест съдът е пуснал дядото под домашен арест заради напредналата му възраст и множеството му заболявания. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.04.01", "title": " 85-годишен дядо затрил с бастун свой сътрапезник"}
{"url": "https://trud.bg/%d0%bc%d0%b8%d1%8f%d1%82-%d1%83%d0%bb%d0%b8%d1%86%d0%b8%d1%82%d0%b5-%d0%bd%d0%b0-%d0%b2%d0%b0%d1%80%d0%bd%d0%b0-%d0%b8-%d0%bd%d0%b0-%d0%ba%d1%83%d1%80%d0%be%d1%80%d1%82%d0%b8%d1%82%d0%b5/", "text": "От 1 април до края на октомври ще мият улиците на Варна и в курортните комплекси край нея, съобщиха от общинската дирекция „Управление на сигурността и контрол на обществения ред „. Тази година за чистотата на града са заделени 37 млн. лева, които са със 7 млн. лева повече от миналата 2018. 6.7 млн. лева са предвидени за ръчно и механизирано почистване, включително и миене на улиците с автоцистерни с маркуч или дюзи. От община Варна обявиха 13 април за ден на традиционно пролетно почистване. Приоритет са паркове, междублокови пространства, детски и спортни площадки. Създадена е организация за събиране на едрогабаритни отпадъци от домашни ремонти, които ще бъдат извозени безплатно в количества до 2 кубика.", "date": "2019.04.01", "title": " Мият улиците на Варна и на курортите"}
{"url": "https://trud.bg/%d0%bf%d1%80%d0%be%d0%b1%d0%b0%d1%86%d0%b8%d1%8f-%d0%b7%d0%b0-%d0%ba%d0%bc%d0%b5%d1%82%d0%b8%d1%86%d0%b0-%d0%b8%d0%b7%d0%b4%d0%b0%d0%bb%d0%b0-%d0%bd%d0%b5%d0%b2%d0%b5%d1%80%d0%bd%d0%b8-%d1%83%d0%b4/", "text": "С пробационни мерки се размина кметица на разградско село, издала на два пъти удостоверения за наследници, от които изключила съпругата и сина на мъж. В условията на продължавано престъпление длъжностното лице, кмет на селото, избран от съселяните си на  избори, съставило официални документи с неверни обстоятелства. Това става ясно от споразумение, което кметицата е постигнала с Районна прокуратура в Разград, а съдът е одобрил. Единият документ е бил издаден през октомври 2014 г., а вторият през  юни следващата година. Отнасяли се за наследниците на един и същи човек. По каква причина са искани тези удостоверения не е ясно. Обикновено с тях се извършват сделки зад гърба на част от реалните наследници. За неверните документи кметицата е наказана със задължителна регистрация по настоящ адрес за срок от 1 година при периодичност 2 пъти седмично. В този срок трябва да се среща с пробационен служител. Неверните удостоверения за наследници се отнемат в полза на държавата и следва да остават към делото, пише още в споразумението. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.04.01", "title": " Пробация за кметица, издала неверни удостоверения за наследници\t"}
{"url": "https://trud.bg/%d1%87%d0%b5%d1%80%d0%b2%d0%b5%d0%bd-%d0%ba%d0%be%d1%88%d0%bc%d0%b0%d1%80-%d1%81%d0%b2%d0%b8%d1%80%d0%b8-%d0%bb%d1%83%d0%b4%d0%be%d0%b3%d0%be%d1%80%d0%b5%d1%86/", "text": "Изтръпване в Борисовата градина настана след обявяването на Николай Йорданов за рефер на четвъртфинала за купата на България между „Лудогорец“ и ЦСКА в сряда в Разград. Арбитърът е дългогодишен „червен“ кошмар, а историята му с „Армията“ датира от 2008 година. Тогава Йорданов свири „Сливен“ – ЦСКА (3:1), даде несъществуваща дузпа за домакините и незаслужено изгони Маркиньос от гостите.  През 2012-а тогавашният треньор на „червените“ Стойчо Младенов обяви Йорданов за „персона нон грата“ на „Армията“. Причината бе загуба с 0:1 от „Левски“, когато съдията не даде две дузпи за ЦСКА. След това няколко години БФС избягваше да назначава рефера на „червени“ мачове.  След като получи амнистия за „Армията“, Йорданов бе пратен именно на двата есенни двубоя между съперниците. Като цяло той нямаше проблеми с тях. Първо „Лудогорец“ би ЦСКА с 1:0 в петия кръг. След това на „Армията“ двубоят завърши 1:1. Тогава най-артистичното нещо в дербито бе поведението на бившия треньор на ЦСКА Нестор Ел Маестро, който седна „по турски“ на земята в знак на протест, че продължението на редовното време е само две минути. Статистиката показва, че „Лудогорец“ няма загуба с Йорданов.  Другото дерби от 1/4-финалите за купата на България между „Ботев“ (Пд) и „Черно море“ е поверено на Станислав Тодоров. Останалите наряди са Ивайло Стоянов на „Етър“ – „Локомотив“ (Пд) и „Струмска слава“ – „Септември“ на Владимир Вълков.", "date": "2019.04.01", "title": " „Червен“ кошмар свири „Лудогорец“ – ЦСКА"}
{"url": "https://trud.bg/%d0%bf%d0%b0%d0%bf%d0%b0-%d1%84%d1%80%d0%b0%d0%bd%d1%81%d0%b8%d1%81%d0%ba-%d0%bc%d0%b5%d1%81%d0%b8-%d0%bd%d0%b5-%d0%b5-%d0%b1%d0%be%d0%b3/", "text": "Папа Франсиск, голям фен на аржентинския „Сан Лоренсо“, се разграничи от фенските твърдения, че Лионел Меси е бог. „Голямо удоволствие е да го наблюдаваш – каза главата на католическата църква. – Но не е бог! Бог е само един.“ Меси изпрати фланелка на папата, когато Аржентина спечели второто място на Мондиал 2014. В същото време „Реал“ (Мадрид) доиграва сезона с новия треньор Зинедин Зидан. Легендата направи странен експеримент – пусна сина си Лука като вратар при 3:2 срещу последния „Уеска“. „Тибо Куртоа не се чувстваше добре, а се бях разбрал с Кейлор Навас да му дам почивка“, обясни Зизу. Гол на Карим Бензема в 89-ата минута осигури втората поредна победа на „Реал“ под ръководството на французина, триумфирал три пъти поред с Шампионската лига. „Много е трудно да мотивираш отбора в този момент, защото няма шанс да се спечели нито един трофей“, призна Зидан. „ Реал“ е на 12 точки зад лидера в „Барселона“. Отпадна от купата на Испания и Шампионската лига.", "date": "2019.04.01", "title": " Папа Франсиск: Меси не е бог!"}
{"url": "https://trud.bg/%d0%b3%d0%bb%d0%b0%d0%b2%d0%bd%d0%b8%d1%8f%d1%82-%d0%bf%d1%80%d0%be%d0%ba%d1%83%d1%80%d0%be%d1%80-%d0%be%d1%82%d0%bb%d0%b8%d1%87%d0%b8-%d0%be%d0%ba%d1%80%d1%8a%d0%b6%d0%bd%d0%b0-%d0%bf%d1%80%d0%be/", "text": "Главният прокурор Сотир Цацаров отличи със „Знак на Прокуратура на Република България“ прокурорите и служителите при Окръжна прокуратура – Габрово за висок професионализъм и по повод 60 години от създаването на Окръжна прокуратура – Габрово. Наградата връчи г-жа Румяна Арнаудова, говорител на главния прокурор и завеждащ отдел „Специализиран“ при ВКП на тържество по повод отбелязване на годишнината. Гости на събитието бяха г-н Валери Първанов, завеждащ отдел „Досъдебен“ при ВКП, г-жа Таня Недкова, и. ф. апелативен прокурор на Апелативна прокуратура – В. Търново, окръжните прокурори на Велико Търново, Ловеч и Плевен, кмета г-жа Таня Христова, областния управител г-жа Невена Петкова. Празника уважиха много колеги юристи и бивши прокурори и служители на окръжната прокуратура. Висш съдебен съвет изпрати поздравителен адрес, с който честити годишнината. Окръжният прокурор Надежда Желева поздрави гостите и благодари на прокурорите и служителите от Окръжна прокуратура–Габрово и от съдебния район, за голямата всеотдайност при изпълнение на служебните задължения и приноса им за изключително добрата работа на прокуратурата. За повода бе излъчена и презентация „60 години Окръжна прокуратура – Габрово“, която проследява развитието на прокуратурата от създаването й от първия окръжен прокурор Димо Цанков, до днес. Годишнината събра заедно четирима окръжни прокурори, ръководили окръжната прокуратура през последните мандати – Симеон Генчев /1992- 2003/, Кольо Колев /2004- 2009/, Милчо Генджов /2009 – 2015/ и Надежда Желева /действащ в момента/. Прокуратурата като самостоятелна специализирана институция в лицето на Главна прокуратура е създадена с Указ № 479 от 22.03.1948 г на основание Конституцията на НРБ от 1947 г. При тогавашното устройство Прокуратурата се състои от главен прокурор, окръжни и районни прокуратури. Окръжна прокуратура – Габрово е създадена с Указ на Народното събрание, обнародван в Известие бр.7/22.01.1959 г. за новото административно деление на страната от 01.04.1959 г. За своята 60 годишна дейност в нея са работили седем окръжни прокурори и петнадесет прокурори. От редиците на прокурорите от съдебния район, своята кариера са започнали много юристи, работили след това във Върховна касационна прокуратура, Висш съдебен съвет, Министерство на правосъдието, станали народни представители, съдии, адвокати. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.04.01", "title": " Главният прокурор отличи Окръжна прокуратура – Габрово по повод 60 години от създаването й"}
{"url": "https://trud.bg/%d0%b0%d1%80%d0%b5%d1%81%d1%82%d1%83%d0%b2%d0%b0%d1%85%d0%b0-%d1%82%d1%83%d1%80%d0%b8%d1%81%d1%82-%d0%b7%d0%b0-%d0%be%d0%bf%d0%b8%d1%82-%d0%b7%d0%b0-%d0%ba%d1%80%d0%b0%d0%b6%d0%b1%d0%b0-%d0%be%d1%82/", "text": "Американски турист бе задържан при опит да открадне метална част от жп линия в Аушвиц, съобщава БТА. 37-годишният турист е признал опита за кражба пред полицията и е освободен от ареста до началото на съдебния процес, съобщи говорителка на силите на реда. Мъжът е бил задържан, след като други посетители на бившия нацистки концентрационен лагер забелязали поведението му и съобщили на персонала. Историци смятат, че нацисткият режим е изтребил между 1,1 и 1,5 милиона души в лагера Аушвиц-Биркенау по време на Втората световна война. Повечето от жертвите са били евреи. Влакове докарвали хората в лагера, след което те били разделяни, като някои веднага били пращани в газовите камери, а други били принуждавани да работят.", "date": "2019.04.01", "title": " Арестуваха турист за опит за кражба от Аушвиц"}
{"url": "https://trud.bg/%d1%83%d1%87%d0%b5%d0%bd%d0%b8%d1%87%d0%b5%d1%81%d0%ba%d0%b8-%d1%85%d1%83%d0%bc%d0%be%d1%80-%d0%be%d1%82-70-%d1%82%d0%b5-%d0%b3%d0%be%d0%b4%d0%b8%d0%bd%d0%b8-%d0%bd%d0%b0-%d1%85%d1%85-%d0%b2%d0%b5/", "text": "„Смешно ли е …“ – под това заглавие Националният музей на образованието в Габрово показва 40 карикатури на тема ученически хумор от 70-те години на миналия век. Посетителите могат да открият десетки прилики между смешното в българското училище преди половин век и днес. Препълнената ученическа чанта, трудното учебно съдържание в шести клас, мъчителното избутване до спасителната „тройка“, старата максима „учи, за да не работиш“, влиятелният татко, списъкът със задължителни книги през ваканцията… – все поводи за усмивка и преди, и сега. Единственото, което не звучи актуално, е темата за външния вид и униформата. Това вече не може да разсмее днешните ученици, които не си представят, че черната престилка и бялата якичка, черният панталон и тъмните обувки са закон за две поколения назад. Автори на забавните сюжети са 12 известни карикатуристи, някои от които с национално и международно признание като Радой Гердов, Любомир Пъловски, Коста Драгостинов, Мирослав Божков. „Смешно ли е… “ се открива на Първи април и може да бъде разгледана в арт коридора на Националния музей на образованието до 17 април.", "date": "2019.04.01", "title": " Ученически хумор от 70-те години на ХХ век показва Националният музей на образованието в Габрово\t"}
{"url": "https://trud.bg/%d1%81%d1%82%d0%b0%d1%80%d1%82%d0%b8%d1%80%d0%b0-%d0%ba%d0%b0%d0%bc%d0%bf%d0%b0%d0%bd%d0%b8%d1%8f-%d0%b2-%d0%bf%d0%be%d0%b4%d0%ba%d1%80%d0%b5%d0%bf%d0%b0-%d0%bd%d0%b0-%d0%b1%d0%b8%d0%b2%d1%88-%d0%b8/", "text": "Стартира дарителска кампания в помощ на бившия легендарен централен нападател на Черноморец (Бургас) и Локомотив (София) Владо Стоянов, който се бори с коварно заболяване. Самата кампания има своето начало от 28-и март, а средства се набират чрез еPay, по банкова сметка в ОББ, чрез изпращане на SMS-и и чрез абонаменти от 2 и от 5 лева.  Смс-ите могат да бъдат изпращани на Единен дарителски номер 17 777 с текст DMS VLADIMIR.  ФК Черноморец 1919 (Бургас) и фенклуба „Сините акули“ призовават всички, които имат желание, да помогнат за набирането на средствата за лечение на голмайстора.  През 2013 година Владимир Стоянов е диагностициран с белодробен дребноклетъчен карцином. Проведени са 4 линии химиотерапия, но болестта прогресира, въпреки първоначалните много добри изгледи.  Поради изчерпване на терапевтичните възможности, на Владимир е предложено да премине през имунотерапия с Nivolumab (Опдиво). Медикаментът се прилага в България, но не и при лечение на дребноклетъчен карцином на бял дроб, затова се налага Владимир да го заплати със собствени средства, с които той не разполага.  Стойността на 6 цикъла терапия през 14 дни е 44 500 лв.  „Призоваваме всеки, който има добро сърце и отношение, да пусне един, два или повече смс-и, за да се помогне на един от най-успешните бургаски и български футболисти да преодолее този проблем, казват от фенклуба на Черноморец, който е родният клуб на Владо Стоянов. В кариерата си Владо Стоянов е играл още за Ботев (Пловдив), испанския Депортиво (Ла Коруня)- където помага за влизането в Примера дивисион, както и в Спартак (Пловдив) и Порт Бургас. Бил е национален треньор на юношите до 19 години, както и треньор на родния си Черноморец. През 1989-а година е повикан и в националния отбор на България. Информация за стойността на даренията и разходите по системата, както и актуалното състояние на набраните дарения може да бъде открита на интернет-адрес ", "date": "2019.04.01", "title": " Стартира кампания в подкрепа на бивш играч на „Черноморец“ и „Локо“ (София)"}
{"url": "https://trud.bg/%d1%81%d0%be%d0%ba%d0%be%d0%bb%d0%be%d0%b2-%d1%81%d1%80%d0%b5%d1%89%d1%83-%d0%ba%d0%b0%d0%b7%d0%b8%d0%b9%d1%81%d0%ba%d0%b8-2722/", "text": "Цветан Соколов и неговият „Лубе“ поведоха в четвъртфиналните плейофи на италианската Суперлига по волейбол. Тимът на българина измъкна 3:2 (30, 20, -22, -23, 16) срещу гостите от „Калцедония“ (Верона) с Матей Казийски в състава. Битката продължи близо три часа. Соколов отново изигра силен мач, като заби 27 точки, а с една победе най-резултатен бе Йоандри Леал. За гостите Казийски се отчете с 22 точки. Следващият двубой е в неделя във Верона. Играе се до 2 победи от 3 мача.  Капитанът на националите Виктор Йосифов и неговият „Веро Волей“ (Монца) пък започнаха със загуба. Тимът отстъпи при гостуването на шампионите от „Съе Сейфти Конад“ (Перуджа) с 0:3. Българинът игра цял мач и отбеляза 5 точки.", "date": "2019.04.01", "title": " Соколов срещу Казийски – 27:22"}
{"url": "https://trud.bg/%d0%b5%d0%b2%d1%80%d0%be%d0%bf%d0%b5%d0%b9%d1%81%d0%ba%d0%b0%d1%82%d0%b0-%d0%ba%d0%be%d0%bc%d0%b8%d1%81%d0%b8%d1%8f-%d1%83%d0%bf%d0%bb%d0%b0%d1%88%d0%b8-%d0%b3%d1%8a%d1%80%d1%86%d0%b8%d1%82%d0%b5/", "text": "Официалните институции рядко си позволяват да се шегуват с гражданите на 1 април и затова си има разумни причини. Представителството на Европейската комисия в Атина обаче счупи този стереотип, като обяви на гърците, че страната им ще бъде санкционирана заради смяната на стрелките в събота срещу неделя. По-рано днес от гръцкия офис на ЕК  , че ЕС налага глоба на гръцката държава, тъй като е въвела лятното часово време въпреки решението на евроинституциите и за всеки час след 3.00 ч. на 31 март ще трябва да плаща 17,650 евро глоба докато не върне часовниците с час назад. В действителност миналата седмица Европейският парламент прие предложението на Брюксел за отмяна на практиката „местене на стрелките два пъти в годината“, одобрено от 80% от европейците в допитване, но отложи изпълнението му за 2021 г. Няколко часа след публикуването на „първоаприлската новина“ от представителството на ЕК в Атина  , че тя не е вярна и, че целта й е била да изостри вниманието на обществото към фалшивите новини. „По този начин искаме да подчертаем необходимостта всички граждани да бъдат предпазливи срещу феномена на фалшивите новини и дезинформацията, особено преди обществения дебат за бъдещето на Европа в навечерието на изборите за нов Европейски парламент“, съобщиха от офиса на ЕК.  ", "date": "2019.04.01", "title": " Европейската комисия уплаши гърците с първоаприлска шега"}
{"url": "https://trud.bg/%d0%b4%d0%b6%d0%b5%d0%bd%d0%b8-%d1%81%d1%83%d1%88%d0%b8-%d1%82%d0%b0%d0%bd%d1%86%d1%83%d0%b2%d0%b0-%d0%bf%d0%b0%d0%bb%d0%b0%d0%b2%d0%be-%d1%81-%d0%b6%d0%b5%d0%bd%d0%b0-%d0%b2%d0%b8%d0%b4%d0%b5%d0%be/", "text": "Американската репортерка Джени Суши публикува ново провокативно видео в профила си в инстаграм. На него тя танцува доста разкрепостено върху друга жена. Текстът към поста й гласи: „Така го правим в Кали“(Калифорния). „Искам да танцувам с някого“, пише във видеото. Дженифър Равало, както е истинското й име, стана известна покрай целувката на Кубрат Пулев след победата му над Богдан Дину, В новото видео танцувалните движения на Суши много наподобяват на онези от партито след боксовата гала в Коста Меса. ", "date": "2019.04.01", "title": " Джени Суши танцува палаво с жена (ВИДЕО)"}
{"url": "https://trud.bg/%d1%88%d0%b5%d1%81%d1%82%d0%b8%d0%bc%d0%b0-%d1%81%d0%b0-%d0%b7%d0%b0%d0%b4%d1%8a%d1%80%d0%b6%d0%b0%d0%bd%d0%b8-%d0%bf%d1%80%d0%b8-%d1%81%d0%bf%d0%b5%d1%86%d0%b0%d0%ba%d1%86%d0%b8%d1%8f%d1%82%d0%b0/", "text": "Шест лица са задържани в специализираната акция в Казанлък за произвеждане, търгуване и държане на оръжие без разрешение. Това съобщи изпълняващият функциите ръководител на Специализираната прокуратура Димитър Петров на брифинг във връзка с операцията в Казанлъшко. Акцията е била за неутрализиране на организирана престъпна група, която е имала за цел произвеждането, търгуването и държането на оръжие без разрешение. Сигналът за схемата е постъпил през месец август миналата година. Сред арестуваните е и служител на завод „Арсенал“, който е изнасял оръжия на части, след предварителна заявка и плащане, каза заместник-директорът на ГДБОП ст. комисар Стоян Темелакиев. „Клиентите“ са били бракониери от региона. Според прокуратурата, няма информация изнесените оръжия да са напускали страната. Работещият в „Арсенал“ се е опитвал да вербува свои колеги в схемата, но не му се е получило, казаха още от прокуратурата. „Става дума за различни видове оръжия, в конкретния случай са задържани седем броя автомати „Калашников“, пистолет Макаров, картечен пистолет, пет броя карабини, оловни пушки, множество боеприпаси. Има и множество части за автомати“, каза още Петров. Мерките на задържаните ще бъдат гледани от съда утре. Всички те имат регистрации и присъди за различни престъпления.", "date": "2019.04.01", "title": " Шестима са задържани при спецакцията в Казанлък"}
{"url": "https://trud.bg/%d1%80%d1%83%d0%bc%d0%b5%d0%bd-%d0%bf%d0%b5%d1%82%d0%ba%d0%be%d0%b2-%d0%b7%d0%b0-%d0%b1%d1%81%d0%bf-%d0%bd%d0%b0-%d1%82%d0%be%d0%b7%d0%b8-%d0%b5%d1%82%d0%b0%d0%bf-%d0%b7%d0%b4%d1%80%d0%b0/", "text": "„Усещането за самодостатъчност няма как да не доведе до самота на БСП. А след като ръководството на БСП казва на всички свои кандидати за кметове: „Ние ви гарантираме, че сте сами есента“, тези хора трябва да си дадат сметка накъде се върви. Левицата за първи път от 130 години няма кмет на областен център. И е заплашена да излезе на „бис“. Това е много страшно“, каза в Сливен председателят на АБВ Румен Петков. Той припомни, че от АБВ са предложили партньорство на социалистите, но то е било отказано, въпреки че в предложението не са били поставяни условия. „Ние сме искали, искаме и ще отстраним ГЕРБ от власт. Защо зависимостта на г-жа Корнелия Нинова от г-н Цветан Цветанов е такава, че иска да държи ГЕРБ на власт, е друг въпрос. И той не е наш“, каза още Петков. В отговор на въпрос дали сред основните политически опоненти на АБВ, освен ГЕРБ, е и БСП, той отговори: „Не… Считам, че разумът в един момент ще надделее. Но както се казва, на този етап „здравите сили“ взеха връх над здравия разум“. Имената в листата на кандидатите за евродепутати от „Коалиция за България“ ще станат известни в близките дни. Седемте партии от коалицията ще участват заедно на изборите за европарламент, за органи на местното самоуправление, на парламентарните, когато и да са те, както и на президентските, подчерта отново Петков. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.04.01", "title": " Румен Петков за БСП: На този етап „здравите сили“ взеха връх над здравия разум"}
{"url": "https://trud.bg/%d0%b1%d1%8a%d0%bb%d0%b3%d0%b0%d1%80%d0%b8%d1%8f-%d1%81%d1%80%d0%b5%d1%89%d1%83-13-%d0%b0%d0%bd%d1%81%d0%b0%d0%bc%d0%b1%d1%8a%d0%bb%d0%b0-%d0%b2-%d1%81%d0%be%d1%84%d0%b8%d1%8f/", "text": "България ще трябва да се справи с конкуренцията на 13 ансамбъла на световната купа по художествена гимнастика в столичната зала „Арена Армеец“ (12 – 14 април). Дебют в отбора на голямо състезание ще направи Ерика Зафирова, която е включена и в двете съчетания. Националката заменя контузената Елена Бинева. „На всички отбори съчетанията им са много силни в тази предолимпийска година, няма да е никак лесно състезание – заяви Весела Димитрова, старши треньор. – Но и нашите момичета са в доста добра форма.“  Още през 2018-а ансамбълът ни си осигури квота за олимпиадата Токио 2020 с бронза на турнира в София. У нас този път няма да дойдат отборите на Испания и Азербайджан. Но пък Русия, Италия, Украйна, Беларус, Япония пристига с най-добрите си състезателки. Гост на надпреварата ще бъде олимпийската шампионка Алина Кабаева (Русия), който идва в ролята на треньор на една от девойките. В индивидуалната надпревара на килима ще излязат състезателки от 29 страни. „Тази година съм още по-мотивирана, защото миналата пропуснах заради травма – каза капитанката Невяна Владинова. – Много важно състезание, което да ни подготви за световното, на което ще гоним две квоти за игрите.“  И този път ще бъде избрана Кралица на световната купа, която ще получи уникална корона.", "date": "2019.04.01", "title": " България срещу 13 ансамбъла в София"}
{"url": "https://trud.bg/%d0%b7%d0%b0%d0%bf%d0%be%d1%87%d0%bd%d0%b0-%d1%80%d0%b5%d0%bc%d0%be%d0%bd%d1%82%d1%8a%d1%82-%d0%bd%d0%b0-%d0%ba%d0%bb%d1%8e%d1%87%d0%be%d0%b2-%d0%b1%d1%83%d0%bb%d0%b5%d0%b2%d0%b0%d1%80%d0%b4-%d0%b2/", "text": "Започна ремонтът на ключовия булевард „Захари Стоянов“ в Бургас. От началото на седмицата стартира изпълнението на първия от общо четири етапа, на които е разделен проектът. За начало ще се работи в участъка от кръстовището на бул. „Захари Стоянов“ с ул. „Александър Георгиев Коджакафалията“ (вътрешната магистрала на „Меден рудник“) до кръстовището на бул. „Захари Стоянов“ с ул. „Георги Попаянов“. Строителите ще започнат с премахване на старата и полагане на нова асфалтова настилка в платното, водещо от к-с „Меден рудник“ в посока Пътен възел Юг. През това време автомобилите ще се движат двупосочно в свободното друго платно. Няма да има промяна в организацията на движение в долния участък, под кръстовището на бул. „Захари Стоянов“ с ул. „Георги Попаянов“. Ремонтът ще бъде труден, тъй като бул. „Захари Стоянов“ е основната входно-изходна артерия на огромния жилищен комплекс, в който едновременно с броя на жилищните сгради и техните обитатели, расте и броят на автомобилите. В пиковите часове сутрин и вечер със сигурност преминаването ще бъде забавено и затруднено, съобщават от общината. От кметството призовават гражданите по-често да използват градския транспорт. Един автобус събира сто и повече души. Това означава десетки автомобили по-малко на пътя в същото време, коментират експертите. Изпълнението на първи етап на проекта ще продължи две седмици. За началото и сроковете на втори и следващите етапи, както и за възможни промени в хода на ремонта, Община Бургас ще уведомява своевременно своите жители и гости. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.04.01", "title": " Започна ремонтът на ключов булевард в Бургас"}
{"url": "https://trud.bg/%d0%bf%d1%80%d0%b5%d0%bc%d0%b8%d0%b5%d1%80%d1%8a%d1%82-%d0%b1%d0%be%d1%80%d0%b8%d1%81%d0%be%d0%b2-%d0%bf%d1%80%d0%b5%d0%b4-%d0%bf%d1%80%d0%be%d1%82%d0%b5%d1%81%d1%82%d0%b8%d1%80%d0%b0%d1%89%d0%b8/", "text": "Завлечени производители на тютюн от Североизтока, които не са получили парите си от 2016 г. от гръцка фирма, ще бъдат обезщетени през фонд „Земедели“ с индвидуална помощ de minimis. Това обеща пред над 400 души премиерът Бойко Борисов в шуменското село Пристое, а решението ще се вземе в четвъртък. „В четвъртък във фонд „Земеделие“ взимаме решението с кметовете и областните управители. Те трябва да представят списъците и да ме уверят, че всичко в тях е истина. Има инструмент, с който можем да решим проблема“, увери Бойко Борисов. В отговор залата гръмна с аплодисменти. Преди да им каже своето решение, Борисов ги увери, че е дошъл като премиер, не като лидер на ГЕРБ и никой не бива да се чувства нито застрашен, нито привлечен от срещата в понеделник. Средствата са около 1,5 – 2 млн.лв., коментира Борисов пред медиите. И обобщи: „знам какво ще кажат много хора, но вижте, България не е само на жълтите павета. Това са хора отрудени, в земята, в тютюна, за какво ли не се харчат пари и заслужават да им обърнем внимание“. Пред препълнената зала той обясни, че самият много добре знае как се гледа тютюн, ходил е по бригади и едва ли има човек в България, който да не знае за какъв труд става въпрос. „България е и тук, и ако някои не го разбират в София, аз го разбирам много добре, защото в този регион навремето съм бил“, подчерта премиерът.  Той настоя да се направят списъци с ощетените производители на тютюн, но наистина с тези, които са се гърбили на полето. А кметовете на села и областните управители да удостоверят с подписите си, че точно вписаните хора имат да получават пари. Заседанието на управителния съвет на ДФ „Земеделие“ е в четвъртък и тогава въпросът ще бъде решен. Тютюнджиите поставиха и болната тема с облагането с данъци на субсидиите им, но Борисов беше откровен, че „с данъците е по-трудна работа, там само отсрочване може да се направи с години“. И даде пример с парите на мюфтийствата какъв вой се бил надигнал. „Доволни сме много, ама като видим парите наистина ще повярваме“, казаха тютюнопроизводители. Някои имат да получават по 7 000 лв., но други са завлечени с по 70 000 лв. Ходили в Гърция при Михали Михайлидис, но той си пушел пурата и нищо не последвало. Миналата седмица земеделски стопани от Североизточна България излязоха на протест заради неполучени от гръцка фирма суми за продадена продукция. Фирмата все още дължи над 1 милион лева. Стотици протестиращи блокираха главния път Шумен-Силистра в събота и заявиха, че движението няма да бъде пуснато докато при тях не дойде премиера Борисов или не получат гаранции, че ще се срещнат с него в близките дни.", "date": "2019.04.01", "title": " Премиерът Борисов пред протестиращи тютюнопроизводители: След четвъртък ще получите парите си"}
{"url": "https://trud.bg/%d0%b4%d0%b2%d0%b0%d0%bc%d0%b0%d1%82%d0%b0-%d0%b0%d0%b2%d1%82%d0%be%d1%80%d0%b8-%d0%bd%d0%b0-%d0%b0%d0%bf%d0%b0%d1%80%d1%82%d0%b0%d0%bc%d0%b5%d0%bd%d1%82%d0%b3%d0%b5%d0%b9%d1%82/", "text": "Самообявилите се за борци с корупцията и автори на “Апартаментгейт” – соросоидите Филип Гунев и Николай Стайков, се оказват собственици на скъпи имоти в топ-центъра на София. Бившият заместник-министър на вътрешните работи при Румяна Бъчварова – Филип Гунев, и бившият служител на подсъдимия олигарх Иво Прокопиев – Николай Стайков, притежават мезонети за повече от 600 000 лв. Макар да е служебен заместник-министър в кабинета на Марин Райков, назначен от близкия до Прокопиев тогавашен президент Росен Плевнелиев, Филип Гунев не е подал декларация за участието си в изпълнителната власт за 2013 г. Когато влиза в изпълнителната власт отново – в края на 2014 г., този път като титуляр заместник-министър на вътрешните работи, първо при Веселин Вучков, а после и при Румяна Бъчварова, Гунев е принуден да подаде декларация. В нея обаче остават скрити две обстоятелства – Гунев не е декларирал, че е имал депозит от почти 100 000 евро /колкото е гарантираният от държавата праг при фалит на банка/ във финансовата пирамида на банкера беглец Цветан Василев. След банкрута на КТБ обаче се разбира, че Гунев имал в нея 99 873, 80 евро. Не е известен произходът на средствата. Едва след като напуска изпълнителната власт в началото на 2017 г., Филип Гунев декларира и ново обстоятелство. Малко след като приключва краткият му мандат като служебен заместник-министър през 2013 г., когато МВР се провали тежко със скандала “Костинброд”, Филип Гунев става горд собственик на мезонет на пресечка на централната улица “Оборище”, само на няколкостотин метра от Докторската градина. Продавач на мезонета е втората съпруга на подсъдимия бивш шеф на НДК Мирослав Боршош. За 150 кв.м. и подземен гараж, оформен като мазе, Гунев плаща 322 712 лв. От тях – 117 400 лв. се оказват банков кредит, който е взет на името на Гунев и на жената, с която живее на семейни начала – Олга Шишкова. Жената на Филип Гунев е активна привърженичка на политическото ГМО на Прокопиев “Да, България”. Олга Шишкова е работила във фирмата на Ивайло Пенчев, когото кръгът около Прокопиев упорито се опитва да лансира като политик. Пенчев стана печално известен с отношението си към цената на труда у нас, както и с подкрепата си за гей-парадите. От началото на 2017 г. Гунев остава единствен длъжник към банката, като изключва жената, с която живее на семейни начала от задължените към банката, а ипотеката вече възлиза на 125 000 лв. Филип Гунев се оказва собственик и на още два по-малки апартамента в столицата, придобити, докато е част от едно от НПО-та, финансирани от мизантропа Джордж Сорос. Типично за “жълтопаветниците” от олигархичния кръг “Капитал”, които имат силен комплекс, че не са столичани по рождение, Николай Стайков и жена му Владислава Предова правят всичко по силите си, за да се представят за “стари столичани”. През 2016 г., когато Стайков не е известно с какво се е прехранвал, след като отрича да е търговец на секс-артикули, двамата с жена му купуват първия етаж в малка кооперация на ул. “Дунав”, намираща се в стария Еврейски квартал в София. За 95 квадрата и таван от почти 4 кв.м. двамата плащат 207 514 лв., за които е посочено, че са от кредит. Година по-късно, когато Стайков вече е наясно, че ще получи близо един милион лева, за да провежда избирателна “борба” с корупцията, Стайкови взимат още 25 кв.м. изба под партерния етаж, който вече притежават. Видно от ремонтните работи по имота, Стайкови са платили още поне 50 000 лв. за смяна на дограмата, изолация и т.н. Простите сметки показват, че за да се пише “стар софиянец”, на Стайков му е струвало около 300 000 лв. И двамата антикорупционни “борци” обясняват произхода на парите си с банкови кредити. Простата аритметика показва, че ако кредитът на Стайкови от над 200 000 лв. е разсрочен за 10 години, дори без лихвите, то за покриването му ще отиват по 2000 лв. на месец. Как се живее с кредит от по 1000-2000 лв., ще трябва да обяснят “борците” – Филип Гунев (който не е ясно какво точно е работил последните две години) и вярното протеже на подсъдимия Прокопиев – Николай Стайков. Двамата всячески се опитаха да прикрият разкритията за купеното на безценица от жената на председателя на ВКС Лозан Панов супер луксозно жилище, макар със същите аргументи да атакуват неудобни за олигархията политици и представители на правоохранителните институции, но ето, че ефектът на бумеранга застигна новите “активни борци” Гунев и Стайков.  ", "date": "2019.04.01", "title": " Двамата автори на “Апартаментгейт” с мезонети за повече от 600 000 лв. в София (СНИМКИ+ДОКУМЕНТИ)\t"}
{"url": "https://trud.bg/%d0%bf%d1%81%d0%b6-%d0%bf%d1%80%d0%b8%d0%b2%d0%bb%d0%b8%d1%87%d0%b0-%d0%b5%d1%80%d0%b5%d1%80%d0%b0-%d0%b1%d0%b5%d0%b7-%d0%bf%d0%b0%d1%80%d0%b8/", "text": "Андер Ерере се е разбрал с ръководството на ПСЖ и ще подпише договор с шампиона на Франция. Това разкриха медиите от Острова. Испанският халф има контракт с „Манчестър Юнайтед“ до края на лятото. Преговорите между двете страни обаче се провалиха, а играчът не остана доволен от предложението му новия условия. От това се възползва ПСЖ. Френският първенец се нуждае от човек, който да замени напускащия Адриен Рабио. „Неговата енергия и упоритост е жизненоважна за „Юнайтед“, каза мениджърът на тима Оле Гунар Солскяер. Въпреки това, Ерера е предпочел да смени обстановката след 5 сезона на „Олд Трафорд“. Той бе привлечен през 2014 година от „Атлетик“ (Билбао) за 36 млн. евро. 29-годишният полузащитник има 187 мача за „червените дяволи“ във всички турнири и 20 отбелязани гола.", "date": "2019.04.01", "title": " ПСЖ привлича Ерера без пари"}
{"url": "https://trud.bg/%d0%b2%d1%8a%d0%b7%d1%80%d0%b0%d1%81%d1%82%d0%b5%d0%bd-%d0%bc%d1%8a%d0%b6-%d0%b5-%d0%bf%d0%be%d1%87%d0%b8%d0%bd%d0%b0%d0%bb-%d0%b2-%d0%bc%d0%b5%d1%82%d1%80%d0%be%d1%81%d1%82%d0%b0%d0%bd%d1%86%d0%b8/", "text": "Възрастен мъж е починал в метростанция „Сердика 2“. Това съобщи директорът на „Метрополитен“ инж. Стоян Братоев. Стълбището на метростанцията е било затворено до пристигането на екип на Съдебна медицина. В момента то е отворено и движението се осъществява нормално. Не се съобщава причината за кончината на мъжа.", "date": "2019.04.01", "title": " Възрастен мъж е починал в метростанция „Сердика 2“"}
{"url": "https://trud.bg/%d1%82%d1%80%d0%b0%d0%bd%d1%81%d0%bf%d0%be%d1%80%d1%82%d0%bd%d0%b0%d1%82%d0%b0-%d0%ba%d0%be%d0%bc%d0%b8%d1%81%d0%b8%d1%8f-%d0%bd%d0%b0-%d0%b5%d0%b2%d1%80%d0%be%d0%bf%d0%b0%d1%80%d0%bb%d0%b0%d0%bc/", "text": "Спорният пакет „Мобилност“ най-вероятно ще бъде гласуван утре от транспортната комисия на Европейския парламент, научи   от отлично информиран източник. Големият брой поправки в пакета – над 1200 се очаква да бъдат преведени за утрешното заседание. България няма постоянен представител в тази комисия и в момента българските евродепутати правят всичко възможно, за да се сменят със свои колеги от други страни. Според източника на „Хоризонт“ има надежди, че пакетът може да бъде отхвърлен в пленарната зала на тазседмичната мини сесия на Европейския парламент. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.04.01", "title": " Транспортната комисия на европарламента гласува пакета „Мобилност“ утре"}
{"url": "https://trud.bg/%d1%8e%d1%80%d0%b3%d0%b5%d0%bd-%d0%ba%d0%bb%d0%be%d0%bf-%d0%bd%d0%b0-%d0%ba%d0%be%d0%b3%d0%be-%d0%bc%d1%83-%d0%bf%d1%83%d0%ba%d0%b0-%d1%87%d0%b5-%d0%b1%d0%b8%d1%85%d0%bc%d0%b5-%d0%b3%d1%80%d0%be/", "text": "На кого му пука как сме победили? Това заяви Юрген Клоп, мениджър на „Ливърпул“, по повод коментарите след трудния успех с 2:1 над „Тотнъм“. Победата дойде след автогол в 90-ата минута. А „мърсисайдци“ се борят за титлата с „Манчестър Сити“ и всяка грешка може да е фатална. До края на шампионата остават 7 кръга, а за „Ливърпул“ са 6, тъй като са с мач повече от своя конкурент, който им дава за момента 2 точки преднина. „Казах на момчетата, че има 500 начина да се спечели един мач – разкри Клоп. – Сега победихме с грозна игра, но на кого му пука? Победихме и това е положението. Важното е, че всичко завърши добре, но трябва да свикваме с напрежението“. Неговият колега Хосеп Гуардиола пък разкри, че „Сити“ обича да е изправен до стената. Тимът със сигурност ще вземе златото, ако спечели седемте двубоя до края в първенството. „Това, че трябва да спечелим всичките си мачове във Висшата лига, може да ни помогне в другите турнири, в полуфиналите на ФА Къп и четвъртфиналите на Шампионската лига – каза Пеп. – Ако водехме с десет точки, тогава можем да станем по-отпуснати. Но сега нямам друг избор, трябва да спечелим всеки мач“.", "date": "2019.04.01", "title": " Юрген Клоп: На кого му пука, че бихме грозно"}
{"url": "https://trud.bg/%d1%81%d0%bf%d0%b0%d0%bb%d0%b5%d1%82%d0%b8-%d1%83%d0%bd%d0%b8%d0%b7%d0%b8%d1%82%d0%b5%d0%bb%d0%bd%d0%be-%d0%b5-%d0%b4%d0%b0-%d1%81%d0%b5-%d0%bc%d0%be%d0%bb%d0%b8%d0%bc-%d0%bd%d0%b0-%d0%b8%d0%ba%d0%b0/", "text": "Лучано Спалети, треньор на „Интер“, е останал разочарован от действията на Мауро Икарди, който спонтанно реши да се прибере в родната си Аржентина точно преди дербито с „Лацио“ (0:1). Нападателят тренираше на пълни обороти след официалната среща между адвоката му и представителите на клуба и дори се чакаше да играе. Икарди обаче заявил на наставника, че има травма в коляното и се прибира у дома. „Да водиш преговори с който и да е футболист и да го молиш да облече фланелката на клуб като „Интер“ е унизително както за нас, така и за феновете, и за съотборниците му – избухна Спалети. – Трябва ли да изпращам мейли до адвокатите му преди да взема решение дали ще го пусна като титуляр?“. Уанда Нара, съпруга и агент на Икарди, заяви, че футболистът иска просто да играе и няма търпение да се върне на терена.", "date": "2019.04.01", "title": " Спалети: Унизително е да се молим на Икарди"}
{"url": "https://trud.bg/%d0%b7%d0%b0%d0%b4%d1%8a%d1%80%d0%b6%d0%b0%d1%85%d0%b0-12-%d0%bd%d0%b5%d0%ba%d0%b0%d0%b7%d0%be%d0%bd%d0%bd%d0%b8-%d0%bc%d0%b8%d0%b3%d1%80%d0%b0%d0%bd%d1%82%d0%b8-%d0%b2-%d1%81%d0%be%d1%84%d0%b8%d0%b9/", "text": "12 незаконно пребиваващи чужденци са установени на територията на РУ- Костинброд. Задържани са водачите на два автомобила, съобщиха от пресцентъра на МВР. Около 23.00 часа на 30 март, на второкласен път 81, близо до разклона за с. Драговищица, полицейски служители спрели за проверка лек автомобил „Мицубиши“. В колата били установени 12 чужди граждани, без документи за самоличност, самоопределящи се като афганистанци. Втори автомобил – „Фолксваген Поло“, чийто водач не се подчинил на даденото му полицейско разпореждане, е спрян минути по-късно. Мъжете са отведени в РУ-Сливница за извършване на проверка и продължаване на работата с тях от служители на група „Миграция“ към областната дирекция. Двамата водачи са задържани за срок до 24 часа. По случая е образувано досъдебно производство, разследването по което продължава.", "date": "2019.04.01", "title": " Задържаха 12 неказонни мигранти в Софийско"}
{"url": "https://trud.bg/%d0%ba%d0%bb%d0%b8%d1%87%d0%ba%d0%be-%d0%bf%d0%b0%d0%ba-%d0%bd%d0%b0-%d1%80%d0%b8%d0%bd%d0%b3%d0%b0-%d0%bd%d0%b0-25-%d0%bc%d0%b0%d0%b9-%d0%b2-%d0%ba%d0%b8%d0%b5%d0%b2/", "text": "Бившият световен шампион в тежката категория на профи бокса Владимир Кличко ще се завърне на ринга. 43-годишният украинец е бил съблазнен от офертата на компанията за онлайн излъчване DAZN, която му предлага 120 милиона долара за три мача. Според медиите в Украйна първият от тях ще е в Киев на 25 май. А плановете за следващите два са битки за титли – бой с Дионтей Уайлдър и реванш с Антъни Джошуа, който „пенсионира“ Кличко преди 2 години. Сред възможните съперници е и Тайсън Фюри, който детронира украинеца в края на 2015-а.", "date": "2019.04.01", "title": " Кличко пак на ринга на 25 май в Киев"}
{"url": "https://trud.bg/%d0%b8%d0%bb%d0%be%d0%bd-%d0%bc%d1%8a%d1%81%d0%ba-%d0%bd%d0%b0%d0%bf%d0%b8%d1%81%d0%b0-%d0%bf%d0%b5%d1%81%d0%b5%d0%bd-%d0%b7%d0%b0-%d1%83%d0%b1%d0%b8%d1%82%d0%b0-%d0%b3%d0%be%d1%80%d0%b8%d0%bb%d0%b0/", "text": "Основателят на корпорациите „Тесла“ и „Спейс Х“, Илoн Мъск, написа и изпълни рап песен за горилата Харамбе, която беше застреляна след инцидент в зоопарк. Той представи лиричното си произведение в Туитър и сподели, че песента за Харамбе може да се превърне в най-добрата му работа, предава  . В двеминутното парче Мъск отдава почит на 17-годишната горила, която беше застреляна в зоопарк в Синсинати. Приматът взел на ръце дете, което паднало в неговата клетка и го носел около десет минути. Детето не е пострадало, но ръководството на зоологическата градина решило да се справи с примата, като го застреляло. Песента на Мъск беше представена под псевдонима Emo G Records и е слушана повече от 700 000 пъти.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.04.01", "title": " Илон Мъск написа песен за убита горила"}
{"url": "https://trud.bg/%d0%bd%d0%b0%d0%b9-%d0%b4%d0%be%d0%b1%d1%80%d0%b8%d1%82%d0%b5-%d0%b4%d0%b5%d1%86%d0%b0-%d0%ba%d0%b0%d1%80%d0%b0%d1%82-%d1%81%d0%ba%d0%b8-%d0%b2-%d0%b1%d0%b0%d0%bd%d1%81%d0%ba%d0%be-2/", "text": "Легендарната писта „Томба“, която прие стартовете от Световната купа по ски алпийски дисциплини в Банско, стана арена и на финалите на 11-ото издание на проекта „Научи се да караш ски“ на БФСки и ММС. Преди това най-добрите деца от страната изгледаха стартове в супергигантския слалом от държавното първенство.  Участие във финалния лагер в Банско взимат 22 деца от 7 района на България, където се проведе проекта през сезона. След състезанието всички малки скиори бяха наградени от Георги Бобев, вицепрезидент на БФСки и генералния секретар Пепа Мицева.  Тази зима през програмата минаха 2253 деца от София, Банско, Самоков, Смолян, Чепеларе, Берковица, Плевен, Благоевградска и Софийска област.  А в Троян за първи път имаше и ски бягане. Така общият брой на преминалите през „Научи се да караш ски“ вече е над 32 000.", "date": "2019.04.01", "title": " Най-добрите деца карат ски в Банско"}
{"url": "https://trud.bg/%d0%bf%d0%be%d1%87%d0%b8%d0%bd%d0%b0-%d0%bf%d1%8a%d1%80%d0%b2%d0%b8%d1%8f%d1%82-%d0%bd%d0%b8-%d0%be%d0%bb%d0%b8%d0%bc%d0%bf%d0%b8%d0%b9%d1%81%d0%ba%d0%b8-%d1%88%d0%b0%d0%bc%d0%bf%d0%b8%d0%be%d0%bd/", "text": "На 87-годишна възраст почина Димитър Добрев, първият ни олимпийски шампион по класическа борба, съобщават от родната федерация. На игрите Рим 60 той печели златото в кат. до 79 кг. Същата година е обявен за спортист №1 на България. Четири години по-рано печели и сребърен медал на игрите Мелбърн 56. Добрев е първият и единствен национален треньор в двата стила.  Откривател на легендарните Боян Радев и Петър Киров. Треньор е, когато Боян Радев печели една от олимпийските си титли. Поклонението ще е в четвъртък, часът и мястото ще бъдат обявени допълнително. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.04.01", "title": " Почина първият ни олимпийски шампион по класическа борба"}
{"url": "https://trud.bg/2-%d0%bc%d0%bb%d0%bd-%d0%bb%d0%b2-%d0%b7%d0%b0-%d0%be%d1%82%d0%b4%d0%b5%d0%bb%d0%b5%d0%bd%d0%b8%d1%8f%d1%82%d0%b0-%d0%bf%d0%be-%d1%81%d1%8a%d0%b4%d0%b5%d0%b1%d0%bd%d0%b0-%d0%bc%d0%b5%d0%b4%d0%b8/", "text": "С близо 2 млн. лв. държавата ще подпомогне отделенията по съдебна медицина в страната, които са в тежко състояние заради лоша материална база и недостиг на специалисти. В момента тече втори етап на финансиране по това направление от страна на Министерството на здравеопазването, при който ще бъдат отпуснати 500 хил. лв. за дейността на съдебно-медицинските звена. Със средствата ще бъде закупено специализирано оборудване за 6 областни центъра.  Отделенията в държавните лечебни заведения у нас са структурирани в 6 главни областни центъра и 24 второстепенни и са общо 30 на брой. Първият етап от подпомагането на тези звена вече се изпълнява и при него за подобряване на материално-техническата база бяха осигурени 1 472 600 лв. от бюджета на здравното ведомство. Парите са предоставени за ремонт и оборудване на всичките 30 отделния по съдебна медицина. През настоящата година започва и процес на обновяване и подобряване на материалната и техническата база на 12-те държавни психиатрични болници и на психиатричните отделения у нас, които са в 16 държавни болници. За целта са предвидени средства в размер 2 865 000 лв.", "date": "2019.04.01", "title": " 2 млн. лв. за отделенията по съдебна медицина\t"}
{"url": "https://trud.bg/%d1%81%d1%8a%d1%81%d0%b5%d0%b4%d1%81%d0%ba%d0%b8-%d1%84%d0%b0%d1%81-%d0%b7%d0%b0%d0%bf%d0%b0%d0%bb%d0%b8-%d0%b1%d0%b0%d0%bb%d0%ba%d0%be%d0%bd-%d0%b2-%d1%88%d1%83%d0%bc%d0%b5%d0%bd/", "text": "Тераса на жилище в Шумен пламна внезапно, от огъня са унищожени освен вещи на балкона и климатик в стая, съобщават в понеделник от ОДМВР-Шумен. По случая е започнато досъдебно производство за палеж. Пожаро-техническа експертиза ще изяснява как е възникнал огъня. Пламъците били усетени минути след 10 часа преди обяд в жилище на ул. “Червена стена“ в Шумен и на помощ били извикани огнеборци. Те заварили да гори тераса на апартамент на втория етаж. Пламъците първо подхванали два шкафа, единия с книги, другия с инструменти на балкона. Изгоряло е и вътрешно тяло на климатик, гардероб, унищожена е около 6 кв. м. ПВЦ-дограма и около 3 кв.м. остъкление на тераса. Пожарът бил погасен с 1 тон вода. Възможно е пламъците да са тръгнали от хвърлена незагасена цигара от съседи над апартамента. Не се изключва и версията за късо съединение, но тя е малко вероятна.", "date": "2019.04.01", "title": " Съседски фас запали балкон в Шумен"}
{"url": "https://trud.bg/%d0%bb%d0%b8%d0%bb%d1%8f%d0%bd%d0%b0-%d0%bf%d0%b0%d0%b2%d0%bb%d0%be%d0%b2%d0%b0-%d0%bc%d0%be%d0%b3%d0%b0-%d0%b4%d0%b0-%d0%b7%d0%b0%d1%89%d0%b8%d1%82%d1%8f-%d0%b8%d0%bd%d1%82%d0%b5%d1%80%d0%b5%d1%81/", "text": "„Вярвам, че имам какво да дам и в Европейския парламент. Това заяви пред   Лиляна Павлова, която е седма в евролистата на ГЕРБ и бивш министър на европредседателството и региналното развитие. „Мога да защитя интереса на българските граждани в европейските институции, с опита, който имам. Имам над 20 години опит в европейските фондове, програми и проекти и като експерт, и като политик. Председателството беше черешката на тортата – нещо, което ми даде възможност да усъвършенствам опита си, познанията и експертизата си на едно ново ниво“, посочи Павлова. Въпреки досегашният си опит в политиката, Павлова е кандидат, издигнат от гражданската квота на ГЕРБ. „Не съм член на ГЕРБ, аз съм от гражданската квота, аз съм експерт и именно тази моя експертиза в европейските политики, фондове и програми е тази, за която съм оценена, подкрепена и на която се разчита“, допълни кандидатът за евродепутат. По думите ѝ в момента Европа е в ситуация на кръстопът между реализма и популизма. „Трябва да намерим най-добрия баланс, за да отстоим националния си интерес, но да запазим Европа такава, каквато я искаме за нашите деца. Новото поколение, младото поколение, свикна с възможностите да пътуват без виза, да учат, където пожелаят, те го приемат за даденост – по-добрата инфраструктура, по-добрият начин на живо“, допълни бившият министър. Лиляна Павлова посочи, че по време на българското европредседателство страната ни се е доказала като обединител. „България, в един кризисен момент за Европа, се яви като обединител, може да сме новоприсъединила се държава, но показахме, че можем да бъдем обединител, който търси консенсуса и диалога по трудни теми – Западни Балкани, Турция, миграция“, каза още тя. Кандидатът за евродепутат беше категорична, че темата за пакет „Мобилност“ и новите регулации за превозвачите са били засегнати по време на българското европедседателство. По думите ѝ казусът е бил обсъждан, както на политическо, така и на експертно ниво.“Важно е да изпратим силен български отбор в европарламента, който да отстоява националния интерес. Там трябва да сме единни, независимо, че представляваме различни политически семейства. Призоваваме за една честна игра, един феърплей. Ние сме техните представители там, които ще защитаваме техните интереси и ще загърбим политическите ежби“, каза Павлова. Тя заяви, че призивът на ГЕРБ за единение не е опит да се заглуши скандалът „Апартаментгейт“. „Ние никога не замитаме, винаги поемаме своята отговорност, дори да няма доказана вина и закононарушение. Всеки носи моралната отговорност с подаване на оставка, както и в този казус. За разлика от другите партии, при нас това е стандарт, който нито една партия не направи. Да, имаме нанесена имиджова щета, но понесохме отговорност“, допълни кандидатът за евродепутат. Павлова посочи, че ГЕРБ няма да се разочароват, ако не достигнат желаните резултати на предстоящите избори, защото това ще бъде волята на избирателите.“За мен кампанията е едно голямо предизвикателство, аз обичам да пътувам, да се срещам с хората и да чувам какво ги вълнува &ndash; Глас народен, глас Божи. Каквото кажат, каквото изберат, дали искат да ги представлява някой, който знае и може или да изберат различното“, допълни бившият министър. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.04.01", "title": " Лиляна Павлова: Мога да защитя интереса на българските граждани в европейските институции"}
{"url": "https://trud.bg/%d1%80%d1%83%d0%bc%d0%b5%d0%bd-%d0%bf%d0%b5%d1%82%d0%ba%d0%be%d0%b2-%d0%b2%d1%81%d0%b8%d1%87%d0%ba%d0%b8-%d0%ba%d0%b0%d0%bd%d0%b4%d0%b8%d0%b4%d0%b0%d1%82%d0%b8-%d0%bd%d0%b0-%d0%b3%d0%b5%d1%80%d0%b1/", "text": "„Всички кандидати на ГЕРБ за евровота са в асансьора на Цветанов, а този асансьор върви надолу – това е катастрофата на България“, това коментира председателят на АБВ Румен Петков пред   по повод скандала с евтините апартаменти на властта и оставката на Цветан Цветанов. „Не може да се каже, че си недосегаем – „няма кой да ме накаже“, връщаме се в 30-те години в САЩ във времената на мафията – попрекалил е“, коментира още той. Цветан Цветанов заяви преди няколко дни, че няма кой да го накаже. Според Петков тази фраза означава, че е недосегаем. „Човекът си живее с усещане на недосегаемост. И в действителност показа, че няма кой да го накаже. По този начин стимулира политическата корупция. Това е грозновато. Няма как човек, който цял живот е бил на държавна работа, както и родителите му, да има 6 апартамента. Това да бъде повод да бъде фаворизиран от наша приятелска страна. Няма как да тръгне разследване за продажби на паспорти и на гражданство, да арестуват 10 души, да купуваме F-16 и разследването да спре. Не се прави така в политиката“, отбеляза председателят на АБВ. По повод явяването на евровота в коалиция с други партии и с името „Коалиция за България“, Петков обясни, че не разбира защо се появява някакво съмнение, че името се използва за объркване на електората. „Не бива да се подценява избирателят. Много глуповати обяснения, не бива да се мисли, че ще се подведат някои избиратели по името, не бива да се подценява електоратът“, каза още той. Новото обединение носи използваното от повече от 10 години от БСП и няколко малки партии название. „Това име не е тяхно, не може да се краде нещо, което не е тяхно, да твърдиш, че име на коалиция е име на партия е политическо невежество. Ясно са казали, че не го желаят“, обясни председателят на АБВ. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.04.01", "title": " Румен Петков: Всички кандидати на ГЕРБ за евровота са в асансьора на Цветанов, а той върви надолу"}
{"url": "https://trud.bg/%d0%bc%d0%be%d1%81%d0%b2-%d0%be%d0%b1%d0%b6%d0%b0%d0%bb%d0%b2%d0%b0-%d0%b0%d0%b1%d1%81%d1%83%d1%80%d0%b4%d0%bd%d0%be-%d1%81%d1%8a%d0%b4%d0%b5%d0%b1%d0%bd%d0%be-%d1%80%d0%b5%d1%88%d0%b5%d0%bd%d0%b8/", "text": "Министерството на околната среда и водите обжалва решението на 3-членен състав на Върховния административен съд, с което ведомството се задължава да подложи на Екологична оценка (ЕО) новия План за управление на Национален парк „Пирин“. Магистратите се произнесоха в началото на март след жалби на две „зелени“ организации – WWF-България, ръководена от Веселина Кавръкова и Асоциация на парковете (АПБ), управлявана от мъжа й Тома Белев. В нашата страна няма закон, който задължава да се правят ЕО и Оценка за съвместимост на Планове за управление (ПУ) на защитени територии. Такива оценки се възлагат само, когато има конкретно намерение за инвестиция, с точни параметри, локация и координати. Единственият План, подложен на ЕО преди почти 20 години, е този на Природен парк „Странджа“, който до днес не е влязъл в сила. Но в границите на ПП „Странджа“ е трябвало да се изгражда курортно селище със стотици жилища. „Зелените“ са наясно с това, тъй като именно организациите от „За да остане природа в България“ са автори на повечето ПУ на Национални и Природни паркове. Сега действащият План на НП „Пирин“ не е подлаган на ЕО. Същото важи за „Централен Балкан“, който преди седмица бе включен в ЮНЕСКО, както и за НП „Рила“. А частта в ПУ на „Пирин“ – „Норми и режими“, е изработена от Тома Белев. Той е и нелегитимен председател на АПБ, заради чиято жалба и тази на жена му 3-членният състав на ВАС взе абсурдното си решение. Белев е и ръководител на екипа, изготвил ПУ на Природен парк „Българка“, на който също не е правена екооценка, въпреки че там има два инвестиционни проекта – обходният път за Габрово, имащ и строително разрешение, и бъдещият тунел под Шипка. А туристическата зона в Плана на ПП „Българка“ е почти 8%. „Еколозите“ манипулират, че ЕО е задължителна, само когато техни организации не са писали даден план. Дори намесиха Европейската комисия, като по време на делото излъгаха, че има нарушени евродирективи. Но още миналата година комисарят по околна среда и рибарство Кармену Вела няколко пъти обяви, че нарушения в Пирин няма. Българският съд постанови точно обратното. Причината е, че на всяко заседание по казус за защитена територия под прозорците на магистратите се организират „зелени“ протести, с които им се оказва натиск.", "date": "2019.04.01", "title": " МОСВ обжалва абсурдно съдебно решение на ВАС\t"}
{"url": "https://trud.bg/%d1%81%d1%82%d1%80%d0%b0%d0%bd%d0%b8%d1%82%d0%b5-%d0%be%d1%82-%d0%bd%d0%b0%d1%82%d0%be-%d0%be%d0%b1%d1%81%d1%8a%d0%b6%d0%b4%d0%b0%d1%82-%d0%bf%d0%be%d0%b2%d0%b8%d1%88%d0%b0%d0%b2%d0%b0%d0%bd%d0%b5/", "text": "Външните министри на страните от НАТО ще обсъдят тази седмица допълнително повишаване на присъствието на Алианса в Черно море. Това съобщи генералният секретар на пакта Йенс Столтенберг в навечерието на министерската среща на 3 и 4 април във Вашингтон, информира   На нея ще бъде отбелязана и 70-годишнината от подписването на Вашингтонския договор, който поставя началото на Пакта. Вицепремиерът и министър на външните работи Екатерина Захариева също ще участва в срещата. Миналата година Алиансът е увеличил почти два пъти присъствието си в Черно море в сравнение с 2017-та. Столтенберг очаква министрите на външните работи от НАТО да обсъдят допълнителни учения в региона, които обхващат подготовка на военноморските и граничните сили. Грузия и Румъния ще бъдат домакините на следващите учения. „НАТО също е разтревожен от агресивно поведение на Русия, включително действия й Украйна и задържането на украински моряци и кораби в Азовско море. НАТО вече засили присъствието си в Черно море. Продължаваме да работим в тясно сътрудничество с нашите партньори в региона“, заяви Столтенберг. Той отново призова Русия да освободи задържаните в Керченския проток украински моряци и техните кораби. Той подчерта, че Русия продължава да нарушава договора за ракетите със среден и малък обсег. Затова във Вашингтон външните министри ще обсъдят следващите стъпки на НАТО. „Очаквам министрите да бъдат много ясни относно необходимостта Русия да се върне в договора. Но в същото време очаквам министрите да бъдат също толкова ясни и по отношение на необходимостта НАТО да се подготви за свят без договор за ракетите със среден и малък обсег и с повече руски ракети в Европа“, каза още генералният секретар на НАТО. Столтенберг обяви, че държавите от НАТО продължават да увеличават бюджетите си за отбрана. Той потвърди и отделянето на 260 милиона евро за построяването на съоръжение за съхранение и поддръжка на американска военна техника в Полша. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.04.01", "title": " Страните от НАТО обсъждат повишаване на присъствието на Алианса в Черно море"}
{"url": "https://trud.bg/%d1%81%d1%80%d0%b5%d1%89%d1%83-10-%d0%ba%d0%b3-%d1%81%d1%82%d0%b0%d1%80%d0%b0-%d1%85%d0%b0%d1%80%d1%82%d0%b8%d1%8f-%d0%b3%d0%be%d1%80%d1%81%d0%ba%d0%b8-%d0%b4%d0%b0%d1%80%d1%8f%d0%b2%d0%b0%d1%82/", "text": "Седмицата на гората стартира в Шуменско с много забавни игри и демонстрации за деца. В ДГС-Смядово горски служители ще дарят на всеки ентусиаст, донесъл поне 10 кг. стара хартия, дръвче за залесяване. Кампания за предаване на отпадъци за рециклиране имаше и м.г. и тя се оказа сред най-полезните. Повече от 1 тон хартия събраха за десетина дни смядовските горски. В понеделник директорът на ДГС-Смядово инж. Сава Савов даде старт на празничната седмица. Горският педагог на стопанството Александрина Карева и нейни колеги от ДГС-Шумен, ПП „Шуменско плато“ и СИДП организираха урок за малчуганите от местната забавачка „Маргаритка“. Всяко дете получи книжка, отпечатана специално за Седмицата на гората, както и много подаръци. По време на урока малчуганите засадиха и своята първа фиданка, научиха и с какво се хранят дръвчетата и как растат, с какво се храни и всяко едно животно, което обитава българските гори и планини.  В края на урока по Горска педагогика противопожарният екип на стопанството направи пред децата демонстрация как се гаси огън и обясни на децата защо не трябва да се пали в близост до гората. Проявите по повод Седмицата на гората в област Шумен продължават и във вторник с дарение на компютър от експертите на ПП „Шуменско плато“ за читалището в кв.“Кирково“, поход с игри и състезания за ученици от две училища, организиран от служителите на ДГС-Преслав.", "date": "2019.04.01", "title": " Срещу 10 кг. стара хартия горски даряват дръвче за залесяване"}
{"url": "https://trud.bg/%d0%b8%d0%b2%d0%b5%d0%bb%d0%b8%d0%bd%d0%b0-%d0%b2%d0%b0%d1%81%d0%b8%d0%bb%d0%b5%d0%b2%d0%b0-%d0%b8%d1%81%d0%ba%d0%b0-%d0%bc%d0%b8-%d1%81%d0%b5-%d1%82%d0%b0%d0%b7%d0%b8-%d0%ba%d0%b0%d0%bc%d0%bf%d0%b0/", "text": "Нашите представители в ЕП имат своето важно място, за да защитават и националните позиции. Иска ми се тази кампания да не е война, а състезание на идеи, на позиции и тези. За нас е важно да получим доверието на хората, това зави бившият екоминистър Ивелина Василева пред  Откакто съм в политиката и в ГЕРБ никога не съм смятала, че мястото има значение. Значение има отбора и екипа, а ние сме екип и отбор – така Василева коментира своето 9-то място в евролистата на ГЕРБ. Кампанията за евроизборите трябва да бъде търсене на отговори и на решения за предизвикателствата, които стоят пред Европа и пред България, каза Василева и допълни, че кампанията ще е тежка. „Аз ще дам всичко от себе си и в кампанията, за да работя за това. Относно преференциите, конституционно право е на всеки български гражданин е да гласува и да даде волята си за политическата сила, която желае да го представлява, както и определен представител на тази политическа сила. Но нашата цел е тази ние в екип, заедно да бъдем сред хората и да обясняваме. Говорим за избори, по време на които трябва да бъдат избрани българските представители в ЕП. Знаем стилистиката и на водача на листата на БСП, и на колегите, които близо два месеца са извън НС – мястото, където е удачно да бъдат водени дебатите по вътрешнополитическите теми и където опозицията има своята роля. Тя е полезна роля на коректив, от която те за съжаление абдикираха“, коментира Василева. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.04.01", "title": " Ивелина Василева: Иска ми се тази кампания да не е война, а състезание на идеи"}
{"url": "https://trud.bg/%d0%bf%d0%b5%d1%82%d1%8f-%d0%b0%d0%b2%d1%80%d0%b0%d0%bc%d0%be%d0%b2%d0%b0-%d0%bf%d1%80%d0%b8%d0%bd%d1%86%d0%b8%d0%bf%d1%8a%d1%82-%d0%bd%d0%b0-%d1%82%d0%be%d0%bb-%d1%82%d0%b0%d0%ba%d1%81%d0%b8%d1%82/", "text": "Основният принцип на тол таксите ще е, който руши и замърсява повече, да плаща повече. Това каза на брифинг министърът на регионалното развитие и благоустройството Петя Аврамова. „Нашите партньори от Световната банка изготвиха тарифи за тол системата. Тарифата, която днес представихме пред превозвачите, е консервативен вариант, който искаме да обсъдим“, заяви Аврамова. Според нея разговорите по въпроса ще бъдат трудни. „Това всъщност е една тежка, но безкрайно необходима реформа. Близо 70% от българите смятат, че е по-справедливо тежкотоварните автомобили да заплащат повече за пътуването по републиканската пътна мрежа“, коментира тя. По думите й цените на тол таксите, които са заложени в предложението на Световната банка за автомобилите от 3,5 до 12 тона, са най-ниските в Европа. Аврамова посочи, че цените на тол таксите за автомобилите над 12 тона са средни за Европа, а за автобусите тарифата е ниска. Министърът на регионалното развитие и благоустройството добави, че ще са необходими отколо 1 млрд. лв. на година, за да може Агенция „Пътна инфраструктура“ (АПИ) да изпълнява задълженията си. Тя посочи, че на превозвачите е представена комбинация от тарифи за различните превозни средства, както и в зависимост от екологичния клас. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.04.01", "title": " Петя Аврамова: Принципът на тол таксите ще е, който руши и замърсява повече, да плаща повече"}
{"url": "https://trud.bg/%d0%be%d0%ba%d1%80%d1%8a%d0%b6%d0%bd%d0%b8%d1%82%d0%b5-%d0%bf%d1%80%d0%be%d0%ba%d1%83%d1%80%d0%be%d1%80%d0%b8-%d0%b2-%d0%b3%d0%b0%d0%b1%d1%80%d0%be%d0%b2%d0%be-%d1%80%d0%b0%d0%b1%d0%be%d1%82%d0%b8/", "text": "Представен бе годишният отчетен доклад за дейността на прокуратурите от Габровския съдебен район за 2018 г. На събранието присъстваха завеждащ отдел „Специализиран“ при Върховна касационна прокуратура Румяна Арнаудова и завеждащ отдел „Досъдебен“ при Върховна касационна прокуратура Валери Първанов. От Апелативна прокуратура Велико Търново присъстваха и.д. Апелативен прокурор Таня Недкова и прокурор Антоанета Чакърова. За отчетния период прокурорите от региона са работили общо по 2776 преписки, като 95% от тях са били решени до края на период. През годината в съдебния район има новообразувани общо 1453 досъдебни производства. 69,5% от всички, наблюдавани през отчетния период досъдебни производства, са приключени през годината. От внесените в съда и прекратени ДП 74% са разследвани в срок до 8 месеца. Отчетени бяха основните фактори, довели до по-продължителни срокове на разследване по някои дела.  През миналата година държавните обвинители от съдебния район са внесли в съда обвинителен акт, споразумение или с предложение за освобождаване от наказателна отговорност и налагане на административно наказание общо срещу 584 лица. По разгледаните от съда дела през годината са постановени осъдителни присъди и решения спрямо 559 лица, като оправдателните присъди и решения са едва 1,96%. Прокурорите Арнаудова, Първанов и Недкова изразиха задоволство от качеството на работа на прокурорите в съдебния район, както и от полаганите усилия за намаляване сроковете на разследване по делата.", "date": "2019.04.01", "title": " Окръжните прокурори в Габрово работили по 2776 преписки за година\t"}
{"url": "https://trud.bg/%d0%b7%d0%b0%d0%bb%d0%b5%d1%81%d1%8f%d0%b2%d0%b0%d1%82-1800-%d0%b4%d0%ba%d0%b0-%d0%bd%d0%be%d0%b2%d0%b8-%d0%b3%d0%be%d1%80%d0%b8-%d0%b2-%d1%81%d0%b5%d0%b2%d0%b5%d1%80%d0%be%d0%b7%d0%b0%d0%bf%d0%b0/", "text": "Близо 1800 дка ще бъдат засадени с нови дървета тази година на територията на Северозападна България, съобщиха от Регионалната дирекция по горите /РДГ/ в Берковица. През пролетта ще бъдат залесени 418 дка, а есента – още 1 378 дка. Залесените площи през следващите месеци ще са със 122 дка повече в сравнение с 2018г. Освен със създаване на нови зелени масиви горските инспектори усилено са заети и с опазването на горските територии – извършват проверки на обекти за добив на дървесина, превозни средства и предприятия за преработка и продажба на дървен материал, заявиха от дирекцията. През последните три месеца служителите на РДГ – Берковица, са съставили 129 акта за нарушения, задържали са 238 куб.м. дърва, 9 автомобила на бракониери, 10 коне и 15 бензиномоторни триона. В сравнение със същия период на миналата година има многократно повишение на резултатите от контролната дейност – само задържани бракониерски трупи са 10 пъти повече, отбелязаха експертите. За традиционната Седмица на гората в дирекцията в Берковица и горския разсадник „Ашиклар” ще се проведат дни на отворените врати. Лесовъдите ще запознаят ученици и граждани с работата си, ще представят защитените територии в Северозапада и дейностите за поддържане и опазване на биологичното разнообразие в парка „Врачански Балкан”.", "date": "2019.04.01", "title": " Залесяват 1800 дка нови гори в Северозапада"}
{"url": "https://trud.bg/%d0%be%d1%80%d0%b3%d0%b0%d0%bd%d0%b8%d0%b7%d0%b8%d1%80%d0%b0%d1%82-%d0%b7%d0%b0-%d0%bf%d1%8a%d1%80%d0%b2%d0%b8-%d0%bf%d1%8a%d1%82-%d1%81%d1%8a%d1%81%d1%82%d0%b5%d0%b7%d0%b0%d0%bd%d0%b8%d0%b5-%d0%bd/", "text": "Състезание за най-тежък коч и най-тежък пръч за първи път ще се проведе на тазгодишния Национален събор на овцевъдите в България. По 1000 лева ще е наградата за призовото място в надпреварата. Това е най-новото състезание на събора и в него със свои животни могат да се включат стопани от цялата страна. Осмият Национален събор на овцевъдите в България ще се проведе от 10 до 12 май на поляните край Петропавловския манастир край Лясковец. Събитието се организира от Национална овцевъдна и козевъдна асоциация (НОКА), със съдействието на Министерството на земеделието, храните и горите на Република България и подкрепата на общините Велико Търново, Лясковец и Горна Оряховица. Във формата, представящ българското овцевъдство и козевъдство, ще се включат и представители на браншови организации от Европа и Азия.  През трите дни на събора ще има изложения на животни (чистопородни овце, кози, кучета, месодайни говераи др) , на селскостопанска техника и оборудване, фермерски пазар с млечни и местни хранителни продукти, кулинарни зони, традиционни занаяти, музейни експозиции, фолклорен конкурс, нестинари. Едни от големите атракции ще са фермерските състезания – ръчна срижба на овце в петък, 11 май, и състезания по ръчно доене, най-тежък коч и пръч и теглене на товари от най-големите коне – тежковози в събота, 11 май.", "date": "2019.04.01", "title": " Организират за първи път състезание на най-тежък коч и пръч на Събора на овцевъдите\t"}
