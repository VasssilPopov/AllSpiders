{"url": "https://trud.bg/%d0%b4%d0%b6%d0%b0%d0%ba%d0%bf%d0%be%d1%82%d1%8a%d1%82-%d0%b2-6-%d0%be%d1%82-49-%d0%b4%d0%be%d1%81%d1%82%d0%b8%d0%b3%d0%bd%d0%b0-6-300-000-%d0%bb%d0%b5%d0%b2%d0%b0/", "text": "След тегленето на печелившите числа в 67-ия тираж на числовите игри на Български спортен тотализатор, джакпотите в тях продължават да нарастват. За следващия тираж в неделя печалбите ще достигнат общо 10 000 000 лева, съобщават от БСТ. Джакпотът в играта 6/49 ще бъде 6 300 000 лева. За играта 6/42 джакпотът ще е 460 000 лева. В играта 5/50 сумата е до 3 000 000 лева, а в Тото Джокер – 40 000 лева. Печелившите комбинации в игрите, които бяха изтеглени на живо в предаването на СПОРТ ТОТО в ефирите на БТВ и БНТ, са: „Тото 2 – 6 от 49” – 39, 32, 3, 43, 15, 9;  Печалби от играта: Има двадесет и шест късметлии, които са познали пет от шестте печеливши числа и всеки от тях печели по 1 185 лева.  Късметлия от град Хасково спечели допълнителна печалба лек автомобил Форд Фиеста. „Тото 2 – 5 от 35”, първо теглене – 21, 15, 8, 6, 30; второ теглене – 19, 1, 31, 30, 14;  Печалби от играта: В първо теглене на играта има трима участници, познали петте печеливши числа, които печелят сумата от 7 293 лева. Във второ теглене на играта има двама участници, познали петте печеливши числа, които печелят сумата от 10 940 лева.  Двама късметлии от градовете Бургас и Варна спечелиха допълнителни парични печалби, възлизащи на 5 000 лева. „Тото Джокер”, 3-те двойки позиции и цифри – 7/6, 4/1, 1/7 ;  Печалби от играта: Има единадесет участници, познали печелившата комбинация от позиции и цифри, които печелят сумата от 2 032 лева. „Тото 2 – Рожден ден“ – 60 (година), 7 (месец юли), 20 (дата), 2 (вторник – ден от седмицата); „Тото 2 – 6 от 42” – 18, 29, 15, 34, 17, 41 + 38 (допълнително число за Втори тото шанс на играта – „Пари плюс“)  Печалби от играта: Има двама късметлии, които са познали пет от шестте печеливши числа и си разделят по 4 705 лева.  Един късметлия от Асеновград спечели наградния фонд в „Пари Плюс“, възлизащ на сумата от 5 000 лева. „Тото 2 – Зодиак” – 48, 49, 30, 1, 24 + 1 (зодия Овен) Печелившите числа в игрите Втори тото шанс на „Тото 2 – 5 от 35” и Втори тото шанс на „Тото 2 – 6 от 49“, които бяха изтеглени в понеделник, 20 август, за 66-ия тираж, са: „Втори тото шанс“ на „Тото 2 – 6 от 49“ – 2, 29, 44, 43, 41, 13 + 17 (допълнително число). „Втори тото шанс“ на „Тото 2 – 5 от 35“ – 16, 31, 6, 17, 32 + 1, 3;", "date": "2018.08.23", "title": " Джакпотът в „6 от 49“ достигна 6 300 000 лева"}
{"url": "https://trud.bg/%d0%b4%d0%b2%d0%b0%d0%bc%d0%b0-%d1%81%d0%b5-%d1%83%d0%b4%d0%b0%d0%b2%d0%b8%d1%85%d0%b0-%d0%b2-%d0%b4%d1%83%d0%bd%d0%b0%d0%b2-%d0%b7%d0%b0-%d0%b4%d0%b5%d0%bd/", "text": "Звезделин отишъл с приятел да се разхлади Две жертви взе Дунав за ден. 14-годишно момче се удави край село Остров (Врачанско), а в мрежите на рибари край село Батин (Русенска област) изплува тялото на 34-годишен мъж. Звезделин от село Галово, заедно със свой приятел на 15 години, влезли да се разхладят във водите на реката. Те обаче избрали да плажуват в района на пристанищната зона в селото. Там течението е най-силно, има и дълбоки канали и плуването е изключително опасно, разказа кметът на Остров Ирена Станкулова. Подводните течения завлекли по-малкото момче и то така и не излязло на повърхността. Още същия ден започнала акция по издирването на тялото на детето. В търсенето се включили и екип водолази. Едва вчера трупът е намерен на около 10 метра по-надолу от мястото, където се гмурнал Звезделин. Край с. Батин в местността “Лодкостоянката” рибари открили труп, заплетен в мрежите им. Мъжът е изваден с помощта на екип от сектор “Специализирани оперативни дейности” при РДПБЗН – Русе, съобщават от полицията. Извършен е оглед от дежурна оперативна група на полицията, в присъствието на съдебен лекар. Видими данни за насилствена смърт към момента няма. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.08.23", "title": " Двама се удавиха в Дунав за ден\t\t\t"}
{"url": "https://trud.bg/%d0%b5%d1%8a%d1%80-%d1%84%d1%80%d0%b0%d0%bd%d1%81-%d0%bf%d1%80%d0%b5%d0%ba%d1%80%d0%b0%d1%82%d1%8f%d0%b2%d0%b0-%d0%bf%d0%be%d0%bb%d0%b5%d1%82%d0%b8%d1%82%d0%b5-%d1%81%d0%b8-%d0%b4/", "text": "Френската авиокомпания „Еър Франс“ ще прекрати полетите си от Париж към Техеран на 18 септември, обявиха от компанията в четвъртък, посочвайки като причина слабите търговски перспективи, породени от санкциите на САЩ върху Иран, предава AFP. Съобщението от „Еър Франс“, която провеждаше полетите си към Техеран чрез нискобюджетния оператор „Joon“, идва малко, след като британската авиокомпания „British Airways“ също обяви, че прекратява полетите си към иранската столица. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.08.23", "title": " „Еър Франс“ прекратява полетите си до Техеран"}
{"url": "https://trud.bg/%d0%b0%d0%b2%d1%81%d1%82%d1%80%d0%b0%d0%bb%d0%b8%d1%8f-%d0%be%d1%82%d0%ba%d0%b0%d0%b7%d0%b0-%d0%b8%d0%b7%d0%b3%d1%80%d0%b0%d0%b6%d0%b4%d0%b0%d0%bd%d0%b5%d1%82%d0%be-%d0%bd%d0%b0-5g-%d0%bc%d1%80%d0%b5/", "text": "Китайският телекомуникационен гигант „Хуауей“ (Huawei) не получи разрешение да изгради 5G  мрежата на Австралия поради съображения за сигурност, предаде Асошиейтед прес. Тлекомуникационните мрежи от пето поколение трябва да заработят в страната през следващата година. „Хуауей“ увери, че никога не би предала данни за австралийски клиенти на китайските разузнавателни служби. В съобщението на правителството в Канбера обаче се посочва, че не съществуват достатъчно контролни механизми за ефективно овладяване на този риск.", "date": "2018.08.23", "title": " Австралия отказа изграждането на 5G мрежата на Huawei"}
{"url": "https://trud.bg/cyprus-mail-%d0%ba%d0%b8%d0%bf%d1%8a%d1%80%d1%81%d0%ba%d0%b8%d1%8f%d1%82-%d0%bd%d0%b0%d0%b4%d0%b7%d0%be%d1%80-%d0%bf%d1%80%d0%be%d1%81%d0%bf%d0%b0-%d1%81%d0%b5%d0%bd%d1%87%d0%b5%d1%81%d1%82%d0%b8/", "text": "Фалитът на застрахователната фирма „Олимпик“, която подложи на изпитание отношенията между Кипър и България, можеше да бъде избегнат ако надзорният орган на кипърския застрахователен пазар беше изпълнявал задълженията си по-стриктно, коментира кипърския ежедневник  . Позовавайки се на документи, с които разполага, изданието разкрива, че собственикът на компанията има противоречива репутация, а „Олимпик“ е натрупала искове, които надхвърлят почти четири пъти годишния оборот. Диего Гонсалес Алонсо, испански гражданин и собственик на базираната в Люксембург компания-майка на „Олимпик“ – „Хиспакол“, е бил назован в изявление на испанската Национална комисия за фондовите пазари от юни 2015 година, която предупреждава инвеститорите за неговата дейност. Алонсо придобива „Олимпик“ през януари 2016 г., когато неговата „Хиспакол“ изкупува всичките акции на застрахователното дружество от предишния му собственик Clenmay Enterprises Ltd. Други документи, с които медията разполага, показват, че одиторите от „Бейкър Тили“ (Baker Till) не могат да удостоверят, че компанията десйтвително притежава финансови активи на стойност над 200 милиона евро, за които тя твърди, че има. Междувременно, дружества, собственост на базираната в Люксембург NYSB Funds Management на Диего Гонсалес Алонсо, в САЩ и Великобритания са били закрити, а едно в Латвия е в неплатежоспособност. „Олимпик“, която генерира приход от 4 млн. евро в Кипър през 2016 г., понастоящем е изправена пред близо 2500 иска в страната на стойност около 15 млн. евро. В България, където компанията има 9-процентов пазарен дял и около 200 000 застрахователни полици издадени на шофьори, „Олимпик“ е изправена през 9500 искове на стойност 28,5 милиона евро. Въпросът за това кой носи отговорност за тези искове помрачава двустранните отношения и българските власти поискаха Кипър да поеме сметката. Местният застрахователен надзор обаче е наясно с проблемите на „Олимпик“ от 2014 г., след извършения тогава одит, пише Cyprus Mail. Виктория Натар, директор на кипърската Служба за контрол на застрахователните компании ICCS, през седмицата заяви, че е отнела лиценза на „Олимпик“ на основание, че дружеството не изпълнява предвидените от закона минимални капиталови изисквания. Ликвидацията обаче се забавя, след като компанията оспорва решението на ICCS през май и то влиза в сила чак през юли. Михалис Пападополус от кипърското финансово министерство обяснява пред медията, че одобрението на Гиего Гонзалес Алонсо за директор и собственик на „Олимпик“ е било резултат от „одит за разрешение за участие в съвета на директорите на дружество“. „Той отговаряше на всички критерии и не открихме nищо нередно“, заявява Пападополус. ICCS е извършила проверка дали испанецът е подходящ за длъжността само веднъж – преди назначаването му – и след това повече не го е проверявала. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.08.23", "title": " Cyprus Mail: Как кипърският надзор проспа сенчестия инвеститор зад „Олимпик“\t\t\t"}
{"url": "https://trud.bg/%d0%b8%d0%b2%d0%b0%d0%bd%d1%87%d0%b5%d0%b2%d0%b0-%d0%b8-%d0%b0%d0%b2%d0%b5%d1%80%d0%b8%d1%82%d0%b5-%d0%b9-%d0%b7%d0%b0%d0%b1%d0%b0%d0%b2%d0%b8%d0%bb%d0%b8-1000-%d0%bf%d1%80%d0%b5%d0%bf%d0%b8%d1%81/", "text": "„Зелената идея” за квартала била превръщана в пачки евро, става ясно от обвинителния акт на спецпрокуратурата Отстранената районна кметица на „Младост” Десислава Иванчева забавила над 1000 преписки в общината. Така под предлог, че брани „зелената идея”, тя и аверите й изнудвали строителни предприемачи. Това става ясно от обвинителния акт на спецпрокуратурата, внесен в Специализирания наказателен съд. Както писа „Труд”, кметицата Иванчева, заместничката й Биляна Петрова и бившият кмет на района Петко Дюлгеров бяха предадени на съд за корупция. Обвинението е за подкуп в особено големи размери, представляващ особено тежък случай, извършен чрез изнудване, посредством злоупотреба със служебно положение. В обвинителния акт се описва как Иванчева е избрана за кмет на столичния район и полага клетва на 24 ноември 2016 г. Жителите на квартала си спомнят, че тя дойде с лозунга за „Зелен Малдост” и че ще спре застрояването. Малко по-късно Иванчева назначава Биляна Петрова за заместник-кмет, а от април 2017 г. й възлага и ресорите „Управление на общинската собственост и жилищния фонд“ и „Регистрация и контрол на търговската дейност“. Иванчева лично слагала резолюции на преписките и те се трупали в кабинета й, пишат обвинителите. Повече от 1000 бил общият брой на откритите неразпределени преписки при претърсването в общината след ареста на кметицата. Повечето от тях се отнасяли до административни процедури, свързани с изграждане на строителни обекти в „Младост“. Едно от дружествата със забавени административни процедури било „Ваклин груп“ ООД, с управител Александър Ваклин. Всяка седмица представител на фирмата ходел в кметството и се интересувал за движението на заведената на 16 юни 2017 г. преписка. А тя стояла на бюрото на Иванчева. През октомври 2017 г. Ваклин подал жалба до главния архитект на София, а през декември с.г. завел дело и в Административния съд-София град срещу мълчаливия отказ на Иванчева. Иванчева говорила с бившия кмет Петко Дюлгеров и му казал, че приела „лично“ случая на „Ваклин груп“ заради заведеното дело и няма да пусне преписката, преди да приключи съдебното дело. На 16 март т.г. Иванчева, заместничката й Петрова и Дюлгеров се срещнали в пицария в столичния квартал „Борово”, където говорили за казуса с Ваклин и постигнали съгласие да поискат 250 000 евро подкуп от Ваклин. Дюлгеров поел ангажимент да съобщи на предприемача за сумата и да осъществява по-нататъшната комуникация. Три дни по-късно Дюлгеров поискал подкупа от Ваклин, но бизнесменът казал, че ще си помисли. Двамата се срещнали на 23 март, когато Дюлгеров предложил сумата да се плати на три части по 75 000 евро. До следващата им среща на 3 април Дюлгеров вече знаел, че „Ваклин груп“ ООД има други обекти в „Младост” и му обяснил, че ще говори с Иванчева вместо по 20 евро на квадратен метър застроена площ, за него да постигне отстъпка от 10 % на квадрат, като Ваклин вместо 1 000 000 евро, трябвало да плати 500 000 евро. Делото срещу тримата е разпределено на състав на спецсъда с председател Ива Хинов и предстои да бъде определена дата за старт на процеса.   Пачките открити в бял кашон Посредникът признава за своя дял Кметската завера в „”Младост” бе разкрита на 17 април. Според описаното в обвинителния акт към 11 ч в кафене „Мементо” в центъра на София Ваклин предал 70 000 белязани евро на Дюлгеров, който отишъл в тоалетната и си отделил своите 20% – 14 000 евро. След половин час в кафене „Марая” посредникът донесъл парите на Иванчева и Петрова. Не им ги дал там, а на тръгване се качил в служебната кола на кметиците. Седнал на задната седалка до Петрова и й дал пачките. Двете го питали дали си е взел процента и погледнали дали банкнотите са в евро. После Петрова ги оставила в бял кашон с лого на марка кафе. Точно в 12,50 ч Иванчева се обадила по телефона на служителка в общината и й наредила да намери преписката на „Ваклин груп” ООД в кабинета є и веднага да я пусне. Дюлгеров слязъл от автомобила и си тръгнал пеша. По-късно той бил арестуван с 14 000 евро, за които признал, че са от подкупа на Ваклин. Иванчева и Петрова били задържани на светофара пред Спортната палата на бул. Васил Левски”. И тримата досега са в ареста с мерки „задържане под стража”. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2018.08.23", "title": " Иванчева и аверите й забавили 1000 преписки (обзор)\t\t\t"}
{"url": "https://trud.bg/%d1%81%d0%b2%d0%b8%d0%bd%d1%8f-%d0%be%d1%80%d0%b0%d0%ba%d1%83%d0%bb-%d0%b2-%d0%bd%d0%b5%d0%b8%d0%b7%d0%b2%d0%b5%d1%81%d1%82%d0%bd%d0%be%d1%81%d1%82/", "text": "Дивата свиня-оракул Маркус е в неизвестност, заради смъртни заплахи. Животното прогнозира, че Англия ще победи Хърватия на 1/2-финалите на Мондиал 2018. В последствие обаче „шахматистите“ спечелиха и играха мач за титлата. Грешната прогноза на дивата свиня ядоса много фенове на „Трите лъва“. „Маркус е на сигурно място, което само аз знам – каза собственикът й Жюлиет Стивънс. – Страхувам се за живота й, заради това предприех този ход.“ Дивата свиня-оракул предсказва мачове на Англия от световното през 2014-та. Снимка: Twitter", "date": "2018.08.23", "title": " Свиня-оракул в неизвестност"}
{"url": "https://trud.bg/%d1%88%d0%b2%d0%b9%d1%86%d0%b0%d1%80%d1%86%d0%b8-%d0%bf%d0%be%d0%ba%d1%80%d0%b8%d0%b2%d0%b0%d1%82-%d1%81-%d0%bf%d0%bb%d0%b0%d1%82%d0%bd%d0%b8%d1%89%d0%b0-%d1%80%d0%be%d0%bd%d1%81%d0%ba%d0%b8%d1%8f/", "text": "В швейцарските Алпи платнища предпазват Ронския ледник от горещините. Той е един от най-големите в Европа. През последните години, обаче, размерите му значително намаляха, информира  . Някога бил най-внушителният ледник на Стария континент. Горещите лета, обаче, значително свили размерите му. Всяка година, заради топенето, от глетчъра изчезват по 6-8 метра. Ако тенденцията се запази, до края на века Ронският ледник ще изчезне. За фамилия Филип борбата с климатичните промени и спасяването на ледника се е превърнало в житейска мисия. Преди 150 години открили хотел в района. Още преди стотина започнали да покриват ледника с платнища, за да ограничат топенето. Бизнесът им не успял да устои на бързото топене. Те били принудени да затворят хотела, но не се отказали от спасяването на ледника. „Преди двайсетина години започнахме да покриваме ледниците със специални платнища“, обяснява Карлен Филип. Казват, че ако не са покривалата, Ронският глетчър отдавна щял да изчезне. Мисията за спасяването на ледника е трудна и доста скъпа. Само материалът за изработването на платнищата струва над 60 хиляди франка. – Скъпо е. Но ако няма лед, ще изчезнат и ледените пещери.  Всяко лято, обаче, някогашните хотелиери наемат работници и хеликоптери, за да спасят ледника и да съхранят внушителните гледки.", "date": "2018.08.23", "title": " Швйцарци покриват с платнища Ронския ледник, за да го спасят от затоплянето"}
{"url": "https://trud.bg/%d0%b7%d0%b0%d1%82%d1%8f%d0%b3%d0%b0%d1%82-%d1%80%d0%b0%d0%b7%d1%85%d0%be%d0%b4%d0%b8%d1%82%d0%b5-%d0%b7%d0%b0-%d0%be%d0%bd%d0%ba%d0%be%d0%bc%d0%b5%d0%b4%d0%b8%d0%ba%d0%b0%d0%bc%d0%b5%d0%bd%d1%82/", "text": "Промените утвърждават стандарт “Клинична хематология” По-строг контрол над разходите за онкомедикаменти предвижда проектонаредба, която е качена на сайта Министерството на здравеопазването за обществено обсъждане. “Целта на промените е да се създаде възможност за по-голям контрол на НЗОК върху разходите за лекарствените продукти, заплащани за лечение на злокачествени и хематологични заболявания в болничната помощ с обществени средства и ще способства за създаване на електронно досие на пациентите”, се посочва в мотивите към наредбата. На практика документът ще въведе допълнителни изисквания за предписване на лечение с онкомедикаменти за лица под и над 18 години от Обща онкологична комисия или Клинична комисия по хематология. Лекарствата за терапия на злокачествени заболявания са перото, по което НЗОК има най-големи разходи като средствата се увеличават всяка година. Здравната каса отчете за 2017 година рекордни разходи в размер на 45% за онкомедикаменти за болниците. Тогава при заложени 225,5 млн. лв. са били похарчени 327,6 млн. лв. или преразходът е бил около 100 млн. лв. Тези харчове на НЗОК са и сред основните причини за новата проектонаредба. Измененията предвиждат лекарствата за злокачествени солидни тумори при възрастни да се предписват от лекуващия лекар след решение на клиничната онкологична комисия по химиотерапия. Комисията ще се състои най-малко от трима лекари със специалност “Медицинска онкология”, които работят в лечебното заведение. Решенията на клиничната онкологична комисия по химиотерапия ще се вписват в протоколи и ще се подписват от членовете на комисията. Протоколите ще са валидни за срок до 180 дни, считано от началото на лечението по схемата. Проектът предвижда утвърждаване на медицински стандарт “Клинична хематология”, както и устройството, реда и организацията на работата на аптеките и номенклатурата на лекарствените продукти.", "date": "2018.08.23", "title": " Затягат разходите за онкомедикаменти\t\t\t"}
{"url": "https://trud.bg/%d1%82%d0%b5%d0%b3%d0%bb%d0%b8%d0%bc-%d0%bf%d0%be%d0%b2%d0%b5%d1%87%d0%b5-%d0%ba%d1%80%d0%b5%d0%b4%d0%b8%d1%82%d0%b8-%d0%bf%d1%80%d0%b5%d0%b7-%d0%bb%d1%8f%d1%82%d0%be%d1%82%d0%be/", "text": "Депозитите на гражданите гонят 50 млрд. лв. Домакинствата теглят повече кредити през летните месеци, показват данните на БНБ. В края на юли заемите на гражданите надхвърлят 21,1 млрд. лева, като за година те се увеличават с 10%. Половината от тях се падат на ипотечните кредити, които са в размер на 10 млрд. лева и спрямо юли 2017 г. нарастват с 9,2%. По-сериозно е увеличението при потребителските заеми, които възлизат на 8,8 млрд. лв. и се увеличават с 15% както на годишна база, така и спрямо предходния месец. По-слабо се развива кредитирането на бизнеса, където ръстът е едва с 3,4% за година, а заемите за фирмите стигат 32,35 млрд. лева. Граждани и фирми продължават да трупат пари в банките и през летните месеци, показват данните на БНБ. В края на юли 2018 г. депозитите на неправителствения сектор са 75,24 млрд. лв., катогодишното им увеличение е с 8,8%. От тях спестяванията на бизнеса са за 23,27 млрд. лв. и спрямо същия месец на 2017 г. се увеличават с 16,4%. Депозитите на финансовите предприятия намаляват с 18% на годишна база през юли 2018 година и в края на месеца достигат 2,59 млрд. лв. Домакинствата дължат на влог 49,38 млрд. лв., като сумата се увеличава със 7,3% за година.", "date": "2018.08.23", "title": " Теглим повече кредити през лятото\t\t\t"}
{"url": "https://trud.bg/%d0%bc%d0%be%d1%81%d0%ba%d0%b2%d0%b0-%d0%be%d0%b1%d0%b5%d1%89%d0%b0-%d0%b0%d0%b4%d0%b5%d0%ba%d0%b2%d0%b0%d1%82%d0%b5%d0%bd-%d0%be%d1%82%d0%b3%d0%be%d0%b2%d0%be%d1%80-%d0%bd%d0%b0-%d0%bd%d0%be%d0%b2/", "text": "Москва ще даде адекватен отговор на възможните нови санкциите на САЩ против Русия, при все че Кремъл винаги е подчертавал, че това не е инициатива на руските власти, а само и единствено ответна мярка, заяви говорителят на министерството на външните работи на Русия Мария Захарова, цитирана от РИА Новости. „Ако говорим хипотетично за налагането на санкции – нови, още едни, обновени, коригирани и така нататък – както знаете, за съжаление, ще дадем адекватен отговор на тях и няма да коментираме работния процес при взимането на тези решения. Но, както винаги подчертавам, тези адекватни отговори не са наш избор, не са решенията, които Русия предприема инициативно, а са изключително и само в отговор на наложените санкции“, заяви тя по време на брифинг, отговаряйки на въпрос, какви са вариантите за отговор обсъждани в Москва, в случай на въвеждането на нови санкции от страна на САЩ.  ", "date": "2018.08.23", "title": " Москва обеща адекватен отговор на новите американски санкции"}
{"url": "https://trud.bg/%d0%bf%d1%80%d0%b0%d0%b2%d1%8f%d1%82-%d0%bf%d0%b5%d1%88%d0%b5%d1%85%d0%be%d0%b4%d0%bd%d0%b8%d1%82%d0%b5-%d0%bf%d1%8a%d1%82%d0%b5%d0%ba%d0%b8-%d0%bf%d0%be-%d0%b1%d0%b5%d0%b7%d0%be%d0%bf%d0%b0%d1%81/", "text": "Червените ще са на места с катастрофи, пред болници и училища Пешеходните пътеки ще станат по-безопасни, след като бъдат приети подготвените от регионалното министерство в партньорство с транспортното и външното ведомство промени в три пътни наредби, които в момента са публикувани за обществено обсъждане на портала strategy.bg. Една от мерките, предвидени в документите е да се осветяват допълнително зебрите, така че светлината върху тях да е по-интензивна в сравнение с пътя или улицата, на които са поставени. С наредбите се определят и правила за оцветяване на основата на пешеходните пътеки в червено. Яркият цвят ще може да се използва на места с концентрация на пътни произшествия пред болници и училища, детски площадки, терени за игра, търговски центрове, културни институции и сгради за обществено обслужване в областта на транспорта. Задължително условие е класът на съпротивление на хлъзгане на пешеходните пътеки да е поне същият като този на пътната маркировка. Досега нямаше регламент кои зебри могат да бъдат оцветявани в червено и такива се поставяха на базата на субективна оценка, обясняват промяната в мотивите си от регионалното ведомство. Завишават се и изискванията към строителните продукти, с които се прави маркировката на зебрите, с цел те да са по-ясно видими за шофьорите. Освен това се предвижда пътните знаци, които оказват пешеходните пътеки да с по-висока степен на светооразяване.", "date": "2018.08.23", "title": " Правят пешеходните пътеки по-безопасни\t\t\t"}
{"url": "https://trud.bg/%d0%bd%d1%8f%d0%bc%d0%b0-%d0%bf%d0%b0%d1%80%d0%b8-%d0%b7%d0%b0-%d1%80%d0%b5%d1%81%d1%82%d0%b0%d0%b2%d1%80%d0%b0%d1%86%d0%b8%d1%8f-%d0%bd%d0%b0-%d0%bf%d0%b0%d0%bc%d0%b5%d1%82%d0%bd%d0%b8%d0%ba%d0%b0/", "text": "Паметникът на Бенковски – един от символите на Копривщица – има спешна нужда от реставрация. Пари от общинския бюджет няма. За да съхранят историческото и културно богатство на града от общината започнали да събират дарения, но средствата са крайно недостатъчни. Сега обръщат поглед с очакване към държавата, съобщи  . Кунка Неделева – директор на ,,Дирекция на музеите“, гр. Копривщица: Аз не мога да си представя Копривщица без големия монумент на „човекът що даде фаталния знак“ – Георги Бенковски.  Той бди над Копривщица и напомня за онова време, когато свободата струвала човешки животи. Построен през 1976 г., паметникът е устоял на всички капризи на времето – студ, сняг, пек. Но за тези 42 години не е реставриран нито веднъж. „Виждате, че е построен върху 5 морени, които символизират 5-вековното турско робство. Сега състоянието не му е добре. Поддържаме го. Както виждате, чисто е, но самите морени, самият скулптор миналата година дойде и със сълзи на очите… предлага да обърнем внимание, защото той знае цялата структура на паметника“, каза Генчо Герданов – кмет на Копривщица. Констатирал – реставрация е категорично наложителна. Паметникът е изграден от гранитни блокове. Но заради продължителни дъждове, така и не успели да свържат отделните части със скоби, налети с олово, което е и най-дълготрайно. Вместо това – налели ги със смола. „Затова успоредно на старите скоби трябва да се поставят нови, фиксирани с олово. Не само паметникът се нуждае от бърза и спешна реставрация и консервация, но също и панорамната площадка. Би могло да се помисли и за осигуряване на най-вече по-добър достъп за по-възрастни хора и деца“, посочи Кунка Неделева – директор на „Дирекция на музеите“, гр. Копривщица. „Не по-малко от 50-60 000 лева, не по-малко – това е минимумът, който е необходим“, категоричен е кметът. От общината са разкрили банкова сметка за дарения – разчитат на родолюбиви българи, но и на държавата. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.08.23", "title": " Няма пари за реставрация на паметника на Бенковски в Копривщица"}
{"url": "https://trud.bg/%d0%bf%d0%b0%d1%80%d0%bd%d0%be-%d0%b2%d0%be%d0%b4%d0%b0-%d0%b8-%d0%b3%d0%b0%d0%b7-%d0%bf%d0%be%d1%81%d0%ba%d1%8a%d0%bf%d0%b2%d0%b0%d1%82-%d0%be%d1%82-%d0%be%d0%ba%d1%82%d0%be%d0%bc%d0%b2%d1%80%d0%b8/", "text": "„Булгаргаз” вече поиска увеличение на цената с 15% от есента Парното и топлата вода поскъпват отново от октомври. Информацията обяви председателят на Комисията за енергийно и водно регулиране Иван Иванов. „Повишението на цената на природния газ от 1 октомври е неизбежно и ще се отрази на цената на парното и топлата вода”, каза Иванов след заседание на комисията. От „Булгаргаз“ вече обявиха, че искат увеличение на природния газ за последното тримесечие на тази година с около 15 на сто. Въпреки че Иванов не се ангажира с колко процента точно ще се вдигнат праното и топлата вода от октомври, практиката показва, че поскъпването на газа с 10 на сто се отразява на цените на топлото с 5-7%.  Последното увеличение на газа беше от 1 юли. Тогава „Булгаргаз” поиска повишение от над 18% на синьото гориво, а Комисията за енергийно и водно регулиране разреши 10,81%. За потребителите това се отрази като топлинната енергия поскъпна със 7,33%, а токът – с 2%. Иван Иванов се оправда, че ново увеличение е неизбежно, защото КЕВР и правителството нямат сериозни инструменти за въздействие върху цената на природния газ. Тя идва с природния газ, който постъпва на територията на България, и за да влезе, той трябва да бъде платен. И доставчикът „Булгаргаз” трябва да плати тази цена чрез цената за крайните потребители, обясни председателят на КЕВР. По думите му, комисията щяла да направи всичко възможно, ако се стигне до очакваното увеличение, то да влезе от 1 октомври, когато е началото на отоплителния сезон. „Не искам да си помислям, ако се стигне до увеличение на топлинната енергия от 1 януари, тъй като знаете за всички неудобства за абонатите. Но отново казвам, цената на газа не зависи от КЕВР, за разлика от цената на енергията, където имаме повече инструменти за въздействие“, добави Иванов. Какви ще са новите цени на газ, парно и топла вода от октомври ще стане ясно на 30 септември.", "date": "2018.08.23", "title": " Парно, вода и газ поскъпват от октомври (обзор)\t\t\t"}
{"url": "https://trud.bg/%d0%bc%d0%b0%d0%b9%d0%ba-%d0%bf%d0%be%d0%bc%d0%bf%d0%b5%d0%be-%d0%bd%d0%b0%d0%b7%d0%bd%d0%b0%d1%87%d0%b8-%d1%81%d0%bf%d0%b5%d1%86%d0%b8%d0%b0%d0%bb%d0%b5%d0%bd-%d0%bf%d1%80%d0%b0%d1%82%d0%b5%d0%bd/", "text": "Държавният секретар на САЩ Майк Помпео посочи Стивън Бийгън за своя специален пратеник за Северна Корея и обяви, че двамата ще посетят Пхенян през следващата седмица, предава AFP. „Стийв ще направлява американската политика към Северна Корея и ще води нашите усилия за постигане на целта на президента (Доналд) Тръмп за окончателна и напълно доказуема денуклеаризация на Северна Корея, съгласувана и с председателя Ким Чен-ун“, заяви Помпео.", "date": "2018.08.23", "title": " Майк Помпео назначи специален пратеник за Северна Корея"}
{"url": "https://trud.bg/%d1%82%d1%80%d0%b8-%d1%81%d0%b5%d0%bb%d0%b0-%d0%b8%d1%81%d0%ba%d0%b0%d1%82-%d1%81%d0%bf%d0%b8%d1%80%d0%b0%d0%bd%d0%b5-%d0%bd%d0%b0-%d0%ba%d0%b0%d0%bc%d0%b8%d0%be%d0%bd%d0%b8%d1%82%d0%b5-%d1%81-%d0%b2/", "text": "Над 300 жители от селата Мало село, Големо село и Мламолово са изпратили открито писмо до кмета на Бобов дол Елза Величкова, до областния управител на Кюстендил Виктор Янев, до омбудсмана Мая Манолова и до президента Румен Радев с искане за спиране на тежките камиони с въглища от мини „Бобов дол“, които минават през селата и предизвикват щети по къщите и дворовете им. Въглищата са за ТЕЦ „Бобов дол“ и камионите се движат ежедневно, съобщи  . Тежките над 20 тона камиони с въглища рушат главната улица в Бобов дол и през селата Мало село, Големо село, Мламолово, недоволстват включилите се в отвореното писмо. Има напукани къщи, паднали мазилки, паднали или повредени покриви от вибрациите. Проблемът ескалирал, след като от пролетта на 2018 година е въведена забрана камионите да преминават през друго населено място – Долистово. Има алтернативен път, през който може да се движат товарните автомобили, но той е в лошо състояние и те го избягват. От няколко месеца алтернативният път се ремонтира и укрепва, общината е осигурила инертни материали, цялостното подобряване на състоянието му обаче е проблем на мини „Бобов дол“, каза кметът на общината Елза Величкова. Тя е забранила минаването на камионите на ТЕЦ-а по четвъртокласната пътна мрежа. Участък от около 3 километра на улица Георги Димитров, както и през трите села, е републикански път и забраната не може да бъде наложена. Това може да разпореди областното Пътно управление в Кюстендил.", "date": "2018.08.23", "title": " Три села искат спиране на камионите с въглища от мини „Бобов дол“"}
{"url": "https://trud.bg/%d0%ba%d0%be%d0%b3%d0%b0%d1%82%d0%be-%d0%bd%d0%b5-%d1%82%d0%b8-%d1%81%d0%b5-%d0%bf%d0%b0%d0%b4%d0%b0-%d0%bf%d0%be-%d0%b3%d1%80%d1%8a%d0%b1/", "text": "Kитайците имали проклятие: „дано да живееш в интересни времена“! Разбирайте, в наш превод би било нещо в духа на: „бял ден да не видиш“. И за нас като народ и култура подобна формулировка би била достатъчна изчерпателна за духа на добрите пожелания, отправени към адресата – кратко, просто и ясно, какво да му цепиш басма?! Според някои трактовки китайското проклятие обаче има продължение: „и дано ти се случи всичко, за което мечтаеш“. Какво да ги правиш – и когато се псуват, мислят философски за ближния! Но не към мистичния Ориент сме се загледали днес, а към не толкова далечния европейски северозапад, където с наближаването на крайните срокове по процеса на изваждането на Великобритания от ЕС, играта последните седмици взе че загрубя. Така де, условно казано. За да загрубее една игра, трябва и двата отбора да участват в мача. А тим „Брюксел“ след две години спортсменско тупкане на топката, в очакване от тим „Лондон“ поне да си облекат фланелките, пък ако ще да продължават да четат правилата, е още в летен отпуск. Което не попречи на британците да си бият тъпаните и надуват зурните цял август. След като осъзнаха колко малко време всъщност им остава да измислят как да изглежда това, за което „мечтаят“ поне част от тях. Първата версия на британското проектоспоразумение с Брюксел за отношенията след Брекзит, което министър-председателят Тереза Мей най-накрая успя да съчлени, бе публикувано през юли т. г. Две години след референдума, на който по-голямата част от партията й агитираше за излизането на Великобритания от ЕС, без конкретен план какво означава това. Предложението на Мей бе неприемливо за Брюксел, разбира се – най-краткия му разбор би бил – „искаме правата, и Ви оставаме задълженията“, по всички въпроси, касаещи членството в Единния пазар и Митническия съюз. Документът все още не дава никакви реални предложения за статута на границата между Ейре и Северна Ирландия и продължава с неясните дефиниции за правата на европейските граждани на Албиона, и респективно на британските в ЕС.  Но пък коства работата на двама от най-видните „Брекзитари“ в партията и правителството на Тереза Мей – досегашният външен министър и самоходен виц Борис Джонсън и неговият колега, главният преговарящ с ЕС Дейвид Дейвис. Видните лица на кампанията за излизането на Великобритания от съюза се обявиха за предадени от проектопредложението на Мей, два дни след като го бяха подписали наравно с колегите си. Вероятно, осъзнавайки, че така написана, колкото и абсурдна да е, това е единствената позиция в интерес на Великобритания, която Лондон може да защитава в преговорите с Брюксел за отношенията след Брекзит. И грам не се вписва в гръмките лозунги, с които поведоха кампанията на консерваторите за референдума през юни 2016 г. Навремето, за да контрират друг британски политически клоун, Найджъл Фарадж, който набираше скорост с неговата „Партия на независимоста“ и не по-малко абсурдни лозунги, но и създаваше риск за подкопаване на устоите на торите във вековния двупартиен модел на Албиона. Мнозина виждаха в това и част от видимо по-широк план на Борис Джонсън, който да го доведе начело на партията на консерваторите и дори до премиерски пост, след оставката на Дейвид Камерън през 2016-а и последвалите предсрочни избори следваща година, на които Мей загуби мнозинството на торите в британския парламент. Е, тази стратегия явно се сгромоляса. По-малко от месец след обявяването на първата британска позиция за след Брекзит, Джонсън и Дейвис са в глуха опозиция – нито те, нито някой от съпартийците им би искал в момента работата на Тереза Мей, камо ли да оспори поста й заради риска от предсрочни избори, идване на власт на опозиционните лейбъристи, втори референдум, спъване на Брекзит и въобще каша, катастрофа, блато. В които отново да изгрее звездата на Найджъл Фарадж, който в края на миналата седмица обяви, че „се завръща в политиката“, защото британските граждани били „предадени“ от правителството на Тереза Мей в преговорите с Брюксел. Ако дотук и на Вас вече е спряло да ви звучи сериозно, не се косете, в цяла Европа е така! Което надменните британци също вече осъзнават много добре – и затова, притиснати от времето, решиха да подходят по една добре изпитана и проверена метода, която от гледната точка на потомците на Вилхелм Завоевателя в исторически план винаги е работела в тяхна полза – шантаж. Тоест Лондон обяви преди дни готовността си да напусне ЕС в полунощ на 29 март 2019 г. без споразумение с Брюксел за живота отвъд следващия ден. Включително и що се отнася до постигнатите за вече една година преговори без посока временни договорености. И забележете – Мей заяви пред сънародниците си, че е принудена да предвиди тези мерки, защото Европа „не иска да отстъпи“ на гореспоменатите безочливи британски искания. Когато гледаш на света от върха на носа си, е така! Всеки здрав разум диктува, че от подобна ситуация, най-много ще пострадат гражданите на Великобритания, но какво разбирате вие от пропаганда?!  Албионът вече се готви за блокада – запасяване с лекарства, горива, вещи от първа необходимост и т. н. А вие си мислихте, че само руснаците не са сваляли каските от 1945-та насам. Но пък дипломацията върви  Капитанът на тим „Брюксел“, главният европейски преговарящ за Брекзит Мишел Барние (на снимката вдясно), който вероятно насън вече може да декламира позициите на ЕС по всички нерешени от формалното начало на преговорите на 26 юни 2017 г. въпроси, от приличие се завъртя два пъти през Брюксел в почивния август, за да си стисне ръката с новия си британски партньор Доминик Рааб (смутено гледащият вляво). По отегчения му тон от съвместната пресконференция този вторник, стана ясно, че силовият ход на Тереза Мей от последните дни с обявената готовност да напусне ЕС „без сделка“, не му звучи като устойчива позиция за преговори.  ", "date": "2018.08.23", "title": " Когато не ти се пада по гръб\t\t\t"}
{"url": "https://trud.bg/%d0%bf%d1%81%d0%b8%d1%85%d0%b8%d1%87%d0%b5%d1%81%d0%ba%d0%b8-%d0%b1%d0%be%d0%bb%d0%b5%d0%bd-%d1%87%d0%be%d0%b2%d0%b5%d0%ba-%d0%bb%d0%b8-%d0%b5-%d1%82%d1%80%d1%8a%d0%bc%d0%bf/", "text": "След падането на социализма в Източна Европа е пълно с такива персони  През последните три десетилетия България се намираше в преходното състояние на разпад на една система и преход към друга. То бе характерно с изплуването като че ли от нищото към високите места в управлението на държавата на случайно попаднали агресивни и нарцистични фигури, които допълнително засилваха хаоса и разпадните процеси. Сега обаче това е тенденция в глобален план, особено характерна за ставащото в САЩ през последните години. Там неочаквано се появи и застана начело фигурата на Тръмп, която започна да тресе Америка и света като цяло. Затова и характеристиките й станаха предмет на анализ и оценка. Тезата за психическите отклонения на Тръмп стана популярна, както сред журналистите, така и сред политиците и академичната общност. „Аз мисля, че той е луд“ заяви сенаторът-демократ Джак Рийд на своя колега Сюзан Колинс от републиканците, който отговори „Аз съм разтревожен“ в разговор помежду им, без да забележат, че микрофонът в залата е включен и това се чува от останалите. Известният американски икономист Джефри Сакс написа статия под заглавие „Психопатологията на Тръмп се влошава“ и обръща внимание на такива нейни характеристики като параноя, липса на емпатия и садизъм, които го правят опасен за света. Но така мислят и специалистите в областта на психиатрията. Според психиатъра Стив Бекер Тръмп е „злокачествен нарцис“, характеризиращ се с манипулативност, патологични лъжи, безсърдечност, липса на емпатия, мания за величие, импулсивност, повърхностност. Той демонстрира типичната за психопатичната менталност характеристика на човек, за когото липсват правила, граници, ограничения. А когато психопатите искат нещо – независимо дали да набият някого или това са пари, власт, забавление, контрол, отмъщение, сексуално удовлетворение и каквото друго се сетите, те действат все едно, че  то от само себе си им се полага и им принадлежи. През 2017 г. на конференция в Йелския университет група американски психиатри отправи предупреждение, че Тръмп не е просто силно изявен нарцис, какъвто безспорно е, а има „опасна психическа болест“, неговото състояние е „параноидно и налудничево“. Няколко десетки психиатри даже създадоха организацията „Длъжни сме да предупредим“, която отправи предупреждение, че Тръмп е психологически неспособен да бъде президент. Банди Ли от катедрата по психиатрия в Йелския университет заяви: „Както отбелязаха редица известни психиатри, [психичното здраве на Тръмп]  е като слон в стъкларски магазин.“ Затова и 35 американски психиатри написаха писмо до „Ню Йорк Таймс“, в което предупредиха, че Тръмп страда от „сериозна емоционална нестабилност“ и поради това е „неспособен да бъде сигурен като президент“. Започна подписка по отстраняването му, събрала десетки хиляди подписи. Няма друг президент в историята на Америка, а и няма друг ръководител на страна, за която да са излизали толкова много книги, които оспорват психичното му състояние и го характеризират с думи като „непостоянен“, „непредвидим“, „нестабилен“, „разпасан“, „имащ температура“, „психически болен“. Ето само три от тях, в които можем да видим три паралелни гледни точки за лудостта на Тръмп и Америка – едната е, че Тръмп е луд; другата, че Тръмп просто е проявление на лудостта, в която е изпаднало днес американското общество; третата, че лудостта е съпътствала цялата история на Америка. Първата книга е „Опасното състояние на Доналд Тръмп: 27 психиатри и експерти по психично здраве оценяват президента“. Авторите на този труд анализират психологичния профил на Тръмп и откриват в него симптомите на нарцистично личностно разстройство, социопатия и други болести. В предговора към книгата Джудит Херман от Харвард Медикал скул и Банди Ли от Иейл скул ъв медисин – две водещи в САЩ медицински университетски структури пишат: „Колективно с нашите съавтори ние предупреждаваме, че на никой, който е така психичен нестабилен като господин Тръмп не би трябвало  да се поверяват жизнено важните правомощия на президентството“. Вътре в книгата проф. Филип Зимбардо, станал знаменит с така нар. „затворнически експеримент“ в Станфордския университет и Розмари Суорд казват, че в стремежа си да си вдига самочувствието Тръмп е склонен да живее с настоящето, без да се съобразява с последствията и рисковете. Демонстрира „нарцистично личностно разстройство, което включва убедеността, че е по-добър от другите, преувеличавайки своите достижения и очаквайки непрекъсната похвала. Комбинирайте хедонизъм, нарцисизъм и тормоза към другите и ще получите „импулсивен, незрял, некомпетентен човек, който ако има положението на пълна власт лесно се превръща в тиранин“, твърдят те. Другата книга е на Алън Франсез, професор по психиатрия, ръководител на катедрата по психиатрия в Дюк юнивърсити и главен редактор на две основни психиатрични списания в САЩ. Озаглавена е „Залезът на американския здрав разум: Психиатричен анализ на епохата на Тръмп“. Алън Франсез твърди, че психически болен е не просто Тръмп, а американското общество. „Говоренето, че Тръмп е луд ни дава възможност да избегнем сблъсъка с лудостта на нашето общество“, пише той. „Ние не можем да очакваме, че можем да променим Тръмп, но трябва да работим за премахването на социалните заблуди, които го създадоха“. Третата книга, която е бестселър на „Ню Йорк Таймс“ и номинирана за най-добра книга на годината от в. „Сан Франциско Хроникъл“ е на известния писател Курт Андерсън. Озаглавена е „Земя на фантазиите: Как Америка полудя, една 500 годишна история“. В нея той казва: „Хората са склонни да  разглеждат значимостта на Тръмп – значимостта на такива неща като пост-истината и алтернативните факти – като необяснимо и ново американско явление на психическа лудост“, пише той. „Всъщност, това което става е само екстраполация и проявление на нагласи и инстинкти, които са правили Америка, различна през цялата нейна история.“ Известно е, че във времената на криза и разпад, когато рухват очевидности и всичко изглежда възможно на преден план в процеса на обществени промени излизат непропорционално голям брой хора с психологически характеристики, които в нормални времена ги правят маргинални – с тежки психопатии и характеропатии, с неадекватно его, с различни отклонения. Това се видя и у нас добре през последните десетилетия. По време на делегитимацията и разрушаването на социализма и преход към капитализма видяхме не един двама души, напълно неизвестни преди това с техните характеропатии и психопатии, особено такива с тежки комплекси, с които трябва да прикрият довчерашното си поведение на нагаждане към предходната система, демонстриращи такава агресия и разрушителност, които биха могли да бъде разбрани само чрез психоанализата на Фройд и от добри психиатри. Поведението на този тип персони, излизащи на преден план в кризисни времена, е добре анализирано в книгата „Властта на малкия човек“ на известния български социален психолог Дончо Градев. Знаменити психолози като Вилхелм Райх на тази основа анализират масовата психика при възхода на фашизма и излизането в публичното пространство на морални и интелектуални нищожества, започващи да играят водеща роля. Немалко психолози анализират как тежката криза на германското общество в началото на 1930-те години прави възможен възхода на социопат и характеропат като Хитлер.  Във всеки случай през последните десетилетия този тип персони бяха водещи и характеризиращи главно станалото в Източна Европа в резултат на разпадналия се социализъм. Според известния български психиатър проф. Вихра Миланова 20% от българите се нуждаят от психиатрична помощ. Колко от тях станаха политици през последните почти три десетилетия никой не знае. В зависимост от това доколко нарцисизмът, характеропатията, психопатията характеризираше редица от новопоявилите се политически фигури и доколко тя се проявяваше и в масовата психика, можем да открием и различия в размерите на разрушителността на така нар. „преход“. У нас тази разрушителност е по-голяма от редица други източноевропейски страни. Очевидно сме имали достойни по нарцистичните и характеропатични характеристики предшественици на Тръмп. Сега този синдром тресе Америка, а с нея и светът като цяло. И тепърва ще ги тресе.            ", "date": "2018.08.23", "title": " Психически болен човек ли е Тръмп\t\t\t"}
{"url": "https://trud.bg/%d0%bc%d0%b5%d1%81%d1%82%d0%b0%d1%82%d0%b0-%d0%bf%d0%be-%d0%b4%d1%8a%d1%80%d0%b6%d0%b0%d0%b2%d0%bd%d0%b0-%d0%bf%d0%be%d1%80%d1%8a%d1%87%d0%ba%d0%b0-%d0%b2%d1%8a%d0%b2-%d0%b2%d1%82%d1%83-%d0%b7%d0%b0/", "text": "Истински бум на интереса към специалността педагогика на обучението по физическо възпитание отбелязват във Великотърновския университет „Св.Св.Кирил и Методий“. Това е една специалност, която подготвя не само учители, но и треньори, мениджъри и други спортни специалисти. Заедно с приетите срещу заплащане общият брой на студентите първокурсници ще нарасне до 150 души. Специалността се превръща в една от най-популярните във великотърновския ВУЗ. Голяма заслуга за това се пада на катедрата по теория и методика на физическото възпитание, чиито преподаватели се ползват с висок авторитет не само в страната, но и в чужбина. Местата по държавна поръчка са заети на над 90 %. Около 150 са незаетите места по специалности, към които през последните години се отчита по-слаб интерес. „Приемът обаче продължава и всеки ден се записват поне по десетина нови студенти. Заради се очаква до края на септември местата да бъдат запълнени на 100%“, коментираха от ръководството на ВТУ. Възвръща се интересът към хуманитарните и учителските специалности, в които е именно силата на университета във Велико Търново. Като изключително атрактивна тази година се очертала специалността Българска филология. Напълно са заети местата в специалности като Психология, Педагогика, Право, към Приложните лингвистики и още много други. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.08.23", "title": " Местата по държавна поръчка във ВТУ запълнени на над 90%"}
{"url": "https://trud.bg/%d0%bb%d0%b8%d0%bf%d1%81%d0%b0%d1%82%d0%b0-%d0%bd%d0%b0-%d0%b2%d0%b0%d0%bb%d1%83%d1%82%d0%b0-%d1%80%d0%be%d0%b4%d0%b8%d0%bb%d0%b0-%d0%bc%d0%be%d1%81%d1%82%d0%be%d0%b2%d0%b5%d1%82%d0%b5-%d0%ba%d0%b0/", "text": "За първи път на съоръженията между Пирдоп и Розино се използва и пълзящ кофраж при изграждане на колоните Изпълнителите били наблюдавани денонощно от милицията, за да се предпазят от саботьори Кои са най-големите и интересни пътни съоръжения, по които минаваме пеша или с коли без да ги забелязваме? Какви усилия е коствало изграждането им на строителите? Кои са най-старите мостове, по които се движат автомобили и днес? За всичко това в. „Труд” ще разкаже в поредицата „Българските мостове”. В нея ще представим най-знаковите български съоръжения, ще ви срещнем с техните инженери и строители и ще ви разкажем интересни факти за тях. Понякога гениалните решения се раждат от необходимост. Такъв е случаят при изграждането на мостовете между Пирдоп и Розино в края на 60-те години на миналия век на първокласен път 6. Заради липсата на валута за закупуване на лагери, които да поемат вибрациите от движещите се по съоръженията автомобили, деформациите от температурни разширения и усукванията, се измисля нова технология, разказва един от строителите на мостовете – техническият ръководител на обекта – инж. Никола Палазов. Тогава на проектанта инж. Лало Райков му хрумва конструкцията за проектиране на стоманобетонова колона тип „Камертон”. При нея на 9 метра преди завършването на стълба се прави процеп в средата на колоната. Целта му е да поема разширението и свиването на моста при промяна на температурите и да поема деформациите. При това говорим за стълбове с височина от 72 метра и отвори от 30 метра, които са първите по рода си в България. За патента си инж. Райков получава златен медал от международно изложение в Бюксел, Белгия и сребърен от панаир в тогавашната Федерална република Германия. За първи път на съоръженията между Пирдоп и Розино е използван пълзящ кофраж за изграждане на стълбовете. За първи път предварително се напрягат и носещите главни греди, което също е от важност за здравината и устойчивостта на моста. И ако си мислите, че строителството се е случвало по начина, по който се прави и днес – лъжете си. Изграждането на тези мостове в средата и края на 60-те е било истински подвиг. И причините за това са няколко. На първо място със строителството на тези съоръжение всъщност се полагат основните на сериозното мостостроене у нас. Дотогава опит просто липсва. Естествено – няма и специалисти. Налагаше се сам да си търся хора за бригадата по околните села, разказва днес инж. Палазов с усмивка. На всичкото отгоре липсва каквато и да е механизация. Всичко се прави буквално на ръка – с малки бетонобъркачки и примитивен хаспел ( подемно устройство, което се движи само отвесно с товароподемност до 500 кг). Работата на всички 11 съоръжения по 30-километровото трасе се извършва от около 20 технически ръководителя и 400 души работници. Преди те да бъдат завършени пътят през зимата просто е бил непроходим, а селищата откъснати от света за целия сезон. Изграждането се извършва на етапи между 1964 г. и 1971 г. Най-голямото предизвикателство обаче не е липсата на техника, а трудният планински терен и изолираността на обектите. Дори нещо дребно да ни потрябваше за строежа трябваше да изминем десетки километри до Карлово или Пирдоп, за да си го доставим, разказва инж. Палазов. Затова и след това, когато трябваше да строим Аспаруховият мост край Варна, този проект вече ни се стори като детска игра, разказва инженерът. Взех направо със себе си цялата подготвена бригада, която строеше мостовете между Пирдоп и Розино. Те вече имаха опит. Освен това получихме и машини, така че нещата бяха значително по-лесни, категоричен е строителят.   Българите се справили с проекта за 4 години Това, което сега се прави за 8 часа, отнемало седмица Веднага след работата по изграждането на мостовите съоръжения на пътя Пирдоп-Розино инж. Никола Палазов получил задача да построи днешният Аспарухов мост край Варна. Първоначално местните искали да поканят за работата японска фирма и твърдели, че проектът ще приключи само за 6 месеца. Съмняваха се, че ние, софиянците от „Мостстрой” ще успеем да се справим с такава задача, смее се днес инж. Палазов. Ние обаче се доказахме, а после голяма част от хората строиха и големите виадукти и мостове на магистралите „Хемус” и „Тракия”. Въпреки че твърди, че работата била по-лека от тази по първите сериозни съоръжения в планината, за които разказваме в другия текст, от думите на инж. Палазов става ясно, че нещата съвсем не са били прости. Най-трудната задача било фундирането на моста. Причината е, че теренът бил блатист. Затова и на съоръжението са използвани 4 метода за фундиране – плоско фундиране, фундиране с набити пилони, с изливни пилони и с кесони ( изгражда се бетонна структура, която постепенно потъва до твърда почва). Фундирането се случвало с три машини – френска, немска и италианска по нов метод на за здравяване на изкопа с бетонит. След като се решил този труден въпрос, работата продължила с изграждане на стълбове с познатия вече пълзящ кофраж и поставянето на предварително напрегнати греди. Средната част на моста е непрекъсната стоманена греда с два отвора по 80 метра и един от 160 метра, разказва инж. Палазов. Естакадата е с дължина 1740 метра, а височината достига до 52 метра. Мостът е проектиран да издържи земетресение от 7-ма степен и ураганен вятър от 180 километра в час. Както и огромна температурна разлика – от минус 40 градуса по Целзий до плюс 40 градуса по Целзий. Изграждането на цялото това съоръжение, под което днес минават кораби отнело 4 години. И било завършено предсрочно. За да са сигурни от милицията, че на този важен обект няма да се случи саботаж или отклонение от техническите спецификации, работата на строителите била наблюдавана денонощно. Малко ни се пречкаха, както казва днес с усмивка инж. Палазов. На всичкото отгоре единият от двата краз крана, с които разполагали бил неподвижен и се налагали да го дърпат с булдозер и да го бутат, за да достигне до мястото на строежа, на което бил необходим. Времената бяха други. Бъркахме бетона без бетонова помпа, по 24 часа. Нямаше бетонни възли, разказва инж. Палазов. Ако един пилот сега се поставя за 8 часа, на нас ни отнемаше седмица. Това, което сега се копае за час-два, на нас ни отнемаше по 2-3 дни. За това колко качествено е изградено съоръжението обаче говори фактът, че въпреки че не е ремонтиран основно 42 години мостът не е затварян за движение. Цената за изграждане на Аспаруховия мост при тези условия е била 38,6 милиона лева. По това време курсът долар-лев е 1:1. В момента за ремонта се дават повече милиони левове, смее се инж. Палазов. Но отчита и разликата в цените. Материалите тогава бяха 10-20 пъти по-евтини. Бензинът беше 25 стотинки. Битумът струваше 35 лева, а сега е между 600 и 1000 лева.          ", "date": "2018.08.23", "title": " Липсата на валута родила мостовете-камертони\t\t\t"}
{"url": "https://trud.bg/%d0%b2%d0%b8%d0%b6%d1%82%d0%b5-%d0%b2%d0%be%d0%b5%d0%bd%d0%bd%d0%be%d1%82%d1%80%d0%b0%d0%bd%d1%81%d0%bf%d0%be%d1%80%d1%82%d0%bd%d0%b8%d1%82%d0%b5-%d0%bd%d0%b8-%d1%81%d0%b0%d0%bc%d0%be%d0%bb%d0%b5/", "text": "Деца и възрастни разгледаха военнотранспортни самолети на летище „Враждебна“. Свободният достъп до летателните средства е по случай 70-ата годишнина от създаването на Българската военнотранспортна авиация и празника на 16-та транспортна авиационна група. На честването присъства президентът и върховен главнокомандващ на Въоръжените сили Румен Радев. Посетителите имаха възможността да се разходят из самолети като C27J Spartan, Антонов Ан-30, Pilatus PC-12 и други и да научат повече за машините и предназначението им лично от обслужващия ги персонал. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.08.23", "title": " Вижте военнотранспортните ни самолети отвътре (СНИМКИ)"}
{"url": "https://trud.bg/%d0%be%d1%82%d0%ba%d1%80%d0%b8%d1%85%d0%b0-%d1%82%d1%80%d1%83%d0%bf-%d0%bd%d0%b0-%d0%b2%d1%8a%d0%b7%d1%80%d0%b0%d1%81%d1%82%d0%b5%d0%bd-%d0%bc%d1%8a%d0%b6-%d0%b2-%d1%86%d0%b5%d0%bd%d1%82%d1%8a%d1%80/", "text": "Полицията разследва убийство на възрастен мъж в центъра на София. Според първоначална информация мъжът е бил открит мъртъв в кооперация, намираща се на улица „Оборище“, съобщи  . Първоначалната информация беше, че става въпрос за смърт, причинена от нанесен удар, но данните от огледа сочат, че вероятно не е бил убит, а става въпрос за естествена смърт. Според Нова ТВ жертвата е 99-годишен мъж. Тялото му е намерено в леглото в дома му с рана на главата. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.08.23", "title": " Откриха труп на възрастен мъж в центъра на София"}
{"url": "https://trud.bg/%d1%82%d1%80%d0%be%d0%bb%d0%b5%d0%b9-%d0%b8-%d0%ba%d0%be%d0%bb%d0%b0-%d1%81%d0%b5-%d1%83%d0%b4%d0%b0%d1%80%d0%b8%d1%85%d0%b0-%d0%b2-%d1%86%d0%b5%d0%bd%d1%82%d1%8a%d1%80%d0%b0-%d0%bd%d0%b0-%d1%81%d0%be/", "text": "Една жена е леко пострадала при катастрофа между тролей и лек автомобил на столичния булевард „Академик Иван Гешов“. Движението в района се осъществява нормално, съобщи  . Най-вероятната причина за инцидента е шофиране с висока скорост на водача на автомобила. Пострадалата е откарана в болница без опасност за живота. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.08.23", "title": " Тролей и кола се удариха в центъра на София, пострада жена"}
{"url": "https://trud.bg/%d0%bf%d0%b5%d0%b9%d0%ba%d0%be-%d0%b4%d0%b8%d0%bc%d0%b8%d1%82%d1%80%d0%be%d0%b2-%d1%8f%d0%bd%d0%ba%d0%be%d0%b2-%d0%be%d1%81%d1%82%d0%b0%d0%b2%d0%b0-%d0%b2-%d0%b0%d1%80%d0%b5%d1%81%d1%82%d0%b0/", "text": "Изнудвал бизнеспартньорите си, според прокуратурата Специализираният апелативен съд остави в ареста общинския съветник от Несебър Пейко Янков. Той е обвинен за участник в престъпната група на Димитър Желязков-Митьо Очите. Янков бе последният задържан от бандата. Той се предаде 11 дни след акцията в Бургаско. Общинарят вече има и ново обвинение – за изнудване на свои съдружници да му прехвърлят дяловете си в общата им фирма. На някои от срещите с бизнеспартньорите си, с които имал спорове, той ходел с Димитър Желязков-Митьо Очите. Апелативният спецсъд реши, че има достатъчно данни, че Янков е участвал в престъпления с висока обществена опасност. Нямало риск да се укрие, но ако е на свобода можел отново да наруши законите. Общинарят е син на бившият е син на председателя на Общинския съвет в Несебър Димитър Янков, който през май 2007 г. бе застрелян в своя джип “Порше Кайен”. По това време бащата, известен като Императора, бе собственик на империя от 5 хотела в Слънчев бряг с около 40 % от леглата в курорта. Сега бизнесът се упрявлява от Пейко Янков, който е втори мандат общински съветник. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.08.23", "title": " Ново обвинение за общинар, човек на Очите\t\t\t"}
{"url": "https://trud.bg/%d0%b7%d0%b0%d0%bf%d0%be%d1%87%d0%bd%d0%b0-%d0%b0%d1%81%d1%84%d0%b0%d0%bb%d1%82%d0%b8%d1%80%d0%b0%d0%bd%d0%b5%d1%82%d0%be-%d0%bd%d0%b0-%d1%81%d1%82%d0%be%d0%bb%d0%b8%d1%87%d0%bd%d0%b8%d1%8f-%d0%b1/", "text": "Днес започна полагането на  износващия пласт асфалт на пътно платно в посока „Бояна“ на бул. „България“. Ремонтните дейности обхващат отсечката от бул. „Гешов“ до бул. „Гоце Делчев“, съобщиха от Столична община. По време на строителството  бе извършен ремонт на пътната настилка на платното, положена е метална мрежа с цел заздравяване на основата, както и  хидроизолация на подлезите при ул. „Ручей“ и ул. „Нишава“. Очаква се движението на пътни превозни средства в отсечката да  бъде пуснато в събота, след което ще започнат строителните дейности в платното по посока център. Шофьорите да ползват алтернативните маршрути – бул. „Цар Брис III“ и бул. „Черни връх“.", "date": "2018.08.23", "title": " Започна асфалтирането на столичния бул. „България“"}
{"url": "https://trud.bg/11-%d0%b0%d0%ba%d1%82%d0%b0-%d0%b7%d0%b0-%d0%b3%d1%8a%d1%80%d0%bc%d1%8f%d1%89%d0%b0-%d0%bc%d1%83%d0%b7%d0%b8%d0%ba%d0%b0-%d0%b8-%d1%81%d0%bb%d0%b5%d0%b4-23-%d1%87%d0%b0%d1%81%d0%b0-%d0%b2-%d1%82%d1%8a/", "text": "11 акта за нарушаване на обществения ред, с гърмяща музика и след 23 часа, са съставени в Търговище през август. Санкционираните заведения, които тормозят хората с нетърпими децибели и след този час, са само 3. Причината е, че собствениците им взеха мерки за ограничаване на шума заради завишените глоби на местно ниво и веселбите там затихват в указаното време. По-голямата част от нарушителите са в жилищните зони, където са се вихрели шумни тържества, включително селски сватби, събрали народ на улицата. Най-често това са прибрали се за ваканция нашенци, работещи зад граница. За месеца са постъпили 46 сигнала за шумов тормоз от музика, викове, спортни игри на тийнейджъри на площадки и други. 7 от проверките не са потвърдили оплакванията. За периода са издадени и 14 предупредителни протокола, тъй като нарушенията са били на границата на 23 часа. На територията на община Търговище физическите лица се санкционират за такива нарушения с глоби от 100 лв. до 500 лв. За юридическите санкциите са от 500 до 1000 лв., а при повторно провинение в рамките на една година, стигат до 5000 лв. В резултат на предприетите мерки и засиления контрол има трайно намаляване на недопустимото нощно озвучаване с музикални уредби след 23 часа, което беше ежедневие през предходните години и държеше будни гражданите до сутрешните часове, припомнят от общината. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.08.23", "title": " 11 акта за гърмяща музика и след 23 часа в Търговище"}
{"url": "https://trud.bg/%d0%b4%d0%b2%d0%b5%d1%82%d0%b5-%d0%b6%d0%b5%d1%80%d1%82%d0%b2%d0%b8-%d0%bd%d0%b0-%d0%b0%d1%82%d0%b0%d0%ba%d0%b0%d1%82%d0%b0-%d0%ba%d1%80%d0%b0%d0%b9-%d0%bf%d0%b0%d1%80%d0%b8%d0%b6-%d1%81%d0%b0-%d0%bc/", "text": "Двете жертви на   днес в парижкото предградие Трап са майката и сестрата на нападателя, предаде Ройтерс, като се позова на френското вътрешно министерство. Третият пострадал е случайна минувачка, която е с тежки наранявания след атаката, посочва Асошиейтед прес. По-рано през деня представител на френските власти заяви, че полицията проучва дали става дума за семеен скандал. Терористичната организация  , но не представи доказателства нападателят да е ставал неин член, отбелязва Ройтерс. Извършителят на нападението е бил известен на френските служби за сигурност, предаде Radio France Info. През 2016 г. той е направил изявления, оправдаващи тероризма. Радиото подчертава, че Трепе се смята за база на радикална ислямистка мрежа, която е изпратила по бойните полета в Сирия и Ирак около 50 джихадисти. Медията припомня, че предградието е едно от 30 точки във Франция, за които властите в Париж са разпоредили подсилване на полицията чрез допълнителен персонал и ресурси. Причините за атаката с хладно оръжие в предградието Трапе на френската столица все още не са изяснени. Представител на съдебните кръгове поясни, че към настоящия момент антитерористичните органи все още не са се включили в разследването на нападението. Френският министър на вътрешните работи Жерар Колон заяви, че нападателят е имал сериозни психиатрични проблеми, предаде Асошиейтед прес. Министърът добави, че трети човек, който е сериозно ранен, не е бил член на семейството. Жерар Колон обясни, че полицията е застреляла мъжа, след като той излязъл от дома на майка си с нож в ръката и пренебрегнал предупрежденията на полицията. „Изглежда, престъпникът е имал сериозни психиатрични проблеми“, каза Колон, цитиран от Ройтерс. „Бил е известен (на полицията) заради подкрепа за тероризма, но изглежда е бил емоционално неуравновесен, а не човек, който би откликнал на призивите за действие на терористични организации като Даеш“, заяви Колон и добави, че засега антитерористичната прокуратура не ръководи разследването, но го следи внимателно. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2018.08.23", "title": " Двете жертви на атаката край Париж са майката и сестрата на нападателя"}
{"url": "https://trud.bg/%d0%bd%d0%be%d0%b2-%d0%b2%d0%b8%d0%b4-%d0%b1%d0%be%d0%b7%d0%b0%d0%b9%d0%bd%d0%b8%d0%ba-%d0%be%d1%82%d0%ba%d1%80%d0%b8%d1%85%d0%b0-%d1%83%d1%87%d0%b5%d0%bd%d0%b8-%d0%b2-%d0%b1%d1%8a%d0%bb%d0%b3%d0%b0/", "text": "Учени от Националния природонаучен музей – БАН, Природонаучния музей в Словения и Зоологическия институт „Александър Кьонинг“ в Германия съобщават за нов вид бозайник, описан от българска находка в статия за сп. Bonn zoological Bulletin. Бозайниците на Европа се изучават повече от 300 г. и заедно с птиците се смятат за едни от най-добре проучените. Всяка година зоолозите откриват и описват нов вид бозайник, предимно дребни бозайници (насекомоядни и гризачи) от трудно достъпни и слабо проучени места в Южна Америка и югоизточна Азия. Изненадващо за всички се оказа, че все още има такива места дори в Европа. Международен екип от учени с участието на д-р Недко Недялков съобщи, че в горите на Странджа планина живее нов и неизвестен за науката вид бозайник – къртицата Talpa martinorum, информира  . До сега се смяташе, че в България се срeщат два вида къртици – обикновена (Talpa europaea) и черноморска сляпа къртица (Talpa levantis), като първият вид е широко разпространен и се среща из цялата страна, а вторият беше известен само от района на Странджа. Черноморската къртица е установена сравнително неотдавна за нашата страна (1991) и от биогеографска гледна точка изглежда логично това да е точно видът Talpa levantis, обитаващ планините около Черно море. Черноморската къртица е малко по-дребна и клепачите при нея са срастнали, за разлика от европейската. След проучвания и сравнения (морфологични и генетични) с всички къртици, срещащи се в Европа и региона, беше установено, че слепите къртици от нашето Черноморие не принадлежат към нито един от известните видове, поради което беше описан нов вид, наименуван Talpa martinorum. Към момента е установено, че новият вид се среща само в югоизточната част на Балканския полуостров като следва плътно очертанията на Странджа планина – у нас и в Турция. Почти нищо не се знае за биологията на новия вид, което ще бъде предмет на бъдещи проучвания. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.08.23", "title": " Нов вид бозайник откриха учени в България\t\t\t"}
{"url": "https://trud.bg/%d1%82%d1%8a%d1%80%d0%b3%d0%be%d0%b2%d0%b8%d1%89%d0%b5-%d0%b0%d0%ba%d1%82%d0%b8%d0%b2%d0%b8%d0%b7%d0%b8%d1%80%d0%b0-%d1%81%d1%8a%d1%82%d1%80%d1%83%d0%b4%d0%bd%d0%b8%d1%87%d0%b5%d1%81%d1%82%d0%b2%d0%be/", "text": "Задълбочаване на сътрудничеството по различни направления договориха кметовете на Търговище и Котбус при визитата на делегация от Германия в българския им побратимен град. На пресконференция д-р Дарин Димитров и колегата му Холгер Келх коментираха, че това е първо посещение на гостите от 10 година насам у нас. Кметът на Котбус сподели, че за това време е постигната видима промяна в страната ни и побратимената община. Тези впечатления придобил от посещенията при работната визита в няколко търговищки предприятия, детски и учебни заведения и градски зони. „Поздравявам Ви за прогреса, който сте постигнали. В Котбус, например, нямаме производство и промишленост в такъв голям мащаб, какъвто имате в Търговище“, каза г-н Келх. Гостите посетиха предприятие за кабели, създадено с швейцарски инвестиции и изнасящо в Германия. Бяха на визита и в нова фирма за багрене на облекла, която пък се прави с инвестиции от Германия. Запознаха се на място и със стъкларския комплекс. Търговище и Котбус са побратимени от 70-те години и сътрудничеството е било основно в сферата на културния обмен. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.08.23", "title": " Търговище активизира сътрудничеството с Котбус"}
{"url": "https://trud.bg/%d0%bb%d1%83%d0%b4%d0%be%d0%b3%d0%be%d1%80%d0%b5%d1%86-%d0%b4%d0%b0%d0%b2%d0%b0-65-%d1%85%d0%b8%d0%bb-%d0%b5%d0%b2%d1%80%d0%be-%d0%b7%d0%b0%d0%bf%d0%bb%d0%b0%d1%82%d0%b0/", "text": "Месечна заплата от 65 хил. евро ще получава в „Лудогорец“ 23-годишен играч. Става въпрос за бразилеца Жуниор Брандао. Поне това твърди Адсон Батиста, вицепрезидент на „Атлетико Гоянензе“. Българският шампион ще плати на втородивизионния клуб 1,5 млн. евро за играча. „Заплатата му ще бъде около 20 пъти повече в сравнение с това, което взима при нас, каза Батиста. – Той заслужава подобна възможност, защото е фундаментален играч.“ Според изданието „Газета Еспортива“, бразилците са искали първоначално 6 млн. евро за 23-годишния нападател, но при преговорите са смъкнали цената. Жуниор Брандао е професионалист от шест години, като преди да дойде в „Атлетико Гоянензе“, е носил екипите на нискоразредни тимове. В настоящия си клуб има 18 мача и 9 гола. С оглед на формата му, грандът „Сантос“ дори влязъл в преговори за привличането му, но след три седмици опити не е успял да убеди тима да му го продаде. „Лудогорец“ обаче успели да се договорят с капризните бразилци. В страната на кафето са категорични, че Жуниор Брандао е избрал да продължи кариерата си в България, заради Пауло Аутори, треньор на „Лудогорец“. В Бразилия са категорични, че тимът от Разград е финализирал всички детайли по сделката и голаджията вече пътува към България, като се очаква в петък да се присъедини към новия си клуб. 23-годишният играч ще подпише петгодишен договор с „орлите“. Снимка: Twitter", "date": "2018.08.23", "title": " „Лудогорец“ дава 65 хил. евро заплата"}
{"url": "https://trud.bg/%d0%bf%d1%80%d0%b5%d0%b7%d0%b8%d0%b4%d0%b5%d0%bd%d1%82%d1%8a%d1%82-%d1%80%d0%b0%d0%b4%d0%b5%d0%b2-%d1%80%d0%b8%d1%81%d0%ba%d0%be%d0%b2%d0%b8%d1%82%d0%b5-%d1%84%d0%b0%d0%ba%d1%82%d0%be%d1%80%d0%b8/", "text": "„Рисковите фактори продължават да стоят пред българските Военновъздушни сили. Знаем ги всички – недостатъчно изправна техника, недостатъчно ресурси за подготовка, оттам и изключително ниско количество летателни часове, което повишава риска от потенциални авиационни произшествия до неприемливо високи нива“. Това коментира днес пред журналисти президентът Румен Радев, който беше гост на честването на 70-ата годишнина от създаването на Българската военнотранспортна авиация и празника на 16-та транспортна авиационна група днес в района на авиобаза „Враждебна“. По думите на държавния глава, „не е въпросът просто да се лети, а да разполагаме с такива технологии, които позволяват съвместимост и безопасно и ефективно изпълнение на задачите заедно с нашите съюзници“. В отговор на въпрос за предстоящото посещение на делегация на Министерство на отбраната в САЩ и за коментарите дали по този начин може да се повлияе на конкурса за избор на бойни самолети, президентът Радев посочи, че трябва да се правят всякакви срещи и посещения и това е добре, за да има повече информация в съответните държави, но допълни, че в момента, в който се изпрати искане за предоставяне на оферти до неговото получаване, се спират всякакви срещи, посещения и договорки. По думите на Румен Радев, единствената възможност за среща е тази, на която всички участници заедно получават разяснения и получават еднакъв по обем и съдържание отговор. „Ако искаме да бъдем такава държава, в която да има равнопоставеност, конкурентност, обективност, трябва да се придържаме към тези наложени световни практики“, категоричен бе президентът и допълни, че предстоящото пътуване на представители на военното министерство в САЩ не е било съгласувано с него. Помолен да коментира случаите с фалиралата застрахователна компания „Олимпик“ и проблемите в Търговския регистър, държавният глава отбеляза, че те имат много по-дълбоко измерение, отколкото ни се представя. „Тук не става въпрос за технически отказ, за немарливост и некомпетентност на няколко държавни служители. Тук става въпрос за липса на прозрачност и отчетност, без които няма как да имаме ефективна администрация, за абдикация от отговорност, за криза в доверието в държавността“, заяви Румен Радев. Според президента, в момента, в който българското правителство поема писмени ангажименти пред европейските ни партньори и европейските институции за подготовка за приемане във валутно-курсовия механизъм, включващи засилен контрол на застрахователния и пенсионноосигурителния сектор, засилени мерки за прозрачност и борба с корупцията, за ефективно управление на държавните предприятия, Търговският регистър се срива и всява хаос в бизнеса, а в застраховането избухва скандал, което показва, че на практика няма надзор. Държавният глава посочи, че в същото време се увеличава капиталът на Държавната консолидационна компания с 500 млн. лева за ремонт на язовири по абсолютно непрозрачен начин. „В тази ситуация как да искаме да има доверие в институциите вътре, как да искаме да има доверие и отвън? Неслучайно се измислят всякакви нови критерии и механизми за непрекъснат контрол и проверка на България – и за Шенген, и за Еврозоната“, коментира Румен Радев. „Трябва да се работи за доверие. Това означава много“, подчерта още държавният глава. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.08.23", "title": " Президентът Радев: Рисковите фактори продължават да стоят пред българските ВВС"}
{"url": "https://trud.bg/%d1%81-6-%d0%bc%d0%bb%d0%bd-%d0%bb%d0%b2-%d1%80%d0%b5%d0%bc%d0%be%d0%bd%d1%82%d0%b8%d1%80%d0%b0%d1%82-%d0%b1%d0%be%d0%bb%d0%bd%d0%b8%d1%86%d0%b8-%d0%b2-%d1%81%d0%be%d1%84%d0%b8%d1%8f/", "text": "Столичният зам.-кмет по здравеопазването Дончо Барбалов съобщи, че заедно с председателя на здравната комисия към СОС д-р Веселин Милев провежда проверки на ремонтите, които се извършват в някои от общинските лечебни заведения. В Първа АГ болница „Св. София“ в момента се ремонтира покривът на сградата. Ще бъдат обновени още отделението по хирургия на млечната жлеза и родилните зали. В следващите месеци предстои да се купят мамограф, ехограф и лапароскопско оборудване на операционния блок. В неонатологичното отделение на Първа АГ вече бяха доставени 10 легла за новородени в ранния адаптационен период. Цялостно обновление на покрива и саниране на фасадата се извършва и на 11 ДКЦ на ул. „Цар Симеон“145. Поликлиниката обслужва Зона Б-5 и Зона Б-18 в София и разполага със специалисти по 14 направления, между които кардиология, педиатрия, УНГ, урология, неврология, хирургия, кожни болести и др. Близо 6 млн. лв. инвестира Столична община тази година за ремонт и ново оборудване в общинските болници и диагностично-консултативни центрове. Днес се проведе проверка в Медицински център 9 в кв. Орландовци, за ремонта на който Столичният общински съвет отпусна 170 000 лв. Там вече е изцяло подменен покривът, извършено е отводняване на сградата, предстои обновяване и на част от лекарските кабинети. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.08.23", "title": " С 6 млн. лв. ремонтират болници в София\t\t\t"}
