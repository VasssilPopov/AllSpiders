{"url": "https://trud.bg/%d0%b1%d0%b8%d0%bd%d0%b0%d0%bb%d0%b8-%d0%b9%d1%8a%d0%bb%d0%b4%d1%8a%d1%80%d1%8a%d0%bc-%d1%82%d1%83%d1%80%d1%86%d0%b8%d1%8f-%d0%bd%d0%b5-%d0%b8%d1%81%d0%ba%d0%b0-%d0%b4%d0%b5%d0%bb%d0%b0%d1%82%d0%b0/", "text": "Турция не иска съдебните дела срещу германски граждани да влияят на отношенията с Германия, заяви днес турският премиер Бинали Йълдъръм след среща в Берлин с германския канцлер Ангела Меркел, съобщи телевизия „А Хабер“, цитирана от ТАСС. Отношенията между Берлин и Анкара се намират в сложни условия, включително заради задържането на германски граждани в Турция, каза от своя страна Ангела Меркел. „Ние знаем, че нашите двустранни отношения се оказаха в сложни условия и тези условия отчасти остават такива“, посочи Меркел и спомена за случаите на правозащитника Петер Щойтнер и преводачката Мешале Толу, които бяха освободени от затвор в Турция в края на миналата година в очакване на съдебен процес. „Става дума за Дениз Юджел, който повече от година е държан в затвора, без да са му повдигнати обвинения“, заяви германският канцлер. „Днес аз още веднъж посочих, че именно това дело има особена спешност за нас. Говорихме и за нормите на правовата държава. Ние подчертахме, че осъждаме опита за преврат, но, разбира се, трябва да се спазват принципите на пропорционална реакция“, каза Ангела Меркел, цитирана от ТАСС. Турският премиер Бинали Йълдъръм посочи, че кореспондентът на в. „Велт“ Дениз Юджел е без повдигнато официално обвинение, заради претоварване на съдилищата след опита за преврат през 2016 г., допълва Асошиейтед прес. „Дениз Юджел и другите бяха арестувани по известни на всички обвинения. Ние преживяхме опит за държавен преврат, в тази връзка нашите съдилища разглеждат хиляди съдебни дела. Поради тази причина делото на Юджел се разглежда не толкова бързо, както би ни се искало. Ние не желаем това да разваля нашите отношения с Германия“, каза Йълдъръм и призова всички да уважават правосъдието в Турция. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.02.15", "title": " Бинали Йълдъръм: Турция не иска делата срещу германци да влияят на отношенията с Германия"}
{"url": "https://trud.bg/%d0%bf%d0%be%d0%b2%d0%b4%d0%b8%d0%b3%d0%bd%d0%b0%d1%85%d0%b0-%d0%be%d0%b1%d0%b2%d0%b8%d0%bd%d0%b5%d0%bd%d0%b8%d1%8f-%d0%b7%d0%b0-%d1%83%d0%b1%d0%b8%d0%b9%d1%81%d1%82%d0%b2%d0%be-%d0%bd%d0%b0-17-%d0%b4/", "text": "След неколкочасов разпит на 19-годишния стрелец от Флорида тази сутрин бяха повдигнати обвинения в предумишлено убийство на 17 души, предаде Асошиейтед прес. Четиринадесет оцелели при   са настанени в болница. Никълъс Крус – все още в болнична дреха, след като бил хоспитализиран със затруднено дишане – е изпратен в затвора без право на освобождаване под гаранция. Преди края на часовете вчера в училището се задействала алармата за пожар и бившите съученици на Крус помислили, че това е поредна учебна тревога, при каквато те трябва да напуснат класните стаи. Според полицията в този момент Крус, въоръжен с противогаз, димни гранати и голям брой пълнители, открил огън със собствена полуавтоматична пушка и избил 17 души. Крус купил законно полуавтоматичната пушка преди година. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.02.15", "title": " Повдигнаха обвинения за убийство на 17 души на стрелеца от Флорида"}
{"url": "https://trud.bg/%d0%b3%d1%80%d0%b8%d0%b3%d0%be%d1%80-%d0%bd%d0%b0%d0%b4%d1%85%d0%b8%d1%82%d1%80%d0%b8-%d1%81%d1%8a%d1%80%d0%b1%d0%b8%d0%bd-%d1%89%d0%b5-%d0%b8%d0%b3%d1%80%d0%b0%d0%b5-%d1%81-%d1%80%d1%83%d0%b1%d0%bb/", "text": "Григор Димитров се класира за четвъртфиналите на турнира в Ротердам (Холандия) след победа със 7:6 (4), 7:5 над сърбина Филип Крайнович. С успеха Димитров изравни постижението си от миналата година, когато загуби от Давид Гофен (Белгия). Първата част се оказа доминирана от сервисите на съперниците и се стигна до тайбрек. Там двамата си разменяха точките до 5:4 в полза на българина, но в този момент нервите на Крайнович не издържаха и той направи двойна грешка. Това даде два шанса на Димитров да спечели частта и той го направи от втори опит, след като сърбинът спаси първия с отчаян уинър. С течение на мача Григор заигра още по-стабилно и по нищо не личеше, че доскоро е страдал от травма в рамото. Във втория сет той нямаше нужда от тайбрек, за да затвори мача. В 11-ия гейм българинът пое риск и натисна сервиса на противника, за да стигне до три „скрити мачбола“ и се възползва от последния. Малко по-късно беше факт и четвъртата му победа от четири мача с Крайнович. Днес Григор ще се бори за място на полуфиналите с Андрей Рубльов, който надигра с 6:4, 7:6 (4) босненеца Дамир Джумхур. Григор надигра руския младок в 4 сета на Аустрелиън оупън преди месец. Ако повтори успеха, той ще си върне 4-ото място в ранглистата от Александър Зверев (Германия), който вчера падна с 3:6, 4:6 от Андреас Сепи (Италия).", "date": "2018.02.15", "title": " Григор надхитри сърбин, ще играе с Рубльов"}
{"url": "https://trud.bg/%d0%b8%d0%b7%d1%85%d0%b2%d1%8a%d1%80%d0%bb%d0%b8%d1%85%d0%b0-%d0%b1%d0%b0%d0%b3%d0%b0%d0%b6%d0%b0-%d0%bd%d0%b0-%d0%bc%d1%83%d0%b7%d0%b8%d0%ba%d0%b0%d0%bd%d1%82%d0%b0-%d0%b3%d1%80%d1%8a%d0%bc%d0%bd/", "text": "Кашон с рокерско яке, кожени панталони, колани и обувки на рок музиканта Антон Бояджийски, с псевдоним Тони Ленгуидж  е бил изхвърлен от близки на Николина Попова, наричана още Нина. Те счупили и китарата му, когато научили, че мъжът е застрелял приятелката си и се е самоубил. Както писа „Труд”, телата на Тони Ленгуидж и Нина бяха открити във вторник късно вечерта в „Ауди ТТ”, спряло на пътя Пампорово-Стойките. Жената била застреляна с два куршума в гърдите и един в главата, а музикантът – с изстрел в слепоочието. Според криминалисти кървавата драма е била предизвикана от ревност. Тони и Нина живеели от около 6 години в Пловдив, където жената работела в банков клон. Близките не одобрявали връзката им. В апартамента с тях живеел и Георги – братът на Нина. Съседите смятат, че най-вероятно сломеният от мъка Георги е счупил китарата и изхвърлил дрехите на Тони, като разбил един от прозорците на дома.", "date": "2018.02.15", "title": " Изхвърлиха багажа на музиканта, гръмнал приятелката си\t\t\t"}
{"url": "https://trud.bg/%d0%b1%d1%80%d0%b8%d1%82%d0%b0%d0%bd%d0%b5%d1%86-%d1%82%d0%b2%d1%8a%d1%80%d0%b4%d0%b8-%d1%87%d0%b5-%d0%b5-%d0%bf%d1%8a%d1%80%d0%b2%d0%b8%d1%8f%d1%82-%d0%be%d1%84%d0%b8%d1%86%d0%b8%d0%b0%d0%bb%d0%bd/", "text": "Британецът Нийл Харбисън твърди, че е първият официално регистриран киборг, тъй като снимката на паспорта му го изобразява с имплантирана антена на черепа, която му позволява да „чува цветовете“, пише в. „Дейли мирър“. Това било доказателство, че британското правителство е приело статута му на киборг, тъй като имплантираното устройство било неразделна част от организма му. Харбисън страда от много рядко заболяване, което му позволява да вижда само в черно и бяло. Болестта се нарича ахроматопсия /цветна слепота/. Антената, имплантирана в черепа на Нийл, преобразява светлинните вълни в звукови вибрации, които мозъкът му се е научил да разчита. Антената със сензора виси постоянно над челото му. С нея човекът-киборг може да усеща и светлини отвъд видимия спектър, като той може да разчита инфрачервени и ултравиолетови излъчвания. С антената си Харбисън може да получава светлини и от други части на света. От своя страна той може да се свърже със сателит и да изпраща светлинни сигнали в космоса. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.02.15", "title": " Британец твърди, че е първият официално регистриран киборг\t\t\t"}
{"url": "https://trud.bg/%d0%b3%d1%80%d0%b8%d0%b3%d0%be%d1%80-%d0%b4%d0%b8%d0%bc%d0%b8%d1%82%d1%80%d0%be%d0%b2-%d1%81%d0%bb%d0%be%d0%bc%d0%b8-%d0%b8-%d0%ba%d1%80%d0%b0%d0%b9%d0%bd%d0%be%d0%b2%d0%b8%d1%87/", "text": "Григор Димитров победи сърбина Филип Крайнович в мач от втория кръг на силния турнир в Ротердам. Българинът надделя със 7:6, 7:5. Българинът показа по-здрави нерви от своя опонент. В първия сет Григор успя да спаси няколко точки за пробив, а в тай брека запази хладнокръвие. Във втория Крайнович се пречупи в единадесетия гейм, когато загуби подаването си. След това Димитров затвори мача. Очаквайте подробности", "date": "2018.02.15", "title": " Григор Димитров сломи и Крайнович"}
{"url": "https://trud.bg/%d0%bf%d0%b0%d1%82%d1%80%d0%be%d0%bd%d0%b8-%d0%be%d1%82%d0%ba%d1%80%d0%b8%d1%82%d0%b8-%d0%b2-%d0%ba%d1%8a%d1%89%d0%b0-%d0%bd%d0%b0-%d0%bf%d1%80%d0%b8%d1%8f%d1%82%d0%b5%d0%bb-%d0%bd%d0%b0-%d0%b1%d1%80/", "text": "Двама братя, родом от Приморско, както и техен приятел от същия град,  , научи “Труд”. Акцията на ГДБОП е била в сряда сутринта в Приморско и Бургас. Братята били задържани в домовете им. Маскирани антимафиоти нахлули в малък хотел в Приморско и арестували собственика му. Той е бил откаран за разпити в столицата. След изтичане на 24-часовата мярка по Закона за МВР братята били освободени заради липса на доказателства. При обиска в Приморско обаче били намерени незаконни патрони. Вчера не стана ясно дали заради притежанието на боеприпаси Районната прокуратура в Царево е повдигнала обвинение на местния жител и дали е удължена мярката му до 72 часа. Информацията за арести на хора, свързани с разстрела на данъчния шеф, не бе потвърдена официално вчера нито от прокуратурата, нито от МВР. Оттам твърдяха само, че разследването продължава.  43-годишният началника на отдел “Фискален контрол” в Националната агенция за приходите Иво Стаменов бе прострелян на 18 декември м.г. в центъра на София. Атентаторите гръмнаха по него с карабина от паркирана кола “Рено”, докато Стаменов минава по улица “Дунав” с личния си автомобил БМВ Х3. Куршумът проби предното стъкло и се заби в ръката и рамото на мъжа. Стаменов бе откаран във ВМА, където заради засегнати важни кръвоносни съдове се наложи да му бъдат прелети големи количества кръв. Въпреки усилията на лекарите, той почина на 12 януари т.г. Основната версия за покушението, е свързана с работата на данъчния шеф. Нговият отдел в НАП е наблюдавал търговията с акцизни стоки като цигари и алкохол, а от средата на миналата година и пазара на горива.", "date": "2018.02.15", "title": " Патрони открити в къща на приятел на братята, проверявани за разстрела на данъчния шеф\t\t\t"}
{"url": "https://trud.bg/%d1%80%d1%83%d0%bc%d0%b5%d0%bd-%d1%80%d0%b0%d0%b4%d0%b5%d0%b2-%d1%81%d1%8a%d1%8e%d0%b7%d1%8a%d1%82-%d0%bd%d0%b0-%d0%bc%d0%b0%d1%82%d0%b5%d0%bc%d0%b0%d1%82%d0%b8%d1%86%d0%b8%d1%82%d0%b5-%d0%b2-%d0%b1/", "text": "Благодаря на Съюза на математиците в България за работата му с учениците, студентите, младите учени – успех за България е нашите млади таланти да се развиват, защото те са гордостта ни и оценка за прогреса на обществото. Това заяви президентът Румен Радев по време на празничното честване на 120-годишнината от създаването на Съюза на математиците в България. Поздравявам ви, че създадохте школа, благодарение на която математиката у нас придоби невероятно развитие с учебни програми на световно ниво, заяви държавният глава. Румен Радев подчерта, че математиката у нас се е развила като сила чрез работата на Съюза на математиците, а това дава надежда на много млади българи и на цялото общество. Президентът даде пример с призовите места, които младежите ни извоюват в голяма конкуренция на световни математически състезания, което е едно от предимствата за привличане на чуждестранни инвеститори у нас. По думите на Румен Радев математиката е символ на въображение и красота, а силата й се състои в това, че предлага различни пътища, които водят към една цел – истината. От най-дълбока древност математиката е символ на прогреса, тя е всеобхватна, навлязла е и в хуманитарните науки, без математика е невъзможна дигитализацията, а без нея бъдещето е немислимо, заяви президентът. Държавният глава Румен Радев удостои Съюза на математиците в България с Почетния знак на президента по повод 120-годишнината от създаването на организацията. Отличието получи проф. Николай Николов от Института по математика и информатика – БАН, който е и председател на Управителния съвет на съюза. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.02.15", "title": " Румен Радев: Съюзът на математиците в България дава надежда на много млади българи да развият таланта си"}
{"url": "https://trud.bg/%d0%bf%d0%b0%d0%bf%d0%b0-%d1%84%d1%80%d0%b0%d0%bd%d1%86%d0%b8%d1%81%d0%ba-%d0%bf%d1%80%d0%b8%d0%b5%d0%bc%d0%b0-%d1%80%d0%b5%d0%b4%d0%be%d0%b2%d0%bd%d0%be-%d0%b6%d0%b5%d1%80%d1%82%d0%b2%d0%b8-%d0%bd/", "text": "Папа Франциск се среща всеки петък с жертви на свещеници педофили и срещите протичат при възможно най-голяма дискретност. Това е казал самият папа на среща с йезуити в Чили на 16 януари. Днес за това съобщава чилийското йезуитско издание „Сивилита католика“, предаде Франс прес. Ватикана потвърди днес тези срещи на папата с жертви на свещеници педофили. Светият престол добави, че тези хора са приемани от папата или индивидуално или на групи няколко пъти в месеца. Според списание „Сивилита католика“ пред свещениците йезуити миналия месец папата казал, че свещениците педофили са голямо унижение за църквата, че това показва колко е крехка църквата, но също показва и нивото на лицемерието в нея. Той призовал духовниците да не се оправдават, че повечето сексуални посегателства се извършват в семейна среда, от близки на жертвите или в други среди, като например спортните, и да не казват, че само 2 процента от педофилите са католически свещеници. Папата заявил, че дори един свещеник да се окаже педофил, това е ужасяващо, защото вместо да спасява душите на децата, той ги е унищожил. Визитата на папата в Чили бе белязана от скандал с епископ, заподозрян, че е знаел за педофилски прояви на свещеник, но ги е прикрил. В самолета на път от Латинска Америка за Ватикана изрази увереност, че епископът е невинен, но миналата седмица той обяви, че праща човек, който да разследва тези случаи и който се очаква да пристигне там следващата седмица. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.02.15", "title": " Папа Франциск приема редовно жертви на свещеници педофили"}
{"url": "https://trud.bg/%d0%bd%d0%b8%d0%ba%d0%be%d0%bb%d0%b8%d0%bd%d0%b0-%d0%b0%d0%bd%d0%b3%d0%b5%d0%bb%d0%ba%d0%be%d0%b2%d0%b0-%d0%b1%d0%b5-%d0%be%d1%82%d0%bb%d0%b8%d1%87%d0%b5%d0%bd%d0%b0-%d1%81%d1%8a%d1%81-%d0%b7/", "text": "Министърът на туризма Николина Ангелкова бе отличена с награда “Посланик на туризма за 2017 г.“ на церемония в рамките на 35-ото международно изложение „Ваканция и СПА Експо“. Златният приз за министъра на туризма се дава от сп. “Туризъм и отдих”, което за тринадесети пореден път отличава най-изявените постижения в българския туризъм за последните 12 месеца. Грамотата министър Ангелкова получи от главния редактор на сп. “Туризъм и отдих” Димитър Кирекчиев. Сърдечно благодаря за наградата, с която ме удостоявате. „Посланик на туризма за 2017 г.“ е високо признание, което аз приемам не само като персонална оценка за моята работа, но и за екипа на Министерството на туризма, каза министър Ангелкова и допълни, че от създаването си като самостоятелна администрация тя и нейният тим работят последователно, за да докажат, че туризмът заслужено е национален приоритет и е структуроопределящ икономически отрасъл с близо 13% от БВП на страната. Добрите резултати от срещата на министрите от ЕС в София „Туризъм и икономически растеж“ също са доказателство за значението на туризма и на международно ниво, каза още министърът. Тя припомни, че срещата в София бе високо оценена от еврокомисар Елжбиета Биенковска, от генералния секретар на Световната организация по туризъм към ООН Зураб Пололикашвили, от представители на Европейския парламент, на Европейския комитет на регионите, дипломати и официални лица от над 30 държави. Вие награждавате лидерите, допринесли за развитието на туризма в България и аз смятам, че имате много основания да го правите, каза министър Ангелкова. Тя отбеляза, че последните две години са рекордни за цялата история на българския туризъм с близо 8,9 млн. чуждестранни туристи у нас през 2017 г. и повече от 6,6 млрд. лв. приходи от международен туризъм за 11-е месеца на 2017 г. На церемонията министър Ангелкова връчи златен приз на кмета на община Сандански Кирил Котев за най-развиваща се СПА туристическа дестинация. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.02.15", "title": " Николина Ангелкова бе отличена със златен приз „Посланик на туризма за 2017 г.“"}
{"url": "https://trud.bg/%d0%b7%d0%b0%d0%b4%d1%8a%d1%80%d0%b6%d0%b0%d1%85%d0%b0-%d0%b1%d1%8a%d0%bb%d0%b3%d0%b0%d1%80%d0%b8%d0%bd-%d0%b2-%d1%83%d0%bd%d0%b3%d0%b0%d1%80%d0%b8%d1%8f-%d0%b7%d0%b0%d1%80%d0%b0%d0%b4%d0%b8-%d1%82/", "text": "Български гражданин е задържан в Унгария, след като при полицейска проверка на камиона му на свързващата Будапеща с южните части на страната магистрала М5 са открити древноримски реликви, пише унгарският национален ежедневник Blikk. При проверката на камиона му са открити 42 бронзови предмета, включващи пръстени, статуи и съдове. Според експертите общата стойност на находките възлиза на три милиона форинта (близо 19 хил. лева). Шофьорът е задържан от полицията по подозрение за трафик на антики. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.02.15", "title": " Задържаха българин в Унгария заради трафик на антики"}
{"url": "https://trud.bg/%d1%84%d0%b0%d0%bd%d0%b4%d1%8a%d0%ba%d0%be%d0%b2%d0%b0-%d0%bb%d1%83%d0%ba%d0%be%d0%b2%d0%bc%d0%b0%d1%80%d1%88-%d0%bd%d1%8f%d0%bc%d0%b0-%d0%bc%d1%8f%d1%81%d1%82%d0%be-%d0%b2-%d1%81%d0%be%d1%84%d0%b8/", "text": "Луковмарш няма място в София, заяви столичният кмет Йорданка Фандъкова по повод планираното в събота поредно издание на мероприятието. „Години наред Столична община не съгласува провеждането на шествието Луковмарш и издава забрана. През 2017 г. постъпиха уведомления за това събитие и аз издадох две заповеди за забрана, но те бяха обжалвани в съда и отменени. Тази година това събитие няма съгласуване, то няма място в нашия град, освен поднасянето на цветя пред паметната плоча”. Това заяви вчера Фандъкова на конференция в СУ ”Св. Климент Охридски” на тема „София казва НЕ на словото на омразата и екстремизма“. Във форума участваха зам.-министрите Георг Георгиев и Деница Сачева. Благодарност за спасяването на българските евреи изрази президентът на Световния еврейски конгрес Роналд Лаудер. Посланикът на Израел Ирит Лилиан заяви относно ген. Христо Луков, че който подценява човешки същества не трябва да бъде наричан герой. „Трябва да отхвърляме опитите за възвеличаване на тъмните глави от историята“, заяви американският посланик Ерик Рубин.", "date": "2018.02.15", "title": " Фандъкова: Луковмарш няма място в София\t\t\t"}
{"url": "https://trud.bg/%d0%b4%d0%b6%d0%b5%d0%b9%d0%bc%d1%81-%d0%bc%d0%b0%d1%82%d0%b8%d1%81-%d1%81%d0%b0%d1%89-%d0%b8-%d1%82%d1%83%d1%80%d1%86%d0%b8%d1%8f-%d1%82%d1%8a%d1%80%d1%81%d1%8f%d1%82-%d0%be%d0%b1%d1%89%d0%b8-%d0%bf/", "text": "Министърът на отбраната на САЩ Джеймс Матис заяви, че страната му и Турция търсят „общи позиции“ относно Сирия, въпреки нарастващото напрежение между тях, пише The Hill. „Вярвам, че ще открием общи позиции, но и че имаме и необщи такива, където понякога войната дава лош избор на възможности“, заяви Матис след срещата на НАТО в Брюксел. Той допълни, че Вашингтон и Анкара са ангажирани в „абсолютно открит и искрен диалог“ относно американската и турската дейност в Сирия. Двете страни спорят относно подкрепата на Вашингтон към кюрдските „Сили за народна самоотбрана“, които Анкара смята за терористи. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.02.15", "title": " Джеймс Матис: САЩ и Турция търсят общи позиции за Сирия"}
{"url": "https://trud.bg/%d1%80%d0%b0%d0%b7%d0%b1%d0%b8%d1%85%d0%b0-%d0%bb%d0%b0%d0%b1%d0%be%d1%80%d0%b0%d1%82%d0%be%d1%80%d0%b8%d1%8f-%d0%b7%d0%b0-%d1%81%d0%b8%d0%bd%d1%82%d0%b5%d1%82%d0%b8%d1%87%d0%bd%d0%b0-%d0%b4%d1%80/", "text": "Разбиха лаборатория за синтетична дрога в Габрово. Това съобщиха от МВР. Полицейските действия стартирали на 12 февруари от служители на сектор „Противодействие на криминалната престъпност“ при областната дирекция и колегите им от РУ-Габрово. В частен имот, в землището на с. Чукили, криминалистите задържали трима 30-годишни мъже от Габрово, непосредствено след осъществен процес по производство на синтетични наркотични вещества. Мъжете са заловени, докато напускали имота с лек автомобил „Хонда“. У тримата са намерени и иззети общо 189 грама метамфетамин. Водачът на автомобила бил тестван за употреба на наркотични вещества – техническото средство отчело положителен резултат за метамфетамин. В хода на процесуално – следствените действия в имота полицаите иззели туби с химически вещества, необходими за производството на синтетични наркотични вещества, колби, нивомери, помпи, термометри, защитни маски и облекла и др. Допълнително било установено, че единият от мъжете и 25-годишна жена от Габрово държат наркотици в жилището й. Намерени и иззети са 3,905 грама метамфетамин и 187 грама марихуана. За случая е уведомена Окръжната прокуратура – Габрово. По случая е образувано досъдебно производство. Двама от мъжете и жената са задържани с полицейска мярка за 24 часа, а на третия – ползвател на частния имот, с прокурорско постановление е задържан за 72 часа. Работата по цялостното изясняване и документиране на случая продължава. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.02.15", "title": " Разбиха лаборатория за синтетична дрога в Габрово\t\t\t"}
{"url": "https://trud.bg/%d0%b4%d0%b5%d1%86%d0%b0-%d0%b4%d0%b0%d1%80%d0%b8%d1%85%d0%b0-%d0%bd%d0%b0-%d0%b4%d0%b5%d1%86%d0%b0-%d1%81%d0%bf%d0%be%d1%80%d1%82%d0%bd%d0%b8-%d1%81%d1%8a%d0%be%d1%80%d1%8a%d0%b6%d0%b5%d0%bd%d0%b8/", "text": "Ученици от столичното 143-то училище даряват спортни съоръжения на деца от с центрове за настаняване от семеен тип в в „Люлин“, „Надежда“ и „Овча купел“. Малчуганите от ОУ „Георги Бенковски“ набраха средствата като продадоха свои картини на изложбата „София – магията на Коледа“, организирана в Ларгото на 17-ти декември 2017 г. Инициативата е на Направление „Архитектура и градоустройство“ под патронажа на главния архитект на София Здравко Здравков. С набраните 2439 лв. са купени уреди за спорт, тенис маси, уреди за стрийт фитнес и др. Вчера малчуганите от 143-то ОУ дариха спортни уреди в ЦНСТ „Паисий Хилендарски“. „Важна е комункацията между учениците от 143 училище с децата от центъра“, коментира пред „Труд“ Здравко Здравков. „Като влязох тук едно дете ме гушна и това много ме зарадва“, са впечатленията на седмокласничката Христина Младенова от 143 ОУ. Здравков съобщи, че децата от училището и тези от центъра подготвят обща изложба за Великден.", "date": "2018.02.15", "title": " Деца дариха на деца спортни съоръжения\t\t\t"}
{"url": "https://trud.bg/%d0%b8%d1%81%d1%82%d0%be%d1%80%d0%b8%d1%8f%d1%82%d0%b0-%d0%bd%d0%b0-%d0%b1%d1%80%d1%83%d1%81-%d0%bd%d0%b5%d1%83%d1%81%d0%bf%d0%b5%d1%88%d0%bd%d0%b8%d1%8f%d1%82-%d0%b4%d0%b6%d0%b5%d0%bd%d0%b4%d1%8a/", "text": "Тази история започва през август 1965 г. Бийтълс имат концерт пред 55 хил. зрители в Ню Йорк. Във Виетнам 185 хил. американски войници бранят демокрацията и свободата. А на 22 август в град Уинипег, столица на провинцията Манитоба – Канада, в семейството на Джанет и Роланд Раймър се раждат две момчета близнаци – Брус и Брайън. Поради изразена фимоза (стеснение на кожния отвор на пениса) и затруднение при уринирането, на 8-месечна възраст на Брус е направена операция – обрязване. Това е извършено от хирург в болнично заведение по неконвенционален метод, с електрокоагулация (изрязване чрез изгаряне с високочестотен ток). При операцията пенисът на детето е необратимо увреден. Родителите на Брус понесли много тежко тази ситуация. Не знаели какво ще се случи с техния син, дали ще бъде щастлив, какъв мъж ще бъде без пенис. По това време в Балтимор, в болницата „Джон Хопкинз“ практикувал световноизвестният психолог д-р Джон Мани. Той формулирал теорията „джендър“. Според неговата „теория за неутралността на пола“, половата идентичност се развива в ранна детска възраст в резултат на „подходящи поведенчески интервенции“. Семейство Раймър научили за Джон Мани и неговата теория през февруари 1967 г. в канадската новинарска програма „Този час има седем дни“. Разтревожените родители получили съвет от д-р Мани да отстранят тестисите на Брус и да бъде отгледан като момиче. Това е неговият джендър, с който ще бъде щастлив. Случаят с детето Брус е бил безкрайно ценен за потвърждаването на теорията за „неутралния пол“. Близнаци с идентична генетична формула. Единият остава мъж, другият – възпитаван в подходящ социум става жена. На 1 година и 10-месечна възраст отстраняват тестисите на Брус и той става Бренда. През следващите 10 години семейството е наблюдавано от психолога Джон Пау. Двете деца се упражняват в сексуални действия, включващи „тласкащи движения“, като Бренда играе долната роля. „Момичето“ трябвало да застане на четири крака с брат си Брайън на гърба. Другата сексуална позиция била с вдигнати крака. Децата трябвало свалят дрехите си и да се занимават с „генитални инспекции“. Семейство Раймър разказват, че всичко това е било заснето от фотограф. Явно, е било подготовка за научна публикация. Джон Мани им обяснил, че „детската сексуална игра е репетиция за здрава полова идентичност“. В продължение на няколко години този експеримент се публикува в научните среди като „случаят Джон/Джоан“. Според докладите: „Половото пренасочване е успешно. Поведението на детето като активно малко момиченце е различно от брата-близнак, който е момче.“ Години по-късно един студент, присъствал на ежегодните прегледи споделя, че „семейство Раймър обикновено лъжеха за успеха на програмата“. За съжаление, самата Брус/Бренда предпочитала да играе с оръжия и автомобили, редовно се биела с децата в училище, не искала да сяда в тоалетната. Заради розовите си рокли търпяла подигравки от съучениците си. Не помогнал и редовно инжектираният естроген (женски хормон). Бренда имала чести депресии. На 13-годишна възраст заявила, че ако се срещне още веднъж с Джон Мани, ще се самоубие. Предстояла последната операция – за създаване на изкуствено влагалище. Родителите на Брус/Бренда е трябвало да обяснят защо се налага тази операция. Разказали на детето цялата история около нейния „джендър“. Научавайки истината, Бренда изпада в тежка депресия, прави три опита за самоубийство, при единия от тях изпада в кома, след което решава да си върне истинския пол. Приема името Дейвид. До 1987г Дейвид претърпява операции за отстраняване на гърдите и две пластики на пениса. Инжектира си тестостерон (мъжки полов хормон). През 1990 г. се жени за Джейн Фонтейн, осиновяват три деца. Животът на Дейвид Раймър е белязан от депресии и трудни отношения с родителите, които вероятно е обвинявал за състоянието си в миналото и сега. През 2002 г. от предозиране на антидепресанти умира братът близнак Брайън. Дейвид изгубва работата си, а през 2004 г. го напуска съпругата му Джейн. Два дни след това, на 38 годишна възраст Брус/Бренда/Дейвид се самоубива на паркинга пред магазин за хранителни стоки в Уинипег. Много години самодоволният и самовлюбен доктор Джон Мани описва в безчислените си трудове и публикации случаят „Джон/Джоан“. Той твърди, че момченцето станало прекрасно, уравновесено и щастливо момиче. За съжаление, това влиза в медицински учебници и оказва голямо влияние върху психолози и сексолози. Много от тях прилагат върху своите пациенти методите на джендър теорията. Самият д-р Джон Мани става идол на движението ЛГБТ (лесбийки, гейове, бисексуални и транссексуални) и въодушевеното отричане на биологичния пол. Историята на Дейвид Раймър е тъмно петно в практиката на д-р Джон Мани – идеолог на джендър философията. Някак си не се е получило – момче да стане момиче след операции, хормонално лечение и детско сексуално възпитание. Това подкопава основите на джендъризма и половото самоопределяне като социален феномен, а не биологична даденост. Случаят „Джон/Джоан“, в началото гръмко обявяван като голям успех, е потулен в „научните“ публикации и теории и сега е неудобно да се споменава. Опитът да се легитимира в законодателството на Европа понятието „джендър“ е лекомислено и дори срамно заради страданията на Брус/Бренда/Дейвид. Може би и заради други деца, за които не знаем. Или предстои да им се случи нещо подобно.     Джендър – една абсурдна до безумие теория. Децата се раждат момчета или момичета, но биологичния пол няма абсолютно никакво значение. Децата имат “джендър”, който се формира според възпитанието в семейството и училището, според влиянието на обществото. За разлика от пола, своя джендър всеки избира сам. Може като дете да е бил момче, в друг етап от живота си да реши, че е момиче. Може да стигне до извода, че е транссексуален или хомосексуалист.", "date": "2018.02.15", "title": " Историята на Брус – неуспешният джендър\t\t\t"}
{"url": "https://trud.bg/%d1%82%d1%8a%d1%80%d1%81%d0%b8%d0%bc-%d0%b3%d0%be%d1%82%d0%b2%d0%b0%d1%87-%d0%bf%d1%80%d0%be%d0%b3%d1%80%d0%b0%d0%bc%d0%b8%d1%81%d1%82/", "text": "През последните дни представители на синдикати, работодатели, управляващи и опозиция влязоха в спор за пазара на труда в България. Поводът са предложения към законопроекта за трудова мобилност, изработени през последните 5 месеца от специална работна група към кабинета на Валери Симеонов и внесен от групите на „Обединени патриоти“ и ГЕРБ. Предложенията улесняват достъпа на специалисти от трети държави (извън Европейския съюз) до българския пазар на труда, в т.ч. и синя карта. Синдикатите и опозицията от БСП твърдят, че либерализирането на трудовия пазар е излишно, тъй като можело чрез рязко вдигане на заплатите безработни и работещи в чужбина българи да започнат работа в задъхващите се за кадри сектори като информационни технологии, туризъм и автомобилостроене. Срещу тях работодатели и управляващото мнозинство застават с аргументите, че икономически активните райони в България вече са близо до пълна заетост, а резервите за работна ръка в много сектори са почти изчерпани. Изходът от този спор е много прост и може да бъде намерен в знаменитата книга на Платон – „Републиката“, написана преди 2500 години. В нея Сократ обсъжда с различни граждани на Атина естеството на града-държава и как той да функционира по най-справедлив и ефективен начин. В глава втора, Сократ заявява: „Никой от нас не се ражда напълно еднакъв с другия, ами имаме различна природа и един става за една работа, друг за друга“. Ето защо, гръцкият мъдрец препоръчва всеки човек да работи само това, в което е най-добър и най-талантлив. Мислите на Сократ са перфектния отговор на въпросите и притесненията, повдигани от синдикатите и опозицията относно либерализирането на българския пазар на труда и улесняването на достъпа на чуждестранни работници до него. От тях става ясно, че търсещите си работа български психолози няма да станат IT инженери, каквито се издирват под дърво и камък у нас. Търсещите си работа български юристи няма да станат готвачи; безработните финансисти и банкери няма да станат машинни инженери, нито ще заемат местата на хилядата липсващи овчари. Това е така, защото всеки човек има уникални таланти, възможности, предпочитания и желания. И е обидно не само за икономиката като наука, но и за самите хора да бъдат разглеждани като френски ключове, които биха паснали на всяка гайка – каквото предлагат опозиция и синдикати. Например, IT секторът предлага над 3 пъти по-висока работна заплата от средното за страната. Лидери в сектора като бившата „Телерик“ и българският гейминг гигант „Imperia“ създадоха частни училища за програмиране, където за своя собствена сметка обучават хора от нулата. Но уви, хора за работа няма не само в София. В този най-модерен бизнес българските фирми вече отказват крупни поръчки, поради липса на кадри, от което губят както те, така и българската икономика. Много хора не знаят, но положението с готвачите е още по-тежко. Макар оплюването на родния туризъм и ресторантьорство да се превърна в извратено удоволствие в социалните мрежи, реалността е, че повечето български ресторанти предлагат качество на храната, продуктите и дори обслужване, което можем да видим на малко места в Европа. В България няма да видите гръцкия сервитьор, който пише сметката на бележник и не е виждал касов бон в живота си (дежа вю от социализма). Няма я и суринамката с окапана блуза, подпираща разклатената маса с капачки в центъра на Амстердам. Няма ги и наблъсканите с хора английски пъбове, където настаняват 8-членна компания на маса с размер на тава за печка „Раховец“. Няма да се мъчите да говорите на италиански, само защото келнерът в Рим отказва да си общува с вас на английски. По удобство, комфорт и съотношение цена/качество българските ресторанти са може би най-добрите в Европа. И тук стигаме до същия проблем – готвачите у нас свършиха. В София майстор готвач получава над 5000 лв. чисто, а в курортите и областните градове – над 2000 лв. Но дори при тези високи за страната заплати, кадри няма. Защо все повече инвеститори в автомобилостроенето търсят парцели в Северна България, близо до река Дунав за изграждане на новите си заводи? Не само заради евтиния воден транспорт, но и заради възможността да попълнят липсата на работна ръка от Румъния и Сърбия! Защото и хора с възможности, знания и талант за машинни инженери вече няма в София, Пловдив и Стара Загора. Холдинг „Загора“ търси 2000 инженери и техници и отказва поръчки за чужбина. Потенциалът на циганския етнос в тази част от страната е почти изчерпан. Например, над половината от работещите за гиганта в автомобилостроенето „Уилям Хюс“ в Пловдив са с ромски произход. И се справят добре. Можем да говорим още много и да дадем още много примери – като земеделието, където„чорбаджията-изедник“ рентиер-земеделец по време на кампания работи по над 16 часа и сам сменя няколко машини всеки ден, за да компенсира липсата на наемни работници; както и в морския туризъм, където спасител не може да се намери за под 2000 лв. на месец; като графичния дизайн и оформяне, където родните специалисти обработват заявки от цял свят и местните поръчки остават „на сухо“; като липсата на лекари в отделни специалности, защото нашите кардиолози, хирурзи, ортопеди и анестезиолози бягат в Германия. Крайно време е да се простим с болшевишката представа за българската икономика и българския предприемач като чорбаджия-изедник и да осъзнаем, че през изминалите 28 години в България се формира една общност от местен и чуждестранен среден и едър бизнес (да не се бърка с олигархичния), които работиха на конкурентен принцип, и днес се разраснаха до стабилно и прогресивно работещи предприятия, усвоявайки почти целия свободен човешки ресурс в нашата държава. Наивно е да вярваме на синдикати и социалисти, че с магическо вдигане на заплатите работещите строителни работници в Испания ще се върнат в България и щом стъпят на родна земя, ще се превърнат в програмисти. Ако размерът на заплатите беше някаква панацея за пазара на труда, защо швейцарските банки не могат да попълнят всичките си свободни работни места с швейцарци, а всеки трети служител в тях е чужденец? Защо в Полша внесоха 1 милион украинци, а в Германия над 17% от работещите са родени извън ЕС? Истината е, че в повечето развити икономически райони, България работи на пълна заетост и липсата на кадри е причина за липсата на инвестиции – защо някой работодател да инвестира в нов завод за авточасти, след като няма нито един машинен инженер, който да назначи? Всичко това налага спешното привличане на хиляди наши сънародници от Украйна, Молдова и трети страни за спасяването на икономиката и поддържането на добрите икономически показатели, които са в основата на прогреса (в т.ч. на заплатите и пенсиите). Другото е просто противодържавна дейност. И ако за опозицията е разбираемо, то за синдикатите е първосигнално и неоправдано. А на въпроса дали България да либерализира трудовия си пазар за чуждестранни работници, отговорът можем да намерим в отсрещния ресторант – където надписът „търсим готвач и сервитьори“ стои вече втори месец.", "date": "2018.02.15", "title": " Търсим готвач-програмист?\t\t\t"}
{"url": "https://trud.bg/%d0%bf%d1%80%d0%b5%d0%bc%d0%b8%d0%b5%d1%80%d1%8a%d1%82-%d0%b1%d0%be%d0%b9%d0%ba%d0%be-%d0%b1%d0%be%d1%80%d0%b8%d1%81%d0%be%d0%b2-%d1%89%d0%b5-%d1%83%d1%87%d0%b0%d1%81%d1%82%d0%b2%d0%b0-%d0%b2-%d0%bc/", "text": "Министър-председателят Бойко Борисов ще бъде в Мюнхен на 15 и 16 февруари за участие в традиционната Конференция по сигурността. За последните пет десетилетия Мюнхенската конференция по сигурността, която ежегодно събира над 450 лидери от цял свят, се превърна в основен глобален форум за обсъждане на политиката за сигурност. Фокус тази година е поставен върху въпроси като ролята на Европейския съюз като глобален участник в отношенията за сигурност, заплахите пред международния ред, контрола върху въоръжението, включително напрежението, породено от ядрената програма на Северна Корея. Премиерът Борисов ще участва в официалната вечеря за откриването на Конференцията на тема “Нови идеи за Европа”, както и в различни дискусии, посветени на трансатлантическите отношения и сътрудничеството в отбраната между ЕС и НАТО, отбранителния съюз на ЕС. В българската делегация за Мюнхенската конференция по сигурността е и заместник министър-председателят по обществения ред и сигурността и министър на отбраната Красимир Каракачанов. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.02.15", "title": " Премиерът Бойко Борисов ще участва в Мюнхенската конференция по сигурността"}
{"url": "https://trud.bg/%d0%b1%d1%81%d0%bf-%d1%81%d0%b5-%d0%b8%d0%b7%d0%b2%d0%b8%d0%bd%d0%b8-%d0%bd%d0%b0-%d1%80%d0%b5%d0%bf%d1%80%d0%b5%d1%81%d0%b8%d1%80%d0%b0%d0%bd%d0%b8%d1%82%d0%b5-%d0%b8-%d0%b7%d0%b0%d1%81%d1%82%d0%b0/", "text": "БСП няма да подкрепи подкрепя поисканата от ГЕРБ оставка на зам.-председателя на Народното събрание Валери Жаблянов, но се извинява на репресираните през комунистическия режим. Това обяви пред журналисти зам.-председателят на партията Кирил Добрев. Решението е взето на съвместно заседание на Изпълнителното бюро и ръководството на парламентарната група и е във връзка с решение на партията  от преди 27 години, в което се заявява, че тя като наследник на предишна партия, която е допуснала грешки, се извинява на всички пострадали. „Искам да припомня, че БСП има позиция от 1991 г.“, заяви Добрев. „Като приема политическата отговорност на своята предшественичка за допуснатите от нея грешки и деформации БСП се извинява на всички граждани на страната, включително и на партийните членове, които през този период бяха незаконно, необосновано или несправедливо репресирани, тероризирани или унижавани. Досега не е имало партиен орган, който да преразгледа или да направи друга позиция. По този повод ИБ на БСП не подкрепя исканата от ГЕРБ оставка, няма основание за нея нито в правилника на НС. Смятаме, че дневният ред в обществото е съвсем друг и различен“, каза Кирил Добрев. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.02.15", "title": " БСП се извини на репресираните и застана зад Валери Жаблянов"}
{"url": "https://trud.bg/%d1%80%d0%b0%d0%bc%d0%b1%d0%be-%d0%be%d1%82-%d1%82%d1%8a%d1%80%d0%bd%d0%be%d0%b2%d0%be-%d0%be%d1%82%d0%b8%d0%b2%d0%b0-%d0%b7%d0%b0-1-%d0%b3%d0%be%d0%b4%d0%b8%d0%bd%d0%b0-%d0%b2-%d0%b7%d0%b0%d1%82/", "text": "25-годишен мъж, причинил телесни повреди на бездомник, ще лежи 1 година в затвора. Районният съд във Велико Търново му е отредил осем месеца лишаване от свобода. Магистратите са признали и наказание от четири месеца лишаване от свобода по присъда в изпитателния срок, на който е извършил това деяние.  Калоян П. е признат за виновен за това, че на  26 юли миналата година в старата столица на ул.“Капитан Петко Войвода“, на детска площадка, чрез нанасяне на удар с крак, умишлено причинил на Христо Я. средна телесна повреда. В злополучната вечер Калоян П., след като употребил алкохол, отишъл на детска площадка в кв. „Варуша”. Там на дървена беседка играели деца, а на около два метра от тях бил седнал пострадалият, когото децата познавали като спокоен човек, който спи на улицата. Калоян П. се насочил към пострадалия и без причина го ударил по главата, след което започнал да му нанася множество силни удари с юмруци  по лицето и главата, викайки „Рамбо! Рамбо!“ От ударите Христо Я. паднал на земята, а обвиняемият продължил да го рита с крака в главата и тялото. След като нанесъл жестокия и безпричинен побой, обвиняемият стъпил победоносно върху поваления и окървавен пострадал и сигнализирал на тел. 112 за мъж, който нападал деца. Присъдата подлежи на обжалване.", "date": "2018.02.15", "title": " Рамбо от Търново отива за  1 година в затвора заради побой на бездомник"}
{"url": "https://trud.bg/39-%d0%b3%d0%be%d0%b4%d0%b8%d1%88%d0%bd%d0%b0-%d0%b6%d0%b5%d0%bd%d0%b0-%d0%b8%d0%b7%d0%b1%d1%8f%d0%b3%d0%b0-%d1%81%d0%bb%d0%b5%d0%b4-%d0%bd%d1%8f%d0%ba%d0%be%d0%bb%d0%ba%d0%be-%d0%bc%d0%b5%d1%81%d0%b5/", "text": "27-годишен мъж е задържан в РУ-Кърджали за противозаконно лишаване от свобода на 39-годишна жена. Потърпевшата успяла да се отскубне вчера сутринта и потърсила помощ в полицията, съобщиха от МВР. При незабавни издирвателни действия, мъжът е установен и задържан. По първоначални данни, принудителният плен продължил няколко месеца. Жертвата била държана в жилище в Кърджали, като върху нея било оказвано физическо насилие. По случая е образувано досъдебно производство по чл.142а, ал.4 за противозаконно лишаване от свобода, продължило повече от две денонощия и осъществено по мъчителен и опасен за здравето на пострадалата начин. Работата продължава разследващ полицай в РУ-Кърджали, уведомен е прокурор от Районна прокуратура. Очаква се постановление за налагане на мярка задържане за срок до 72 часа и привличане на 27-годишния като обвиняем. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.02.15", "title": " 39-годишна жена избяга след няколко месеца принудителен плен в Кърджали"}
{"url": "https://trud.bg/%d0%b2-%d1%88%d1%83%d0%bc%d0%b5%d0%bd%d1%81%d0%ba%d0%be-4-%d0%bd%d0%be%d0%b2%d0%b8-%d1%81%d0%bf%d0%b5%d1%86%d0%b8%d0%b0%d0%bb%d0%bd%d0%be%d1%81%d1%82%d0%b8-%d0%bf%d0%be-%d0%b7%d0%b0%d1%8f%d0%b2%d0%ba/", "text": "По заявка на работодатели в Шуменско се откриват 4 нови специалности с дуално обучение /стандартна теоретична подготовка и стаж по специалността б.а./. План-приемът за учебната 2018-2019 година беше утвърден в четвъртък на заседание на Постоянната комисия по заетостта към Областния съвет за развитие. По искане на фирмите „Тотал-М“ и „Мипа“ в гимназията по строителство в Шумен ще бъде открита специалност „Мебелно производство“. „Автомагистрали – Черно море“ са заявили желание от кадри по специалност „Геодезия“ и „Пътно-строителна техника“. Първата ще бъде открита в гимназията по строителство в Шумен, втората в школо в съседния Велики Преслав. Други две фирми искат обучени кадри по „Технология на керамичното производство“ и паралелката ще бъде разкрита в гимназия „Асен Златаров“ в град Нови пазар. Още 4 нови специалности с прием от 8 клас ще бъдат разкрити в гимназиите от региона – „Компютърна графика“ в СУ „П.Волов“ в Шумен, „Митническо данъчно обслужване“ в СУ „Д-р П.Берон“ в Хитрино, „Текстообработване“ в Обединено училище „Христо Ботев“ в Каспичан и „Деловодство и архив“ в Обединено училище „Св. П.Хилендарски“ в Плиска. 1 680 са седмокласниците, които се очаква да постъпят в горна степен на професионалните или профилираните училища в област Шумен. Те ще избират измежду общо 70 паралелки. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.02.15", "title": " В Шуменско 4 нови специалности по заявка на фирми"}
{"url": "https://trud.bg/%d1%86%d1%81%d0%ba%d0%b0-%d0%bf%d1%80%d0%b8%d0%b2%d0%bb%d0%b5%d1%87%d0%b5-%d0%b3%d0%b0%d0%bd%d0%b0%d0%b9%d1%81%d0%ba%d0%b8-%d0%bd%d0%b0%d1%86%d0%b8%d0%be%d0%bd%d0%b0%d0%bb/", "text": "ЦСКА привлече ганайския национал Едвин Джеси. Ръководството се споразумя за правата му с досегашния му клуб Олесунд от Норвегия и днес футболистът парафира личния си договор. Джеси е холандец по рождение и именно в страната на лалетата израства и се изгражда като футболист. Заради ганайските си корени през есента на миналата година той получава покана да играе за африканската държава, за която записва два мача и 1 гол срещу Египет в последните квалификации за световно първенство. Джеси е роден на 1 юли 1991 година в Амстердам, висок е 1.83м и се изявява като крило по двата фланга, но може да действа и зад нападателя. Той е продукт на школата на АЗ Алкмаар, където е бил съотборник с халфа Роланд Алберг. След това кариерата на бързоногия футболист минава през елитните Де Граафшап, Твенте, Хераклес и Рода. В последните два сезона Джеси играе с успех в първенството на скандинавската страна, където има 53 мача и 12 гола за Олесунд. „Нямам търпение да започна подготовка с отбора. Радвам се, че ставам част от най-великия български клуб, от който за големия футбол са тръгнали световнопризнати играчи като Стоичков и Бербатов. В ЦСКА ме доведе амбицията за трофеи и големи мачове в Европа. Роланд Алберг допълнително ме надъха, разказвайки ми за фантастичната публика и добрата атмосфера в клуба“, бяха първите думи на Джеси пред CSKA.BG. С привличането на Джеси новите попълнения в ЦСКА за пролетта станаха пет. Преди него с тима подписаха Роланд Алберг, Жеферсон Телес, Жан Карлос Бланко и Андре Монтейро – Укра. Пожелаваме на Едвин Джеси много здраве, късмет и успехи с червения екип!", "date": "2018.02.15", "title": " ЦСКА привлече ганайски национал"}
{"url": "https://trud.bg/%d0%b2%d0%b0%d0%ba%d1%81%d0%b8%d0%bd%d0%b8%d1%80%d0%b0%d1%82-%d0%ba%d1%80%d0%b0%d0%b2%d0%b8-%d0%b8-%d0%be%d0%b2%d1%86%d0%b5-%d0%b7%d0%b0%d1%80%d0%b0%d0%b4%d0%b8-%d1%81%d1%8a%d0%bc%d0%bd%d0%b5%d0%bd/", "text": "Заради съмнения за антракс е започнала спешна ваксинация на над 500 животни в търговищкото село Надарево. Превантивните мерки са наложени, след като в понеделник бил получен сигнал за умряла крава, за която имало съмнение, че може да е била болна. Взети са били проби, които са изпратени в лаборатория в София, но резултатите ще станат ясни следващата седмица. Във фермата на стопанина, чието животно е починало, имало още 75 крави, юници и телета, за които са разпоредени специални мерки. Засега при тях нямало никакви симптоми. С трупа на починалото животно е работил само ветеринарен лекар и няма хора, които да са застрашени от опасното заболяване, ако такова бъде доказано, съобщиха от Областната дирекция по безопасност на храните. Ветеринарните власти вече са разпоредили животните да не се извеждат на паша. Започналото ваксиниране ще обхване над 300 говеда, 162 овце, 33 бивола и кози, които били възприемчиви на това заболяване, уточниха специалистите. Последният случай на антракс в Търговищко е от 2015 г., когато в землището на село Острец стопанин заколил крава, която внезапно се влошила и той решил да действа директно на пасището. За щастие известил ветеринар, който взел проби. Те бяха положителни и добитъкът в селото ваксиниран. Село Надарево, където сега се вземат мерки, е в същия район, където преди малко повече от 2 години беше потвърдено заболяването. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.02.15", "title": " Ваксинират крави и овце заради съмнения за антракс в търговищко село"}
{"url": "https://trud.bg/226-000-%d0%bb%d0%b2-%d1%81%d1%8a%d0%b1%d1%80%d0%b0-%d0%b1%d0%bb%d0%b0%d0%b3%d0%be%d1%82%d0%b2%d0%be%d1%80%d0%b8%d1%82%d0%b5%d0%bb%d0%bd%d0%b0-%d0%b8%d0%bd%d0%b8%d1%86%d0%b8%d0%b0%d1%82%d0%b8%d0%b2/", "text": "226 152 лева бяха събрани по време на деветата кампания за корпоративна социална отговорност на Райфайзенбанк  – “Избери, за да помогнеш” 2017 г., на която в. „Труд“ е медиен партньор. Подкрепа получиха 22 проекта, като най-много дарения събра сфера „Здравеопазване“ в помощ на недоносените деца, децата с множество увреждания и сърдечно-съдови заболявания.  Сумите са набрани от служителите на Групата Райфайзен и от самата банка. Каузите са подпомогнати и със средства от външни дарители, които постъпват директно по сметките на организациите или чрез  дарителски  SMS-и, както и чрез онлайн платформата за дарения на инициативата izberi.rbb.bg. “Нашите служители отново подкрепиха социално-значими каузи за цялото общество. Тяхната ангажираност освен с лични средства, така и с доброволен труд, показва за пореден път отговорното им отношение към най-нуждаещите се деца и възрастни, към културата и образованието, към опазването на околната среда. За 9-те години, през които инициативата се провежда, сме финансирали осъществяването на 233 проекта, с над 2,7 млн. лв.“, коментира Оливър Рьогл, председател на УС на Райфайзенбанк. В деветата дарителска инициатива “Избери, за да помогнеш” участие взеха 1597 служители на Групата Райфайзен в България. Заедно с подкрепата, която банката добавя към всяко дарение на свой служител, общата сума за тазгодишната кампания, дарена от банката и нейните служители, възлезе на 205 010 лв. “Избери, за да помогнеш” 2017 се проведе в периода  ноември 2017 г. – януари 2018 г. и включи 22 проекта, предварително оценени от външни експерти за устойчивост. Най-много средства (42 815 лв) събра проектът на болница Щейново – „Нов Старт Живот“, който бе подкрепен от 315 служители, следван от проекта на фондация bCause – „Лечение и терапия на деца с множество увреждания“ (26 622 лв.) и от проекта на Администрация на Президента – „Българската Коледа“ (23 162 лв). Сайтът на инициативата izberi.rbb.bg остава активен и на него ще се публикуват отчетите на организациите, включени в кампанията, за това как са изразходвали дарените средства.", "date": "2018.02.15", "title": " 226 000 лв. събра благотворителна инициатива на Райфайзенбанк"}
{"url": "https://trud.bg/%d0%bf%d1%81%d0%b6-805-%d0%bc%d0%bb%d0%bd-%d0%b5%d0%b2%d1%80%d0%be-%d0%bd%d0%b0-%d0%b2%d1%8f%d1%82%d1%8a%d1%80%d0%b0/", "text": "Унай Емери е на път да докаже една болезнена и много скъпа за шефовете на ПСЖ максима – колкото и пари да пръскаш на трансферния пазар, трябва да имаш качествен треньор на скамейката. А испанският спец очевидно няма необходимите умения, за да води отбор от такъв ранг. Това си пролича преди година, когато грандът от Париж направи немислимото – отпадна от „Барселона“, въпреки звучния успех с 4:0 в първия мач и 1:6 на реванша. Тогава, вместо да хвърли оставка, бившият наставник на „Севиля“, „Валенсия“ и „Спартак“ (Москва) остана в Париж и след позора. Същото се случи и в края на сезона, когато „Монако“ взе титлата в Лига 1 под носа на богаташите.  Сега, година след фиаското на „Камп Ноу“, ПСЖ има точно 90 минути на разположение, за да избегне нов испански кошмар. В сряда вечер съставът на Емери, оценен дни по-рано на 805 милиона евро, претърпя ново крушение на 1/8-финалите в Шампионската – 1:3 от „Реал“ (Мадрид).  На терена ясно си пролича, че носителят на трофея знаеше много добре как да обезвреди втората най-скъпа селекция във футбола след „Манчестър Сити“. А причината не бе, че „белия балет“ разполага с по-добри футболисти. Разликата бе на резервната скамейка, където Зинедин Зидан спечели сблъсъка със своя колега Емери. Французинът бе инструктирал много добре неговите състезатели какъв е начинът за справяне с убийственото трио Неймар, Кавани и Мбапе. Домакините затваряха празните пространства, действаха по-разумно и изчакваха точния момент за атака. Успехът на Зидан бе признат и от испанската преса при все, че от няколко месеца насам работата на специалиста е подложена на съмнение, предвид слабите резултати в Ла Лига.  „Майсторската класа на Зидан – написа „Марка” в деня след победата. – Французинът имаше ясен план. Рискува като остави на резервната скамейка Гарет Бейл за сметка на Иско, за да удари през второто полувреме, когато пусна уелсеца на терена. А с влизането на Васкес и Асенсио треньорът внесе още повече бързина в атаката.“  В същото време парижани нямаха ясна идея как да измъкнат положителен резултат на „Сантяго Бернабеу“. Френският гранд разчиташе на индивидуални избухвания на някоя от многото скъпоструващи звезди. А ако Емери е имал по-различен план за Мадрид, то той не си пролича. Сега испанецът има 14 дни на разположение, за да намери по-ефикасен начин за противопоставяне на „Реал“. Ръководството, начело с боса Насер Ал-Хелаифи, пък може да използва това време, за да се огледа за евентуален заместник на Емери. Защото нов провал в Европа ще струва стотици милиони на клуба, а амбициите този сезон бяха за минимум финал, който в момента изглежда много далече.", "date": "2018.02.15", "title": " ПСЖ – 805 млн. евро на вятъра"}
{"url": "https://trud.bg/10-%d0%b3%d0%be%d0%b4%d0%b8%d0%bd%d0%b8-%d0%b7%d0%b0%d1%82%d0%b2%d0%be%d1%80-%d0%b7%d0%b0-%d0%bc%d1%8a%d0%b6-%d1%83%d0%b1%d0%b8%d0%bb-%d0%bf%d1%80%d0%b8%d1%8f%d1%82%d0%b5%d0%bb%d1%8f-%d0%bd%d0%b0/", "text": "10 години затвор получи 42-годишен мъж, убил приятеля на майка си след пиянски скандал и опитал да прикрие причината за смъртта му. Присъдата на Никола Христов е произнесена от Окръжния съд в Търговище след съкратено съдебно следствие. Така предвиденото в закона наказание е било намалено с 1/3, уточниха от Апелативна прокуратура във Варна. Убийството стана на 12 януари миналата година в дома на Никола и майка му в град Попово. Тя имала връзка с 69-годишния А.А., който дори живеел при тях по няколко дни в седмицата и на практика издържал домакините. Пенсионерът бил в добро здраве. Бил работлив, гледал животни, берял билки и изкарвал добри пари, с които подпомагал приятелката си и сина й. Между двамата мъже, обаче често ставали скандали с тежки побои, но възрастният не искал да подава жалби срещу наследника на възлюбената си. Същата вечер, след сериозно количество алкохол, двамата пак се скарали. По-младият скочил да бие госта, съборил го на леглото и го душил, докато той престанал да дава признаци на живот. Тогава Никола оправил дрехите на госта, прикривайки следите от душене и оставайки трупа, сякаш човекът бил заспал. Няколко часа по-късно майката се обадила в Спешна помощ, че гостът им е зле. При идването на екипа казала, че е починал в съня си. Предположили инфаркт или инсулт. Близките на убития взели тялото да го готвят за погребение, но, отивайки при личния лекар за акт за смърт, споделили, че имало синини по него. Така се стигнало до аутопсия, която установила счупена челюст, кръвонасядания и редица травми. Наследниците на убития поискали по 50 000 лв. обезщетение за смъртта на баща си. Съдът постановил те да получат по 25 000 лв. Присъдата подлежи на обжалване пред Апелативния съд във Варна. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.02.15", "title": " 10-години затвор за мъж, убил приятеля на майка си\t\t\t"}
{"url": "https://trud.bg/%d0%bf%d0%be%d1%80%d1%82%d0%be-%d0%bd%d0%b0-%d0%b3%d1%80%d1%83%d0%bf%d0%be%d0%b2%d0%b0-%d1%82%d0%b5%d1%80%d0%b0%d0%bf%d0%b8%d1%8f/", "text": "Намиращият се в страхотна форма тим на „Ливърпул“ разби „Порто“ с 5:0 и прати португалския колос на… групова терапия. След края на мача на стадион „До Драгао“ играчите на домакините се събраха в наказателното поле, зад което бяха настанени ултрасите на тима. Всички играчи на „Порто“ гледаха в земята, докато феновете ги аплодираха, въпреки тежкото поражение. Привържениците явно искаха да вдъхнат кураж на своите любимци, които по-бързо да се отърсят от шокиращата загуба. Главните виновници за нея бяха Садио Мане, забил хеттрик, Мохамед Салах и Роберто Фирмино. Това трио реализира попаденията за „Ливърпул“. Мане стана вторият играч на клуба след Майкъл Оуен, отбелязал 3 гола при гостуване в Европа. А воденият от Юрген Клоп тим записа най-голямата победа за отбор от Острова в елиминационната фаза на Шампионската лига. Освен това, „мърсисайдци“ са и най-резултатни в настоящото издание на турнира. „Ливърпул“ е вкарал 28 гола – два повече от втория ПСЖ. Седем от попаденията са дело на Фирмино, който изравни Стивън Джерард по опънати мрежи в един сезон на надпреварата. Голът на Салах пък бе негов 30-ти за сезона. Националът на Египет гони рекорда на Иън Ръш за 47 попадения във всички турнири в рамките на една кампания. Салах може да подобри тези цифри още в дебютния си сезон на „Анфийлд“.", "date": "2018.02.15", "title": " „Порто“ на групова терапия"}
{"url": "https://trud.bg/%d0%bf%d1%8a%d1%80%d0%b2%d0%be-%d0%b2-%d1%82%d1%80%d1%83%d0%b4-%d0%b1%d1%80%d0%b0%d1%82%d1%8f-%d0%be%d1%82-%d0%bf%d1%80%d0%b8%d0%bc%d0%be%d1%80%d1%81%d0%ba%d0%be-%d0%bf%d1%80%d0%be/", "text": "Трима души са били задържани при полицейска операция по подозрение, че са участвали в убийството на началника на отдел „Фискален контрол“ в НАП Иво Стаменов. След изтичане на 24 часовата им мярка те са били освободни. „Труд” научи, че става дума за двама братя, родом от Приморско, както и за техен приятел от същия град  Не са били открити достатъчно доказателства за съпричастност и тримата са пуснати без обвинения. 43-годишният Иво Стаменов бе прострелян на 18 декември м.г. в центъра на София – на ул. „Дунав“, докато караше личния си автомобил БМВ Х3.  Въпреки усилията на лекарите от ВМА да спасят живота му, той почина на 12 януари т.г.", "date": "2018.02.15", "title": " Първо в „Труд”: Братя от Приморско проверявани за разстрела на данъчния шеф"}
{"url": "https://trud.bg/%d0%b2%d0%b5%d0%b6%d0%b4%d0%b8-%d1%80%d0%b0%d1%88%d0%b8%d0%b4%d0%be%d0%b2-%d1%81%d0%b5-%d1%81%d1%80%d0%b5%d1%89%d0%bd%d0%b0-%d1%81-%d1%80%d1%8a%d0%ba%d0%be%d0%b2%d0%be%d0%b4%d0%b8%d1%82%d0%b5%d0%bb/", "text": "Председателят на Комисията по културата и медиите Вежди Рашидов се срещна днес в Народното събрание с ръководителите на европейски организации за защита на авторските права в областта на музиката и аудиовизията. На срещата присъстваха още депутатите от ПГ на ГЕРБ Данаил Кирилов, Диана Саватева, Тома Биков, Евгени Будинов и Лъчезар Иванов, както и представители на СЕМ и на български организации за защита на авторското право. Гостите представиха новата законодателна рамка на Европейския парламент, която защитава труда на творците. Предвижда се разширяване на ангажиментите към плащане на авторски права и от цифровите платформи. Генералният директор на Международната конфедерация на дружествата на авторите и композиторите Гади Орон и генералната директорка на Европейската група на дружествата на композитори и автори Вероник Деброс изразиха увереност, че българската държава ще подкрепи творческия сектор. Деброс изрази възхищението си изложбата на тракийските съкровища в Лувъра и надеждата, че страната ни по същия начин ще защитава съвременните творчески индустрии. Данаил Кирилов и Вежди Рашидов увериха гостите, че България има амбицията да приложи в законодателството си всички изисквания на ЕС за защита на авторски права. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.02.15", "title": " Вежди Рашидов се срещна с ръководителите на европейски организации за защита на авторските права (СНИМКИ)"}
{"url": "https://trud.bg/1000-%d0%ba%d0%b3-%d0%bf%d1%80%d0%b5%d0%ba%d1%83%d1%80%d1%81%d0%be%d1%80-%d0%b7%d0%b0-%d0%bf%d1%80%d0%be%d0%b8%d0%b7%d0%b2%d0%be%d0%b4%d1%81%d1%82%d0%b2%d0%be%d1%82%d0%be-%d0%bd%d0%b0-%d1%81%d0%b8/", "text": "1000 кг прекурсор за производството на синтетични наркотици (амфетамин/метаамфетамин) задържаха митнически служители от Митница Аерогара София – отдел „Борба с наркотрафика“, съобщиха от Агенция „Митници“. На 01.12.2017 г., при извършване на проверка на карго пратка, пристигнала на Летище София от Виетнам през Москва, митническите служители от Митница Аерогара София – отдел „Борба с наркотрафика“ установяват, че четиридесетте колета на пратката, съдържащи бяло прахообразно вещество, са декларирани като химическа субстанция (potassium salicylate), която има легално приложение във фармацията като противовъзпалително средство. С оглед риска от трафик на прекурсори от този регион към страните от ЕС, съгласно правомощията на митническите служители по Закона за митниците, е извършен физически контрол и е взета представителна проба от веществото, която е изпратена за анализ в Централна митническа лаборатория. При извършената лабораторна експертиза е установено, че веществото представлява прекурсор за производство на амфетамин/метамфетамин – вещества, присъстващи в Приложение 1 на Закона за контрол върху наркотичните вещества и прекурсорите. Под надзора и ръководството на Софийска градска прокуратура по случая се провежда досъдебно производство за престъпление по чл. 242 ал.3 от НК. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.02.15", "title": " 1000 кг прекурсор за производството на синтетични наркотици задържаха на Летище София"}
{"url": "https://trud.bg/%d0%b7%d0%b0%d0%bf%d0%be%d1%87%d0%bd%d0%b0-%d0%be%d1%81%d0%bd%d0%be%d0%b2%d0%b5%d0%bd-%d1%80%d0%b5%d0%bc%d0%be%d0%bd%d1%82-%d0%bd%d0%b0-%d0%bc%d1%83%d0%b7%d0%b8%d0%ba%d0%b0%d0%bb%d0%bd%d0%be%d1%82/", "text": "Националното училище по изкуствата „Добри Христов“, популярно сред варненци като Музикалното училище, ще бъде ремонтирано основно до есента. В реконструкцията ще бъдат вложени 3,6 млн. лв., осигурени чрез спечелен проект по ОП „Региони в растеж“. „Дълго очаквахме тази модернизация, след която всичко в училището ще бъде подновено – от покрива до избените помещения“, заяви при старта на ремонта директорът на НУИ Христо Дипчиков. В 116-годишната сграда сега се обучават 740 даровити деца и работят 150 преподаватели. Предстои реставрация на фасадата и саниране на зданието, в което ще бъде монтирана и система за видеонаблюдение. Нов облик след ремонта ще добият огромният двор на учебното заведение, библиотеката, концертните зали, ателиетата по скулптура и живопис. В кабинетите за индивидуално обучение на младите таланти ще бъде поставена звукоизолация. Около 700 000 лв. от получените средства ще бъдат инвестирани в оборудване. За репетиции на малките музиканти ще бъдат закупени три нови рояла и шест пиана. „Радвам се, че училището, което е едно от емблематичните за Варна, ще бъде част от обновената образователна инфраструктура в нашия град“, заяви кметът Иван Портних и поздрави екипа за спечеления проект. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.02.15", "title": " Започна основен ремонт на Музикалното училище"}
{"url": "https://trud.bg/%d0%b3%d0%bb%d0%be%d0%b1%d0%b0-%d0%b8-%d0%bf%d1%80%d0%b8%d1%81%d1%8a%d0%b4%d0%b0-%d0%b7%d0%b0-%d1%88%d0%be%d1%84%d1%8c%d0%be%d1%80-%d0%b1%d0%b5%d0%b7-%d0%ba%d0%bd%d0%b8%d0%b6%d0%ba%d0%b0-%d0%be%d0%bf/", "text": "Условна присъда от 1 г. лишаване от свобода с 3-годишен изпитателен срок и глоба от 100 лв. получи от Варненския окръжен съд 38-годишен мъж от Белослав, опитал да подкупи полицаи с 50 лв. На 1 февруари Васил Д. бил спрян от патрул на „Гранична полиция“ в Бургас. При проверката се оказало, че стикерът за „Гражданска отговорност“ на колата му е с изтекъл срок, а самият той признал, че никога не е имал книжка. След като униформените викнали екип на местното полицейско управление, Васил започнал да ги увещава да почерпи и да го пуснат. Молбите му не помогнали и тогава той хвърлил 50 лв. в патрулката. Така към актовете за административни нарушения се сдобил и с обвинение за подкуп на полицай. Пред съда мъжът си призна вината и наказанието му бе намалено с 6 месеца от първоначално наложеното в размер на година и половина. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.02.15", "title": " Глоба и присъда за шофьор без книжка, опитал да подкупи гранични полицаи"}
{"url": "https://trud.bg/%d0%bc%d0%b0%d1%80%d0%b8%d1%8f-%d0%b7%d0%b0%d1%85%d0%b0%d1%80%d0%be%d0%b2%d0%b0-%d0%b8%d0%bc%d0%b0-%d0%b4%d0%be%d0%ba%d0%b0%d0%b7%d0%b0%d1%82%d0%b5%d0%bb%d1%81%d1%82%d0%b2%d0%b0-%d0%b7%d0%b0-%d0%bd/", "text": "Москва разполага с конкретни доказателства за „деструктивна намеса на някои западни държави“ във вътрешните работи на Русия преди президентските избори следващия месец. Това заяви днес на брифинг говорителката на руското външно министерство Мария Захарова. По думите й руската страна е предупредила европейските държави, че „трябва да бъде прекратена тази дейност“. „Ако тя не бъде прекратена, ще бъдем принудени да предприемем твърди контрамерки“, каза тя. Захарова съобщи, че Москва е отправила молба към ръководството на Организацията за сигурност и сътрудничество в Европа и нейната мониторингова комисия в Украйна да следят за спазването на реда в руските дипломатически мисии по време на изборите за президент на Русия на 18 март, предаде ТАСС. Тя обясни, че молбата е обусловена от „атмосферата на ненавист“ в Украйна, поддържана от „агресивни групи националисти“ и насочена срещу гражданите на Русия, които отиват до избирателните секции в руските мисии в Киев, Харков, Лвов и Одеса. Според Захарова украинската полиция „се намесва в крайно редки случаи за въвеждането на ред“. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.02.15", "title": " Мария Захарова: Има доказателства за намеса на западни държави в президентските избори в Русия"}
{"url": "https://trud.bg/%d0%b5%d0%ba%d0%b0%d1%82%d0%b5%d1%80%d0%b8%d0%bd%d0%b0-%d0%b7%d0%b0%d1%85%d0%b0%d1%80%d0%b8%d0%b5%d0%b2%d0%b0-%d0%b1%d1%8a%d0%b4%d0%b5%d1%89%d0%b5%d1%82%d0%be-%d0%bd%d0%b0-%d1%81%d1%82%d1%80%d0%b0/", "text": "България счита, че бъдещето на страните от Западните Балкани е в ЕС, но едва тогава, когато те са готови за това. Това каза министърът на външните работи Екатерина Захариева преди началото на неформалната среща на министрите на външните работи „Гимних“, която е част от календара на Българското председателство на Съвета на ЕС. „Много съм радостна, че днес ще посрещна моите колеги в София – в този красив град. Имаме много важен дневен ред, който ще започне със Западните Балкани – един от най-важните приоритети на Българското председателство и тяхната перспектива. В контекста на стратегията на ЕК, която излезе на 6 февруари, ще имаме възможност да я обсъдим и да начертаем бъдещето пред нашите приятели от страните от Западните Балкани. България счита, че тази стратегия е много своевременна, всеобхватна и обективна и дава големи възможности за 6-те свети на действие, които се начертават в нея. Ние сме директен съсед на тези страни и като такъв, споделяйки добрите и лошите моменти в миналото, считаме, че нашето бъдеще е заедно в Европейския съюз, но тогава, когато те са готови. Демократичните, проспериращи и сигурни Западни Балкани са важни не само за страните тук, но и за ЕС. Също така ще обсъдим и ситуацията в Сирия в контекста на последните развития там и в контекста на конференцията, която ще се организира през април в Брюксел. Ще завършим днешния дневен ред със Северна Корея – забелязваме позитивни сигнали в диалога между Северна и Южна Корея и се надяваме те да продължат и след Олимпийските игри“, каза още министърът. Захариева коментира и казуса с името на Македония. “Днес ще се видя с министъра на външните работи на Гърция, но позицията на България е ясна – това е двустранен въпрос между Скопие и Атина. Решението за името е важно за целия ЕС и се надяваме то да не създаде нови проблеми. Убедена съм, че моите колеги ще вземат най-доброто решение“, обясни тя. Екатерина Захариева е домакин на неформалната среща на външните министри от ЕС (Гимних), която започва днес в София. Срещата е под председателството на върховния представител на ЕС по въпросите на външните работи и политиката на сигурност Федерика Могерини. Програмата за днес предвижда да се проведат работни сесии, посветени на Сирия, Западните Балкани и Корейската народно-демократична република.  Утре към участниците ще се присъединят и външните министри на петте страни-кандидати за членство в ЕС. В срещата ще участва и европейският комисар, отговарящ за политиката на съседство и преговори за разширяване Йоханес Хан. Събитието ще се проведе в НДК. Форматът Гимних е учреден през 1974 г. с цел да събира външните министри на неформални разговори, закрити за публика. Всеки ротационен председател на Съвета на ЕС организира подобна среща по време на мандата си. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.02.15", "title": " Екатерина Захариева: Бъдещето на страните от Западните Балкани е в ЕС, но тогава, когато те са готови за това"}
