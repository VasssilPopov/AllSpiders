{"url": "https://trud.bg/20-%d1%84%d0%b8%d1%80%d0%bc%d0%b8-%d1%81-%d0%b8%d0%bd%d1%82%d0%b5%d1%80%d0%b5%d1%81-%d0%ba%d1%8a%d0%bc-%d0%b3%d0%b0%d0%b7%d0%b0-%d0%be%d1%82-%d0%b0%d0%bb%d0%b5%d0%ba%d1%81%d0%b0%d0%bd%d0%b4%d1%80/", "text": "Заявките са повече от капацитета на терминала 20 дружества са проявили интерес към доставки на втечнен природен газ (LNG) от терминала край Александруполис. Първата фаза на пазарния тест за резервиране на капацитет на плаващия терминал за регазификация на втечнен природен газ (LNG) край Александруполис, който се разработва от гръцката компания “Газтрейд”, е завършила с успех на 31 декември 2018 г., съобщиха от компанията. Двадесет дружества са изразили интерес към резервиране на общо 12,2 млрд. куб. м годишно от капацитета на плаващия терминал, както и към доставки до гръцката национална газопреносна система. Тези количества газ ще бъдат насочени към пазарите на по-широкия регион на Югоизточна Европа. Изразеният интерес надхвърля техническия капацитет на проекта, който е предвиден в рамките на 5,5 млрд. куб. м годишно.  Компаниите, заявили интерес в пазарния тест, са не само от региона на Югоизточна Европа, сред тях са и част от големите международни търговци на газ. “Изключително успешният резултат от първата фаза на пазарния тест и големият интерес от страна на важни регионални и международни газови играчи към проекта за терминал за втечнен природен газ край Александруполис е ключова стъпка към изпълнението на проекта и най-вече към подобряване на енергийните позиции и диверсификацията на енергийните доставки на Гърция, България и целия регион на Югоизточна Европа”, заяви изпълнителният директор на “Газтрейд” Константинос Спиропулос.", "date": "2019.01.03", "title": " 20 фирми с интерес към газа от Александруполис"}
{"url": "https://trud.bg/%d1%87%d0%b5%d1%82%d0%b8%d1%80%d0%b8%d0%bc%d0%b0-%d1%81%d0%ba%d0%b8%d0%be%d1%80%d0%b8-%d1%81%d0%b0-%d0%b2-%d0%bd%d0%b5%d0%b8%d0%b7%d0%b2%d0%b5%d1%81%d1%82%d0%bd%d0%be%d1%81%d1%82-%d1%81%d0%bb%d0%b5/", "text": "Норвежките власти съобщиха, че четирима души от Швеция и Финландия са в неизвестност след падането на лавина в Северна Норвегия, предаде Асошиейтед прес. Силните ветрове, обилните снеговалежи и слабата видимост затрудняват работата на спасителните екипи. Изчезналите са жена от Швеция и трима финландци, от които за последно са получени известия вчера следобед. Спасителната операция започна след свличането на широка 300 метра лавина в долината Тамок, недалеч от град Тромсьо, където финландците и шведката отишли да карат ски. Говорител на полицията заяви, че шансовете за изпращане на хеликоптер в района на падналата лавина са малки. „Не можем да поемем този риск“, посочи той на пресконференция днес в Тромсьо. Бард Ранестад от Университетската болница на Северна Норвегия заяви пред журналистите , че с всяка изминала минута шансовете на скиорите за оцеляване намаляват. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.01.03", "title": " Четирима скиори са в неизвестност след падане на лавина в Северна Норвегия"}
{"url": "https://trud.bg/%d0%b2%d0%b5%d1%82%d0%b5%d1%80%d0%b0%d0%bd-%d0%b5-%d0%b1%d0%be%d1%80%d0%b5%d1%86-%e2%84%961-%d0%bf%d1%80%d0%b8-%d0%ba%d0%bb%d0%b0%d1%81%d0%b8%d1%86%d0%b8%d1%82%d0%b5-%d0%b7%d0%b0-2018-%d0%b0/", "text": "Унгарският ветеран Петер Баши бе обявен за най-добър борец в класическия стил за 2018 година от Международната федерация по борба (UWW). На първенството на планетата в през октомври 35-годишният ас ликува с титлата в категория до 82 кг, с което стана най-възрастният шампион в Будапеща. Признанието донесе на Баши и премия от 10 000 долара. През годините двукратният олимпийски шампион Армен Назарян, а сега селекционер на националния ни отбор, също е обявяван за №1 при класиците, и то два пъти – през 1998 и 2003-а. На световното в категория до 82 кг България бе представена от Даниел Александров, но той загуби на осминафиналите. Преди това Баши получи наградата и за „завръщане на годината“. През 2014-а той ликува с първата си световна титла, а 4 години по-късно дойде и вторият триумф на планетата.  В свободния стил за най-добър борец на изминалия сезон бе провъзгласен американецът Дейвид Тейлър (86 кг). Освен световната титла той ликува и на два от рейтинговите турнири „Иван Яригин“ в Красноярск и „Яшар Догу“ в Истанбул. При жените №1 е финландката Петра Оли (65), световна и европейска шампионка. От UWW не обявяват конкретните критерии, по които са определени победителите.", "date": "2019.01.03", "title": " Ветеран е борец №1 при класиците за 2018-а"}
{"url": "https://trud.bg/%d1%81%d0%b0%d0%bb%d0%bf%d0%b0%d1%80%d0%be%d0%b2-%d1%81-%d0%bf%d1%80%d0%b0%d0%bd%d0%b4%d0%b8-%d0%be%d1%82%d0%b1%d0%be%d1%80%d1%8a%d1%82-%d0%b8%d0%b3%d1%80%d0%b0%d0%b5%d1%88%d0%b5-%d0%bd%d0%b0%d0%b9/", "text": "Националният отбор на България играеше най-добрия си волейбол под ръководството на Силвано Пранди – обяви либерото Теодор Салпаров пред „Спортал“. -Имахме малшанс да загубим драматично от Куба мача си на световното през 2010-а, иначе вероятно щяхме да играем финал. И когато той бе сменен, всички волейболисти съжаляваха за промяната.  В навечерието на Нова година 71-годишният специалист бе назначен отново за старши треньор на националния тим.  Същевременно друг селекционер на представителния отбор – Радостин Стойчев има вероятност да продължи треньорската си кариера в Бразилия.", "date": "2019.01.03", "title": " Салпаров: С Пранди отборът играеше най-добрия си волейбол"}
{"url": "https://trud.bg/%d0%bf%d1%80%d0%b0%d0%b7%d0%bd%d0%b8%d1%87%d0%bd%d0%b8-%d0%ba%d1%80%d0%b0%d0%b4%d1%86%d0%b8-%d0%be%d0%b1%d1%80%d0%b0%d1%85%d0%b0-%d0%b4%d0%b2%d0%b5-%d0%b6%d0%b8%d0%bb%d0%b8%d1%89%d0%b0-%d0%b2-%d1%88/", "text": "Собственици на още два разбити апартамента се жалваха в полицията в Шумен след празниците. Домакините са отсъствали от града и след завръщането си в първите дни на Новата година установили, че са обрани. Неизвестни крадци са отпрашили апартамент на ул.“Цар Иван Александър“ в Шумен, чийто собственици не били у дома от 27 декември до 2 януари. Липсват 20 евро, 200 турски лири и 3 грама злато. Също накити от злато, около 4 грама, са били отмъкнати от апартамент на ул.“Панайот Хитов“ в града, установили собствениците му преди ден. В същата кооперация е обрано и друго жилище, но домакините заварили разбита вратата още в първия ден на Новата година и тогава установили и алармирали, че им ги няма близо 4 000 лв. По Коледа в Шуменско крадци обраха други 4 жилища и явно са продължили. Възможно е грабежите да са дело на външна наблюдателна група. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.01.03", "title": " Празнични крадци обраха две жилища в Шумен"}
{"url": "https://trud.bg/%d1%8f%d0%bd%d0%ba%d0%b8-%d1%87%d0%b0%d0%ba%d0%b0-%d0%b1%d0%b0%d0%b3%d0%b0%d1%82%d0%b0-%d0%bf%d1%80%d0%b5%d0%b7-%d0%bc%d0%b0%d1%80%d1%82/", "text": "Американецът Бен Ротуел е следващото препятствия за Благой Иванов-Багата в UFC, най-популярната верига за смесени бойни изкуства ММА. Битката е през март. 32-годишният боец има на сметката си 36 победи, от които 20 с нокаут, и 10 загуби. А последната му битка бе през 2016-а, когато падна от Жуниор дос Сантош по точки. Именно от бразилеца Багата загуби при дебюта си в UFC през лятото. Но тогава българинът се би с контузия, а след срещата се подложи на нова операция на коляното.", "date": "2019.01.03", "title": " Янки чака Багата през март"}
{"url": "https://trud.bg/%d0%bd%d0%be%d0%b2%d0%b8-%d1%82%d1%80%d0%b8-%d0%b4%d0%b5%d0%bb%d0%b0-%d1%81%d1%80%d0%b5%d1%89%d1%83-%d0%bb%d0%b5%d0%b2%d1%81%d0%ba%d0%b8/", "text": "Нови три дела са заведени срещу „Левски“. Три клуба от Европа си търсят парите от „сините“ по трансферите на Холмар Ейолсфсон, Филипе Нашименто и Нуно Рейш, съобщава „Топспорт“. Израелският „Макаби“ (Тел Авив) е получил само част от сумата по сделката за исландския национал. Сроковете за превеждането на втория транш обаче са били нарушени от столичния гранд и това е довело до реакцията на бившия тим на Ейолсфсон. Сходна е и ситуацията с португалските халфове. „Витория“ (Сетубал) и „Динамо“ (Букурещ) също имат да взимат пари по сделките. Нашименто дойде преди година на „Герена“, но е много вероятно да си тръгне през този януари. Това обаче не променя факта, че „кучетата“ все още не са получили пълния размер на трансферната сума. За капак „сините“ дължат пари и за летния лагер, проведен в Правец.  Само преди дни мениджърската агенция „Глобъл мениджмънт“, представлявана от Николай Жейнов, заведе дело за несъстоятелност на „Левски“. Преди това същото стори и фирма „Титан 77“, занимаваща се с организирането на чартърни полети. А „сините“ трябва да погасят и над 1 млн. евро до края на февруари, за да спазят разпоредбите на УЕФА и да получат лиценз за евротурнирите.  По информация на „Труд“, френският „Рен“ също има да получава 150 000 евро по договора за наем на Афонсо Фигейредо.  В същото време все по-усилено се говори, че Румен Чандъров ще влезе в управата на клуба още този месец. Засега обаче и двете страни отказват да коментират темата.", "date": "2019.01.03", "title": " Нови три дела срещу „Левски“"}
{"url": "https://trud.bg/%d0%b3%d1%80%d0%b8%d0%b3%d0%be%d1%80-%d1%81%d0%bb%d0%b5%d0%b4-%d0%b7%d0%b0%d0%b3%d1%83%d0%b1%d0%b0%d1%82%d0%b0-%d0%bf%d0%be-%d0%b4%d0%be%d0%b1%d1%80%d0%b5-%d0%b8%d0%b3%d1%80%d0%b0%d1%8f-%d0%be%d1%82/", "text": "Японецът Кей Нишикори взе сладък реванш от Григор Димитров за загубата си във финала на турнира в Бризбейн през 2017-а. Двамата отново се срещнаха в австралийския град, но на четвъртфиналите. Българинът можеше отново да стигне до успех, но пропиля аванс от 4:1 във втората част, допусна и доста двойни грешки в ключови моменти. Така азиатецът се наложи със 7:5, 7:5. Японецът вече убедително води с 5:1 победи срещу Димитров.  „Очаквах мача да е много тежък и да играем три сета – заяви Кей. – Григор е страхотен, имаше много трудни разигравания. Мисля, че и двамата показахме добър тенис, много съм доволен от моето представяне. Във втория сет той играеше по-добре, а аз изоставах с 1:4. В последните два гейма бях по-прецизен и съм много щастлив, че победих Дими.“  Заради контузия в китката азиатецът се бе сринал в ранглистата, но през миналия сезон отново се върна в топ 10 и сега е №9.  „Няма място за паника – обяви Григор пред „Спортал“. – По-добре играя от предишните мачове, усещам го. Разбира се, има какво да подобря, но съм на прав път. И това ми дава повече увереност за първенството на Австралия. А Кей напълно заслужи победата. – В края на миналата година той изигра доста мачове и то на високо ниво.“          ", "date": "2019.01.03", "title": " Григор след загубата: По-добре играя от предишните мачове"}
{"url": "https://trud.bg/%d0%b3%d1%80%d1%8a%d1%86%d0%ba%d0%b8%d1%8f%d1%82-%d0%ba%d0%be%d0%bd%d1%81%d1%83%d0%bb-%d0%b2%d1%8a%d0%b2-%d0%b2%d0%b5%d0%bd%d0%b5%d1%86%d1%83%d0%b5%d0%bb%d0%b0-%d0%b1%d0%b5-%d0%bd%d0%b0%d0%bc%d0%b5/", "text": "Мъртъв в хотелска стая в Каракас бе открит гръцкия консул във Венецуела Ангелос Харитос. Според информация смъртта е предизвикана от патологични причини, но всички възможности се разследват. Според информация на местни медии, той е  придружаван от две жени и вероятно е претърпял инфаркт. „В стаята на хотела, Altamira Suites е намерен покойния (55 г.) генерален консул на гръцкото посолство Ангелос Харитос. Според двете жени, които го придружавали, след алкохолен запой, той си легнал, защото имал болка в гърдите. Вероятно е починал от мозъчен оток, дължащ се на скорошен инфаркт” пише журналистът Дарвинсон Рохас в Twitter. Същият журналист публикува в Twitter полицейския доклад, в който се споменават, наред с други неща, причините за смъртта на гръцкия консул. Имал е мозъчен оток след миокарден инфаркт около 1:00 ч. в четвъртък (местно време). АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.01.03", "title": " Гръцкият консул във Венецуела бе намерен мъртъв в хотелска стая"}
{"url": "https://trud.bg/%d0%b5%d0%ba%d0%b7%d0%b5%d0%ba%d1%83%d1%82%d0%b8%d1%80%d0%b0%d1%85%d0%b0-%d1%81%d0%b5%d1%80%d0%b8%d0%b5%d0%bd-%d1%83%d0%b1%d0%b8%d0%b5%d1%86/", "text": "Гао Чънюн, наричан китайския Джак Изкормвача, осъден за убийствата на 11 момичета и жени, бе екзекутиран, предаде Би Би Си. Китаецът извършвал серийните си престъпления в периода 1988-2002, но бе заловен едва през 2016 г. благодарение на ДНК тест. Гао (53 г.) – женен и баща на две деца, проследявал жертвите си до домовете им, където ги ограбвал, изнасилвал и убивал, прерязвайки гърлата им, след което обезобразявал телата им, включително изрязвайки части от репродуктивните им органи. Убиецът преследвал млади жени, живеещи сами. Най-младата му жерва била само 8-годишна. Кървавият му поход спрял през 2002 г. по неясни причини, но полицията попаднала на следите му години по-късно и то случайно. Неговият чичо бил задържан за леко престъпление, но ДНК пробата му показала, че негов роднина е свързан със серийните убийства на жени. Разследването стигнало до Гао, който бил арестуван, а м.г. бе осъден на смърт. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.01.03", "title": " Екзекутираха сериен убиец"}
{"url": "https://trud.bg/%d0%b2-%d0%b1%d1%8a%d0%bb%d0%b3%d0%b0%d1%80%d0%b8%d1%8f-%d1%80%d0%b0%d1%81%d1%82%d0%b5-skype-%d0%bf%d0%be%d0%ba%d0%be%d0%bb%d0%b5%d0%bd%d0%b8%d0%b5/", "text": "Проучването, което установи, че всяко четвърто дете у нас е с поне един родител на работа зад граница, е не само шокиращо, но и страшно. Масовата имиграция през изминалите десетилетия създаде ситуация, към която всички ние малко или много се приобщихме, но тя е абсурдна. По време на прехода България се превърна във фабрика за имигранти. Приятелят, комшийката, братовчедката, съученичката, вместо да се разхождат по улиците на нашия град, бързат по пътя си някъде в Гърция, Италия, Испания, Англия и Германия, Холандия. Рядко вече чуваме за тях, още по-рядко ги виждаме. Масовата имиграция 1990 2000 г. създаде българското skype –семейство. Създаде нация, напускана от своите най-млади и дееспособни хора – нещо като организъм с отворена вена, от която се излива кръв. Пpeз пъpвoтo дeceтилeтиe oт влизaнeтo нa Бългapия в Eвpo­пeйc?ия cъюз (EC) бългapcкитe eмигpaнти – гурбетчии изпратиха нaд 8 милиapдa eвpo в poдинaтa cи. Те продължават да изпращат пари, но бъдещето на една страна зависи първо от нейните хора и после място от парите. Кой е пресметнал психологичните и възпитателни последствия на това масово явление? Никой. Но ние всички ще видим травмите на въпросното skype -поколение, когато стане пълнолетно и се влее в обществото и производството. Страна, в която всяко четвърто дете расте без ежедневна топлина и майчина грижа, без бащина защита и контрол и не може да има добро бъдеще. Мислите в главите на малките деца, които не израстват в естествени условия, са направо плашещи. Естествен еволюционен процес е всяко поколение да се възпитава от следващото. Българчето на 2019 година обаче не научава за света от родените през 1989 г. негови родители, от поколението на родените през 1958 г. – това на бабите и дядовците. Така едно на четири деца живее и да се възпитава в България на Живков. Възрастни хора, които почти нямат представа от съвременния свят, се наемат да възпитават деца, които трябва да оцелеят в сложното и електронно световно село на 2030 г. Хора, които са живели в затворено общество без контакт с външния свят зад граница, които не могат да схванат функцията на компютъра и терминологията на тийнейджъра, могат ли да бъдат полезни на децата, които отглеждат? Разбира се, дядовците и бабите гледат децата с грижи и обич, но това не е достатъчно. Тези деца изпитват едно постоянно чувство на липса и един абсолютно разбираем комплекс спрямо другите техни връстници, които живеят с родителите си. Всички тези неща някога ще дадат видим резултат. Не искам да предизвикам чувство за вина у стотиците хиляди родители, които са оставили децата си в България. Те работят денонощно в чужбина, за да им изпратят пари. Не оспорвам техните добри намерения, нито тяхната борба, но техните рожби вече вървят по пътища, които те като родители въобще не могат да си представят. Научени сме на лесните приказки за отговорността на държавата, но първо ние, техните родители трябва да проявим отговорност към тях. Ако през 1990 г. беше логично да се излива емигрантска вълна от България в чужбина поради икономически причини, то през 2018 г. това вече не важи. Нашата страна е в икономически подем. Бизнесът се развива. Защо един българин трябва да живее в Гърция, където надниците са ниски, а цените високи, когато може да намери работа в България, където о обратното? Защо трябва да оставя децата си на бабата и да търси работа в Атина, когато в София работодателите търсят работници, но не намират? За съжаление, поколението българи, заминали в чужбина, в зората на демокрацията продължават да пазят спомена за предишната България? Те не са разбрали, че страната им се променя, че е заличила голяма част от разликата, особено в сравнение с Южна Европа, в която пребиваваме. Продължаваме като народ да страдаме от синдрома на чуждопоклонничеството, свързан със стария комунистически режим. Тази жажда, която изпитвахме някога да излезем от нашите граници и да отидем там, където има светлини, витрини, живот, консумация, свобода, продължава да съществува дълбоко в нашето ДНК. Продължаваме да култивираме лъжливата илюзия, че добрият живот се намира на всяко друго място в света, но не и в нашата родина. Това е остатък от миналото, който не искаме да преодолеем. България се готви да внася работна ръка поради липса на такава, а самите българи отказват да се завърнат в своята родина. Гръцките предприемачи или пенсионери идват в страната ни за работа и по-добър живот, докато българите остават да живеят в Гърция, която продължава да се намира в икономически крах. Родителите виждат децата си през skype, а когато се върнат в България, ще ги посрещнат чужденци. Защото техните деца знаят, че родителите им са избрали някоя чужда страна и дълбоко в себе си смятат, че тя е по-добра от тяхната. Напускаме родината си и след това я обвиняваме, че няма живот в нея. Ако българите не се върнат в България, няма да се съживят улиците и магазините, защото живот има там, където има хора…   Празниците на малката Натали Малката Натали, чиято майка е на гурбет в Гърция, вечеря с баба си и баща си на всички коледни и новогодишни празници. След всяка вечеря таткото включва компютъра и настанява пред монитора с 5-годишната си дъщеря. На skype очакват „зеленото кръгче“, което да покаже, че мама е на линия. Следват дълги разговори от 1000 км разстояние. Докато траят те, баба си поплаква. Така празнуват децата в skype-семействата на гурбетчиите…        ", "date": "2019.01.03", "title": " В България расте skype–поколение\t\t\t"}
{"url": "https://trud.bg/%d0%be%d1%81%d1%82%d0%b0%d0%b2%d1%8f%d0%b9%d1%82%d0%b5-%d0%ba%d0%be%d0%bb%d0%b5%d0%b4%d0%bd%d0%b8%d1%82%d0%b5-%d0%b5%d0%bb%d1%85%d0%b8-%d0%b4%d0%be-%d0%ba%d0%be%d1%84%d0%b8%d1%82%d0%b5/", "text": "Столичната община напомня на хората да не изхвърлят естествените елхи в кофите за битови отпадъци. Те могат да бъдат превърнати в компост, който се използва за наторяване в паркове и градини. От 5 години в София е създадена организация за разделно събиране на зелени отпадъци. За целта е необходимо гражданите да поставят елхите до сивите, метални контейнери за битови отпадъци. От там те се събират и транспортират до Инсталацията за биологично третиране в Хан Богров.", "date": "2019.01.03", "title": " Оставяйте коледните елхи до кофите\t\t\t"}
{"url": "https://trud.bg/%d0%b2%d1%8a%d0%bb%d0%bd%d0%b0-%d0%be%d1%82-%d1%81%d0%b8%d0%b3%d0%bd%d0%b0%d0%bb%d0%b8-%d0%b7%d0%b0-%d0%bd%d0%b0%d1%81%d0%b8%d0%bb%d0%b8%d0%b5-%d0%bd%d0%b0%d0%b4-%d0%b6%d0%b8%d0%b2%d0%be%d1%82/", "text": "Звънете на 112 или в прокуратурата Десетки домашни и бездомни животни са станали обект на жестокост по време на празниците. Сигналите за мъчени и убити кучета и котки валят в социалните мрежи и по мейл, посочиха от международната организация за защита на животните “Четири лапи” пред “Труд”. Оттам отчитат огромен ръст на случаите, като по повечето от тях институциите вече работели. Оказва се, че животните стават жертва на стрелба с огнестрелно оръжие или на отравяне. “Нерядко при употреба на огнестрелно оръжие извършителите разчитат да останат незабелязани заради постоянните гърмежи от фойерверки и пиратки”, разказа д-р Марина Иванова, директор на организацията в България. Един от най-фрапиращите случаи е кучето Мими, което на 23 декември е било простреляно от упор в главата от неизвестен извършител в Северния парк в София. Подобен случай на простреляно в главата от ловджии куче в столичния квартал Бухово в навечерието на Нова година предизвика вълна от недоволство в социалните мрежи. Продължават и отравянията на домашни и бездомни животни в паркове и градинки в Пазарджик, като през последната седмица има нови 2 отровени кучета, а от края на ноември общият брой на пострадалите четириноги надхвърля 15. До момента извършителят все още не е открит. В града липсва желание за съдействие от страна на институциите за разкриване на случаите, смятат местни хора. От “Четири лапи” съветват при всеки случай на насилие над животно да бъде подаван сигнал за извършено престъпление на тел. 112, а в случай, че диспечерите откажат съдействие – и до дежурен районен прокурор. За жестокост към гръбначно животно законът предвижда до 3 години затвор и глоба от 1000 до 5000 лв. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2019.01.03", "title": " Вълна́ от сигнали за насилие над животни\t\t\t"}
{"url": "https://trud.bg/%d1%80%d0%b5%d0%b3%d0%b8%d1%81%d1%82%d1%80%d0%b0%d1%86%d0%b8%d1%8f%d1%82%d0%b0-%d0%bf%d0%be-%d0%b4%d0%b4%d1%81-%d1%81-%d1%85%d0%b0%d1%80%d1%82%d0%b8%d0%b5%d0%bd%d0%b8-%d0%b4%d0%b5%d0%ba%d0%bb%d0%b0/", "text": "Обявяваме доходите си от 10 януари В периода от 1 до 10 януари 2019 г. няма да функционира електронната услуга на НАП за подаване на заявления за регистрация и дерегистрация по ДДС. Тези документи могат да се подават на хартиен носител в офиса на НАП по регистрация на фирмата, съобщиха от приходната агенция. Причината за това са процеси, свързани с годишното приключване в НАП за 2018 г. Плащанията на здравни вноски от граждани в дните до 10 януари могат да се правят само по банков път чрез търговските банки. Но подаването на Декларация образец 7 за дължимите здравни вноски може да става чрез електронната услуга на приходната агенция с персонален идентификационен код или електронен подпис, както и на място в офисите на НАП. Данъчни декларации за получените доходи през миналата година, както и за корпоративното облагане ще може да се подават от 10 януари, припомниха от НАП.", "date": "2019.01.03", "title": " Регистрацията по ДДС с хартиени декларации"}
{"url": "https://trud.bg/%d0%b1%d1%83%d0%bc-%d0%bd%d0%b0-%d1%85%d0%b5%d0%bf%d0%b0%d1%82%d0%b8%d1%82-%d0%b0-%d0%b2-%d0%bb%d0%be%d0%b2%d0%b5%d1%88%d0%ba%d0%be/", "text": "Увеличават се случаите на заболели от вирусен хепатит А в Ловешко, предаде БНР. Само за последните две седмици на 2018 г. са регистрирани 22 нови случая, като заболелите са основно деца. През миналата година на територията на областта са регистрирани общо 170 случая на остър вирусен хепатит А. От август са отчетени епидемични взривове в четири общини – Тетевен, Угърчин, Ябланица и Луковит. От Регионалната здравна инспекция в Ловеч вече са издали предписания на директорите в детските градини и училищата, както и на кметовете на населените места с огнища на заболяването. Целта е да се предприемат противоепидемични мерки. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2019.01.03", "title": " Бум на хепатит А в Ловешко"}
{"url": "https://trud.bg/%d0%be%d1%82%d0%ba%d1%80%d0%b0%d0%b4%d0%bd%d0%b0%d1%85%d0%b0-%d0%b4%d0%b5%d0%b2%d0%b5%d1%82-%d0%ba%d0%b0%d1%80%d1%82%d0%b8%d0%bd%d0%b8-%d0%bd%d0%b0-%d0%bc%d0%b0%d0%b9%d1%81%d1%82%d0%be%d1%80%d0%b0/", "text": "Изчезналите платна не са застраховани Девет картини на Владимир Димитров-Майстора и още 7 творби на други именити художници бяха откраднати от къща на булевард “Сливница” в София, съобщи БНР. Обраният дом е на Павел Антонов – син на една от двете племенници на Майстора и автор на книгата със спомени “Владе. Опус за Вл. Димитров-Майстора”. В началото на миналия век великият художник живял при роднините си в тази къща и рисувал портрети на някои от тях. Според криминалисти кражбата най-вероятно е била извършена на 30 декември, когато Павел Антонов бил в Унгария. Той се е върнал на 2 януари и подал сигнал в полицията. Бандитите са влезли през прозорец откъм близък строеж, който по уговорка със стопанина взема ток от къщата. Сред плячката са платна на Димитър Киров, Вили Николов и др. Задигната е и цигулка, както и предмети с нумизматична стойност, за които не бяха дадени подробности. От крадците не са били взети 4 изключително ценни картини на Владимир Димитров-Майстора. Или са ги забравили, или не са ги видели, или не са осъзнавали тяхната стойност, коментира Антонов пред БНР. Той планирал след Нова година да монтира СОТ с аларма в къщата, но престъпниците го изпреварили. Откраднатите шедьоври на Майстора са участвали в различни изложби, но не са били оценявани или застраховани. Стойността им е огромна. Според колекционери търг за картина на Майстора може да започне от 10 000 евро или дори от 20 000 евро. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.01.03", "title": " Откраднаха девет картини на Майстора (обзор)\t\t\t"}
{"url": "https://trud.bg/%d0%bf%d0%b8%d1%81%d0%b0%d1%82%d0%b5%d0%bb%d1%8f%d1%82-%d0%bf%d1%80%d0%be%d1%84%d0%b5%d1%81%d0%be%d1%80-%d0%b1%d0%be%d1%8f%d0%bd-%d0%b1%d0%b8%d0%be%d0%bb%d1%87%d0%b5%d0%b2-%d0%bf%d1%80%d0%b5%d0%b4/", "text": "На 9-и януари, от 18.30 часа, в клуб „Перото“ в НДК, предстои премиерата на най-новата книга на проф. Боян Биолчев – „Преселението“. Предпремиерата бе в Царево – мястото, където се развива последната част от действието в романа. Историята в „Преселението“ започва по време на Втората Балканска война. Турците настъпват на северозапад и безчинстват в българските села в Беломорска Тракия. Българско семейство бяга с двамата си сина, дъщеря си и новородената си внучка. Действието разказва 6- годишно момче, през устата на 92-годишен старец – единственият оцелял от семейството. – Проф. Биолчев, предстои премиера на книгата Ви „Преселението“, а предпремиерата вече бе в Царево преди броени дни. В същото време за по-малко от месец романът вече е почти изчерпан и трудно се намира по книжарниците. Случвало ли ви се е досега такова (иначе радостно за всеки автор) събитие? – Не. – Разкажете за романа – как се роди идеята да го напишете? – Май с Цезарово сечение. През годините се опитвах неколкократно да започна, защото знам историите на собствения ми род и бях събрал записи на старци, преживели това преселение… Това, което знаех преди 30 години, не се промени с времето и беше пред очите ми и когато пишех и завършвах повестта. Обаче би било грешка, ако бях избързал с написването. Разбира се, тогава имах достатъчно опит, бях издал и доста книги. Но тук задачата беше и по-сложна, и по-отговорна – и към истината, и към правото да я казваш. Сега не ставаше въпрос за игра с думите, дори и с изпитано умение да заживяват те в изречения, а за по-дълбок диалог със себе си, постижим само в по-зряла възраст, която да те обдари с болката от думата; без тази болка нямаше да се получи „Преселението, а нещо друго. – Записвали сте спомените на много хора, живели по онова време, кое ви трогна най-много в разказите им? – Всички разкази трогваха, пареха душата. И тези, които въведох като кървави парчета живот в книгата, но и другите, дори по-трагични, които съвпадаха с тоналността на литературния разказ дори и без да попаднат в него. Старците бяха преживели преселението като шестгодишни деца и аз потърсих истинския облик и на войната, и на геноцида през очите на шестгодишен човек. Всъщност, събитията ги преразказва 92-годишен старец, който говори през устата на детето, което е бил. И затова съм се старал да не надвишавам речника на едно дете, макар че то в крайна сметка за много малко време се превръща в един обгорял от живота и осъден на самота възрастен, въпреки шестте си години. – Какви хора са били преселниците? – Вътре в романа един от героите казва: „Няма лоши хора, има лошо време, което оскотява и добрите“. Т. е. много е относително, да се оперира с категорични твърдения как точно е било. Във всеки случай, в цялата безнадеждност е било естествено да надделява инстинктът за самосъхранение, който понякога тласка хората към безразсъдни постъпки. Единственото, което спомага, за да останеш човек след надживяването на непоносимото, е проявената човещина към другите. Това, което ми е направило най-силно впечатление в разказите на старците, е, че те помнеха повече добрините от безпомощни като тях хора, отколкото собствените болки и страдания, които по-бързо бяха избелели в паметта им. – Били сте мотивиран и от личната съдба на вашия род – вашите предци са преселници. Имате ли чувството, че сте живели в онова време? – И двата ми рода, по бащина и майчина линия са преселници, но това са революционери (това е променлива дума, за онова време тя е имала друг смисъл и дълбочина) и хора на риска. Затова няма нищо странно, че им се е налагало да бягат от родните си места. През 1913-а година дядо ми по майка е заточен на остров Трикери заедно с българските войници, хванати в плен. И после следват две отделни мъчителни преселения – на баба ми, с дете на месеци на ръцете, и на дядо ми, след оцеляването му от заточението, докато се намерят в София. Родът на баща ми се преселва по-рано. Моят дядо – Боян Биолчев, е съученик, приятел и съратник на Гоце Делчев. Освен това е бил един от ктиторите и поддръжниците на българското образование в Прилеп. През 1897 година му се е наложило за една нощ да напусне града, тъй като са започнали силово опити за създаване на сръбско училище и, понеже той е бил преграда за това, са го предупредили, че няма да му е добре да остане още една нощ в града. Той грабва баба ми и леля ми – двегодишно момиченце, и тръгват за София. Дядо е починал преди моето раждане, но помня много добре и баба си, и леля ми. Те никога не ми разказаха, как са преживели тоя кошмарен път. Видимо, може би поразени от спомена, панически се отблъскваха от тази памет и не споделяха с мен подробности. И аз изобщо не научих как са стигнали от Прилеп до Македонския квартал на София. Знам само, че са успели да пренесат една маса, на която всеки Никулден се е събирало в Прилеп цялото домочадие. Тази традиция продължава и в София, на ул. „Антим I“, където отсядат. Новият им дом е бил и секретна квартира на ВМРО, дейците са идвали при дядо ми „от вътре“, както са наричали останалите в Османската империя земи, събирали са се при дядо ми. Бях много горд, когато прочетох в спомените на един поборник, тогава студент, следното: „Запознах се с Гоце Делчев в къщата на Боян Биолчев, след като домакинът, както е обичайно, най-напред почерпи с ракия“. И как при това положение да не си горд с дядо си и традициите на рода. – Да се върнем към тракийските бежанци. Какво са успявали да вземат със себе си при това паническо бягство? – Някои са пътували с коли, натоварени с каквото има падне в бързината. Повечето оцелели са бягали през планината. Тези на пътя са били лесна плячка. Това, което най-много ме боли от записаните спомени, е, че точните думи на един от тях бяха: „Три пъти ни ограбваха, един път турци, два пъти – българи…“ Това също е запечатано в паметта ми, защото носи и тъга, и прозрение за пролуките в националния ни характер. – Но казвате, че в книгата няма омраза, а кървавите драми са в душите на героите. Но това не е ли също толкова страшно? – Литературата не трябва да плаши, а да тласка мисълта на читателя към, дори и болезнено, съпреживяване. Имал съм съзнание за това през цялото време. Има тежки сцени в книгата, но това не отклонява взирането ми във вътрешното състояние на човека. Тези хора са се пречупвали от едно прощаване с всичко и едно пилигримство към нищото на пълната неизвестност. Спасеният живот не спасява и душата. – И бежанците са запомнили само добрите неща по пътя си? – Повече са съхранили впечатлението от неочакваното добро, проявено от беззащитни бягащи хора, отколкото ужаса. Той е запомнен само като едно състояние на душевна паника, подробностите, от която много често се губят. Но добрината има много човешки облик и човешко лице, и те ги помнят. – Повече доброто ли помним и сега? – И да, и не. Между другото, един от героите, Учителя, казва: „Във всички народи има прекалено много хора, които обичат народа си, като мразят друг народ“. На Балканите пеем едни и същи песни с думи на собствените езици. Това малко опровергава поговорката: „Който пее, зло не мисли“. – „Преселението“ повест ли е или роман? – Като ме питат повест ли е или роман, отговарям: „Това е „Преселението“. Първоначално мислех, че няма да е повече от 100 страници, обаче книгата ме поведе нататък и в крайна сметка страниците достигнаха до 184. Между другото, в някои езици не стои тоя въпрос, защото повест и роман се назовават с един и същ термин. Така, както не разделят много често и новелата от разказа. Но ние ги разграничаваме. При нас жанровете са заковани. Това е културно-исторически насложено и няма бягство. Пък и защо. – Преселението има ли го и сега и защо раздялата е по-лесна, когато е на тъмно, както казва героят на романа? – Има го преселението, виждаме го и днес. А за раздялата и самият герой казва, че в тъмното хората по-бързо се скриват от очите, затова раздялата на тъмно е по-лесна. – Събитията и съдбите на героите са тъжни. Къде е скрита надеждата? – Надеждата не е скрита. Баба ми казваше, че надеждата умира след човека. Понякога надеждата представлява илюзорно изкривяване на действителността, в други случаи обаче тя е енергия за действие, за устойчивост на човека. В този смисъл надеждата никога не се крие. Нашият гост  Проф. Боян Биолчев е роден в София, произхожда от големия прилепски род Биолчеви. Дядо му Боян Биолчев е деец на ВМОРО и македоно-одрински опълченец. Завършва гимназия в София и следва полска филология в Ягелонския университет в Краков, Полша (1962 – 1968), където получава магистърска степен. Постъпва като аспирант в Софийския университет, а през 1992 г. става ръководител на Катедрата по славянски литератури. От 1991 до 1993 г. е заместник-ректор на Софийския университет, а от 1995 г. е декан на Факултета по славянски филологии. От ноември 1999 година до 14 ноевмри 2007 година е ректор на Софийския университет. Боян Биолчев е автор на много книги, на над 200 научни публикации: монографии, студии и др.    ", "date": "2019.01.03", "title": " Писателят професор Боян Биолчев, пред „Труд“: Човещината, проявена към другия, помага да останеш човек\t\t\t"}
{"url": "https://trud.bg/%d1%81%d0%be%d0%bb%d1%81%d0%ba%d1%8f%d0%b5%d1%80-%d0%bf%d0%be%d0%b8%d1%81%d0%ba%d0%b0-%d1%8e%d0%bd%d0%b0%d0%b9%d1%82%d0%b5%d0%b4-%d0%b7%d0%b0-%d0%bf%d0%be%d1%81%d1%82%d0%be%d1%8f%d0%bd%d0%bd%d0%be/", "text": "Оле Гунар Солскяер поиска да води „Манчестър Юнайтед“ за постоянно. Това заяви норвежецът, след като под негово ръководство тимът победи „Нюкасъл“ с 2:0. Така „червените дяволи“ записаха четири поредни победи под ръководството на Солскяер. А такова постижение има само един треньор, водил „Юнайтед“ – Мат Бъзби през 1946 г. И това въпреки черната серия на тима срещу състав, воден от Рафаел Бенитес. Испанецът имаше четири поредни домакински победи над „червените дяволи“, постигнати с „Ливърпул“, в два случая, „Челси“ и „Нюкасъл“. „Не искам да си тръгвам – каза бившият нападател, който трябва да води тима до лятото, когато се чака назначението на постоянен треньор. – Това е страхотна група от футболисти, атмосферата е фантастична. Но аз просто мисля за следващия мач. Ще си върша работата, докато съм тук. Разбира се, че искам да остана. Ако си спечелил четири мача, можеш да спечелиш и следващите четири, когато си в този клуб. Това е предизвикателството. Това е стандартът, с който всички тук сме свикнали.“ „Червените дяволи“ се представян коренно различно при Солскяер, за разлика от това, което показваха при Жозе Моуриньо. Маркъс Рашфорд, вкарал един от головете срещу „свраките“, има вече три попадения в 326 минути игра под ръководството на норвежеца. Отбеляза ги след 18 шута. При Специалния английския талант има същия брой опънати мрежи, но при 850 минути на терена. Отправените удари отново са 18. Сериозен възход на представяне има и Пол Погба. Той вкара три пъти в 14 мача при Моуриньо този сезон. Сега французинът е във вихъра си. Халфът е с 4 гола в 4 срещи. Погба не успя да се разпише срещу „Нюкасъл“, но това стори Ромелу Лукаку. Таранът вкара след 38 секунди в игра. Белгиецът влезе като резерва и отбеляза с първото си докосване. С победната серия „Юнайтед“не само се утвърди в първите шест в класирането, но наваксва 5 точки изоставане от петия „Арсенал“ и четвъртия „Челси“. Така те се доближиха на 6 пункта от Топ 4. „Сините“ от Лондон направиха разочароващо 0:0 у дома срещу закъсалия го „Саутхямптън“. Единственото хубаво нещо, с което от „Стамфорд Бридж“ ще запомнят срещата е, че тя бе под номер 500 в кариерата на Сеск Фабрегас за английски тим. Средняците „Борнемут“ и „Уотфорд“ пък направиха зрелищно 3:3, като всичките голове паднаха преди почивката, а четири от тях дойдоха в рамките на 6 минути. Вечерта ще се запомни и с това, че заради малък пожар на стадиона началото на срещата закъсня с 15 минути.", "date": "2019.01.03", "title": " Солскяер поиска „Юнайтед“ за постоянно"}
{"url": "https://trud.bg/2018-%d0%b0-%d0%bd%d0%b0%d1%87%d0%b0%d0%bb%d0%be%d1%82%d0%be-%d0%bd%d0%b0-%d0%ba%d1%80%d0%b0%d1%8f-%d0%bd%d0%b0-%d0%bd%d0%b5%d0%be%d0%bb%d0%b8%d0%b1%d0%b5%d1%80%d0%b0%d0%bb%d0%bd%d0%b8%d1%8f-%d0%b3/", "text": "Homo politicus трябва да загине, за да остане само Homo economicus Според китайския календар 2018-а беше година на кучето. Но в историческите хроники най-вероятно ще остане като началото на края на неолибералния глобализъм. Господството на транснационалната капиталистическа класа е разклатено. Тази „суперкласа“, както я нарича американският политолог Дейвид Роткопф, е концентрирала незапомнени финансови и властови ресурси. Нейното ядро са около 6000 души, които не само притежават богатство, но и важни лостове за влияние върху властта. Отгоре са 199 мениджъри на 17 гигантски корпорации за управление на финансови активи, от типа на Blackstone, които контролират повече от 41,1 трилиона долара. Около тях има няколко клъстера – „Фасилитатори“ – международните финансови институции, елитарни клубове като Трилатералната комисия и „Билдерберг“. „Охранители“ – висши военни, ръководители на служби за сигурност, частни армии. „Идеолози“ – ключови фигури в корпоративни медии, академични кръгове, лобисти. Решенията на тези 6000 души предопределят живота на шестте милиарда световно население. Източникът на тяхната власт не е демокрацията. Те са овластени от корпорациите. От 100-те най-големи икономики в света, 51 са частни корпорации, а само 49 държавни. Неолибералният глобализъм е продукт на интересите на тази суперкласа и е симбиоза от три елемента. Първият са неолибералните икономически принципи, които проповядват пазарен фундаментализъм. Неолиберализмът не е тъждествен с класическия либерализъм, а е негова радикална секта. Нещо като комунизма спрямо социалдемокрацията. Целта е глобален пазар без политически и административни бариери. Държавите са пречка и трябва да бъдат сведени до географско понятие. Суверенитетът им – иззет от наднационални органи, които са далеч от капризите на демокрацията и са управлявани не от демократично избрани, а от селектираните от суперкласата. Homo politicus трябва да загине, за да остане само Homo economicus. Вторият елемент е неоконсерватизмът, роден в средите на троцкисти и активисти на Демократическата партия през 60-те и 70-те години на ХХ век, и преминал в републиканския лагер при Рейгън. Неговата геополитическа визия е за еднополюсен свят с хегемон САЩ и ЕС като привилигерована периферия, заредени с патологична русофобия, зад която се крие амбиция за завземане на ресурсите на Евразия в полза на суперкласата. Третият елемент е заимстваната от прогресистите „политика на идентичностите“, част от която е джендър-идеологията. Дискредитирането на статуквото след кризата от 2008 г. накара глобалистите да търсят теми, които отклоняват обществената енергия от злоупотребите на елита, от бедността и разрастващото се социално неравенство. На преден план беше извадена „политиката на идентичностите“. Обама и Хилъри Клинтън я превърнаха в централен въпрос. Оттам плъзна и към Европа. „Политиката на идентичностите“ абсолютизира расата и пола. До степен, че мечтата на Мартин Лутър Кинг за нация, където хората няма да бъдат преценявани по цвета на кожата, се определя като „расистка“ и „форма на фашизъм“, защото е сляпа за цвета на кожата (color-blind). Белите по дефиниция са „потисници“, срещу които трябва да се води война. Радикалните феминистки воюват срещу мъжете, защото и те са потисници. Транс­джендърите пък са на война с „половата бинарност“. Колкото идентичности, толкова войни набраздяват обществото. Максимата на глобалистите е: накарай ги да спорят за расата и джендъра, за да не се занимават с икономиката, класите и неравенството. Изобретява се и оруеловски „новговор“ – езикът на политическата коректност. Толерантността към различието е норма на съвременната цивилизация, но политическата коректност отива по-далеч и започва да действа като заглушаване на различното мнение. Подменя обективните факти и науката с хунвейбински волунтаризъм. Неолибералният глобализъм като идеология и политика беше имплантиран в партиите на статуквото в Европа и Америка. Разликите между лявото и дясното станаха като между „Кока-кола“ и „Пепси“ – само в нюансите. Тезите на десния Юнкер и на левите Тимерманс и Корбин по въпросите на глобализацията, националната държава и джендър-идеологията са като под индиго. Неолибералният глобализъм засегна ценностни фундаменти на модерното общество. Много хора виждат в него заплаха за нацията, религията, семейството и свободата на личността. Това се превърна в основния идеологически разлом на ХХI век, който измести традиционното партийно деление на „ляво“ и „дясно“. Събитията през 2018 г. очертаха още по-релефно този разлом. Левите партии – „хайверени“ и „автентични“ – останаха засега от страната на неолибералния глобализъм. По думите на харвардския икономист Дани Родрик те абдикираха от борбата със статуквото, защото не могат да формулират убедителна за мнозинството икономическа рецепта. Трябва да се прибави и обсесията им по наднационалната власт, и особено – инфектирането на лявото с политиката на идентичностите и джендър-идеологията, което по думите на известния ляв интелектуалец Марк Лила, професор от Колумбийския университет, обрича левицата на провали. Това са стратегически проблеми, от чието преодоляване зависи дали левицата ще бъде припозната в бъдеще като носител на желаната от хората промяна. По-адекватни отговори на интересите и страховете на хората обаче дойдоха от традиционния американски консерватизъм, олицетворен от Тръмп, както и от центристките патриотични и социално-консервативни сили, които вече управляват в доста европейски държави. Отхвърлянето на глобалисткия проект за „европейска конституция“, провалът на италианския референдум, чрез който Матео Ренци искаше повече власт за Брюксел, последвалият Брекзит, отхвърлянето на пакта за миграцията и на Истанбулската конвенция в редица държави, бунтът на „жълтите жилетки“ – през последните години това са все проявни форми на съпротивата срещу дневния ред, налаган от суперкласата. Най-могъщият политически импулс за демонтаж на неолибералния глобализъм даде победата на Доналд Тръмп. Първоначално глашатаите на статуквото самонадеяно ехидничеха, че Тръмп ще бъде „опитомен“. 2018 година стана за тях година на екзистенциален ужас от настъпващата промяна. Новата външна политика, очертана от Стратегията за национална сигурност на САЩ от 2017 г., беше приведена в действие. Месианският подход на глобалистите е трансформиран в „принципен реализъм“. „Лидерството“ е заменено с „влияние“ и „пример“. Стремежът към господство – с „конкуренция“. Целта на САЩ вече не е „основан на правила международен ред чрез устойчиво американско лидерство“, както при Клинтън, Буш и Обама, а „свят на силни, суверенни и независими нации, всяка със своя култура и мечти, работещи рамо до рамо в просперитет, свобода и мир“. САЩ се оттеглиха от глобалистките проекти за „климатичните промени“, за миграцията и за свободната търговия. Изтеглиха се от Сирия и отчасти от Афганистан, дистанцираха се от майдановска Украйна. Икономическият национализъм дава резултати – в ход е постепенно балансиране на американо-китайските икономически отношения. В новата геополитическа архитектура световните дела се определят от ожесточената конкуренция, противоречия и баланси между САЩ, Китай и Русия. Въобще, бунтовната 2018 година в световен мащаб беше наситена с радикални промени. България обаче продължи на забавен каданс. Спорадичните гейзери на социално недоволство бързо се утаяваха. В партийната политика властваше посредственост и безидейност. Липсва управленска алтернатива. Но не „стани да седна“, а политически субект, който дава съдържателен отговор на неолибералния глобализъм. Бяхме сред последните в Източна Европа, които отхвърлиха тоталитаризма. Явно и сега ще бъдем на опашката. Дори добрите стъпки на партийните върхушки за отхвърляне на Истанбулската конвенция и пакта за миграцията, са по-скоро паническо тичане след обществените настроения, отколкото осъзната политическа визия. Дали САЩ и Тръмп ще направят необратим демонтажа на статуквото все още е въпрос с доста неизвестни. Но дори след Тръмп да има опити за реставрация, ясно е едно – светът вече няма да е същия, защото неолибералният глобализъм вече има демократична алтернатива, а народите не могат да живеят по старому.                            ", "date": "2019.01.03", "title": " 2018-а: Началото на края на неолибералния глобализъм\t\t\t"}
{"url": "https://trud.bg/%d0%ba%d0%b0%d0%bd%d1%8f%d1%82-%d1%88%d1%83%d0%bc%d0%b5%d0%bd%d1%86%d0%b8-%d0%b7%d0%b0-%d0%be%d0%b1%d1%81%d1%8a%d0%b6%d0%b4%d0%b0%d0%bd%d0%b5-%d0%bd%d0%b0-75-%d0%bc%d0%bb%d0%bd-%d0%bb%d0%b2-%d0%b1/", "text": "Кметът на Шумен Любомир Христов кани съгражданите си на обсъждане как да се харчи бюджетът, с който ще разполага общината през настоящата година. Близо 75 млн.лв. са средствата, става ясно от разчетите по проектобюджета, които вече са публикувани на интернет страницата на кметството. И в петък общината ще приема мнения и препоръки от граждани и организации, а в понеделник идната седмица е публичното обсъждане. „Чрез общественото обсъждане се дава възможност за информираност и реално участие на населението при определяне на обществените потребности, приоритетите и реда на тяхното осигуряване. За нас е важно бюджетът да се състави с вашето участие, разчитаме на вашата активност и отговорност“, оповестяват от общината. Кметството планира близо 9 млн.лв. за капиталови разходи. Известно е, че в Шумен ще бъде достроена сградата за нов старчески дом за 1,5 млн.лв., които бяха отпуснати от държавата м.г. Предвидени са 1 млн.лв. за подмяна на улично осветление. 140 000 лв. са заложени за изработка на технически проект за належаща рехабилитация на центъра на града от пл.“Кристал“ до пл.“Освобождение“. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.01.03", "title": " Канят шуменци за обсъждане на 75 млн. лв. бюджет"}
{"url": "https://trud.bg/%d0%b1%d0%bb%d0%b0%d0%b3%d0%be%d0%b9-%d0%b3%d0%b5%d0%be%d1%80%d0%b3%d0%b8%d0%b5%d0%b2-%d0%bf%d1%80%d0%b5%d0%b4%d0%bb%d0%be%d0%b6%d0%b8-%d0%bd%d0%b0-%d1%80%d1%83%d1%81%d0%b0%d1%82%d0%b0-%d0%b7%d0%bb/", "text": "Златка Райкова е получила един от най-хубавите възможни подаръци за Коледа – предложение за брак и красив годежен пръстен от любимия си – футболиста Благой Георгиев. За вълнуващия момент двойката разказа пред  Благо организирал и още една голяма празнична изненада за половинката си. След като в Къщата на Big Brother тя сподели, че мечтае да прекара празниците с родителите си, футболистът ги помолил да се върнат в България. Златка дори не подозирала за това. Благой я помолил да го придружи до летището, уж за да посрещнат техен приятел, а всъщност там ги очаквала майката на бъдещата булка. Няколко дни по-късно пристигнал и баща й. А Благо помолил любимата си да се омъжи за него в присъствието и на двете семейства.    ", "date": "2019.01.03", "title": " Благой Георгиев предложи на Русата Златка"}
{"url": "https://trud.bg/%d1%87%d0%b5%d1%82%d0%b8%d1%80%d0%b8%d0%bc%d0%b0-%d0%b1%d1%8a%d0%bb%d0%b3%d0%b0%d1%80%d0%b8-%d1%81%d0%b0-%d0%b0%d1%80%d0%b5%d1%81%d1%82%d1%83%d0%b2%d0%b0%d0%bd%d0%b8-%d0%bd%d0%b0-%d0%be%d1%81%d1%82/", "text": "Полицията е задържала четирима българи за предполагаемото им участие в скимирането на банкови карти на няколко банкомата в Денпасар, остров Бали, съобщава  , цитирано от БНР. Говорителят на полицията в Бали Хенгки Виджаджа заяви, че заподозрените, идентифицирани само като KDY, VRG, VKN и VVC, са били арестувани след интензивна координация между полицията и банките в столицата Денпасар в резултат на увеличаване на броя на скимираните банкомат (копиране на данни от магнитната лента на банкова карта чрез незаконен скенер). Той допълни, че разследването е започнало, когато е било намерено подозрително устройство на банкомат на държавна банка BNI в ресторант The Shining Jewel, разположен в курортния комплекс Санур, близо до столицата Денпасар. След това полицията е открила камера, прикрепена в капака на клавиатурата, а самата камера за видеонаблюдение, разположение на банкомата, е била унищожена. На 21-ви декември полицаите са прибрали двама българи с инициали KDY и VRG, които са дошли на мястото, за да сменят капака на клавиатурата. След това полицията е арестувала и другите заподозрени в наета от тях къща в Санур, Денпасар, като са конфискували лаптоп с данни, свързани с престъплението. Хенгки Виджаджа допълни, че заподозрените са откраднали пари от банкомати, като са записвали хората, които са въвеждали техните ПИН кодове посредством поставени камери в капака на клавиатурата. Той обаче не споменава за размера на откраднатите по този начини пари. „Заподозрените ще бъдат обвинени по силата на Закона за електронната информация и сделките“, посочи говорителят на полицията в Бали. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.01.03", "title": " Четирима българи са арестувани на остров Бали за скимиране на банкови карти"}
{"url": "https://trud.bg/%d1%82%d1%80%d0%b8-%d0%ba%d1%80%d0%b0%d0%b6%d0%b1%d0%b8-%d0%bd%d0%b0-%d0%b4%d1%8a%d1%80%d0%b2%d0%b0-%d0%b7%d0%b0-%d0%be%d0%b3%d1%80%d0%b5%d0%b2-%d0%b2-%d1%82%d1%8a%d1%80%d0%bd%d0%be%d0%b2%d1%81%d0%ba/", "text": "Кражби на дърва за огрев разкриха служители на РУ – Велико Търново, Свищов и Елена.  В сряда в полицейското управление в областния град е получен сигнал за откраднат 1 куб. м. дърва за огрев от землището на с. Райковци. От проведените незабавни действия по разследването е установено, че извършител на деянието е 68-годишен мъж от с. Нова махала, известен на полицията и осъждан. Дървата са установени и иззети. Същият ден в землището на гр. Свищов в момента на кражба на дърва за огрев е задържан 31-годишен мъж от града. При проверка вчера на каруца в с. Майско е установено, че 27-годишна жена от същото село превозва в нея незаконно добити около 0,3 куб. м. дърва за огрев от землището на селото. Дървата са иззети. По трите случая са образувани преписки, които са подготвени за налагане на административни наказания. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.01.03", "title": " Три кражби на дърва за огрев в Търновско разкри полицията за денонощие"}
{"url": "https://trud.bg/%d0%bc%d0%b8%d0%bd%d0%b8%d1%81%d1%82%d1%8a%d1%80-%d0%b2%d1%8a%d0%bb%d1%87%d0%b5%d0%b2-%d0%bd%d0%b8%d0%bc%d1%85-%d0%bf%d1%80%d0%be%d0%b4%d1%8a%d0%bb%d0%b6%d0%b0%d0%b2%d0%b0-%d0%b4%d0%b0-%d1%80%d0%b0/", "text": "Осигурени са средства за функционирането на Националния институт по метеорология и хидрология (НИМХ), който от 1.01 вече не е към Българската академия на науките, а към Министерството на образованието и науката. Това каза министърът на образованието Красимир Вълчев, който се срещна с новото ръководство на института. Напрежението около сагата с разделянето на метеоролозите с БАН вече е потушено, но остават няколко спора, които се отнасят до имоти, обясни Вълчев. „Останаха няколко части от имоти, които трябва да уточним. Те досега не са се използвали пълноценно нито от БАН, нито от НИМХ. Убеден съм, че следващата седмица ще намерим решение за това, но като цяло институтът има възможност за пълноценно функциониране“, увери министърът и добави, че институтът продължава да работи в целия си обем от дейности. Вълчев подчерта, че в момента се води дело само за една сграда, която трябва да се реши кой и как ще използва. „Тази сграда е единственият неизяснен въпрос, който остава, тъй като тя беше определена и за седалище на новосъздадения от БАН „Институт за изследвания на климата, атмосферата и водите“. Като се уточни ползването на сградата, съм убеден, че оттам нататък ще бъдат изчистени проблемите“, уточни Вълчев. Той подчерта, че ще настоява двата института да си партнират и добави, че НИМХ ще извършва и научна дейност. Министърът обясни, че при отделянето на института от БАН в академията са останали само 12 души от общо над 700 служители. „Надяваме се, че вече нямаме проблеми с ръководството на БАН“, каза и.д. директор на новия НИМХ проф. Пламен Нинов. „НИМХ продължава с всичко, което е правил, с всичките си научни проекти. Същевременно сме заложили нови, които стартират тази година. Това, което е ново, е актуалната тема за замърсяването на въздуха, тъй като има една дискусия кой е основният източник на замърсяване – дали е транспортът или битовото горене“, обясни бившият директор на НИМХ и понастоящем зам.-директор на института проф. Христомир Брънзов, цитиран от БГНЕС. Той добави, че има методи, с които може да се определи еднозначно кой от двата източника е приоритетен, а другата тема е за замърсяването на града отвън и какъв е неговият процент. „Ще бъдат осъвременени и съществуващите предупредителни системи за наводнение“, добави още проф. Пламен Нинов. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.01.03", "title": " Министър Вълчев: НИМХ продължава да работи в целия си обем от дейности"}
{"url": "https://trud.bg/%d1%82%d0%b5%d0%bb%d0%b5%d1%84%d0%be%d0%bd%d0%bd%d0%b8-%d0%b8%d0%b7%d0%bc%d0%b0%d0%bc%d0%bd%d0%b8%d1%86%d0%b8-%d0%bb%d1%8a%d0%b6%d0%b0%d1%82-%d0%b7%d0%b0-%d1%81%d1%8a%d0%b2%d0%bc%d0%b5%d1%81%d1%82/", "text": "Телефонни измамници са успели да вземат от възрастна жена в Русе 2070 лева и 30 грама златни накити, като в сценария са добавили и журналистически екип. 70-годишна русенка е поредната жертва на телефонните измами, като този път към добре познатия сценарий за помощ на полицията е добавена разработка на журналистически екип. Инцидентът станал вчера, когато около 10 часа сутринта на домашния телефон на възрастната госпожа се е обадил мъж, представяйки се за инспектор Петър Петров от полицията. Той ѝ обяснил, че телефонният ѝ номер, заедно с номера на дебитната ѝ карта са намерени у водач на престъпна група с малко име Стефан и е много вероятно жената да бъде атакувана вечерта в дома ѝ. Това обаче можело да се предотврати, тъй като полицията е по петите на престъпниците, а акцията е съвместна с журналистически екип. За да е в помощ на органите на реда и медиите, потърпевшата жена трябвало да събере всичките си пари и златни бижута, да ги сложи в найлонова торба и да ги постави в стара автомобилна гума в края на улицата, пише  Русенката събрала 2070 лева и 30 грама златни накити и направила всичко според инструкциите. По-късно се опитала да намери въпросния полицейски инспектор и разбрала, че е жертва на телефонна измама. От Областната дирекция на полицията напомнят, че никой не търси гражданите за подобен вид съдействие, а акции в присъствието на журналистически екипи не се правят. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2019.01.03", "title": " Телефонни измамници лъжат за съвместна акция между полиция и журналисти"}
{"url": "https://trud.bg/%d0%ba%d0%b0%d1%80%d0%b0%d0%ba%d0%b0%d1%87%d0%b0%d0%bd%d0%be%d0%b2-%d0%b0%d0%ba%d0%be-%d1%81%d0%b0%d1%89-%d1%81%d0%b5-%d0%b8%d0%b7%d1%82%d0%b5%d0%b3%d0%bb%d1%8f%d1%82-%d0%be%d1%82-%d0%b0%d1%84/", "text": "Според министъра на отбраната и вицепремиер Каракачанов форматът на участие на НАТО в Афганистан трябва да бъде разгледан на следващото заседание на Алианса. Американският президент Доналд Тръмп анонсира в средата на декември предстоящо изтегляне на половината от 14 хиляди американски военнослужещи от Афганистан. „Както виждате, Доналд Тръмп взема решения, които съответстват на неговото разбиране за външна политика. Той обяви и изтеглянето на контингента си от Сирия. Как ще си отрази на НАТО – аз лично смятам, че България направи достатъчно. Този контингент, който посрещнахме беше първият по-голям от 158 човека. Този контингент, който замина сега е от 160 човека. България няма нужда да увеличава своето присъствие повече“, категоричен е вицепремиерът и министър на отбраната Красимир Каракачанов, предаде  . Попитан дали тогава и ние трябва да свием участието си, той отговори: „Ако политиката на САЩ, като на съюзник в НАТО, е да изтегли своя контингент, лично аз не смятам, че България има повече работа там”. На следващата среща на военните министри от НАТО този въпрос да се обсъди и „ако някои държави смятат да изтеглят контингентите си от Афганистан аз смятам, че и ние трбва да преразгледаме позиция“, допълни военният министър. България участва в Афганистан с 160 души, които охраняват летището в южния град Кандахар и изпълняват инструкторски задачи за местните сили за сигурност. НАТО продължава ангажимента си към тренировъчната мисия „Решителна подкрепа“, в която беше преобразувана най- дългата бойна мисия на алианса от 2002 година до 2015 година. Предстои да се обсъди как изтеглянето на близо 7 хиляди американски военни ще се отрази на останилите нации които поддържат военно присъствие от 16  хиляди инструктори.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com        ", "date": "2019.01.03", "title": " Каракачанов: Ако САЩ се изтеглят от Афганистан, България няма работа повече там"}
{"url": "https://trud.bg/%d0%b7%d0%b0%d0%b4%d1%8a%d1%80%d0%b6%d0%b0%d1%85%d0%b0-%d0%b1%d1%83%d1%81-%d1%81-%d0%ba%d1%80%d0%b0%d0%b4%d0%b5%d0%bd%d0%b8-%d0%b8%d0%bd%d1%81%d1%82%d1%80%d1%83%d0%bc%d0%b5%d0%bd%d1%82%d0%b8-%d0%be/", "text": "Сливенската полиция задържа микробус, пълен с крадени инструменти и различни елементи от машини, съобщиха от ОД на МВР в областния град. Бусът бил забелязан от неволни очевидци около 17,30 ч. на 2 януари в района на база за инертни материали край сливенското с. Крушаре. След подадения сигнал на място незабавно бил изпратен екип от участък „Запад“. Служителите на реда забелязали автомобила, докато пътува от селото към Сливен. Спрели го за проверка. Установили, че шофьорът е 42-годишен мъж от Сливен, с криминални регистрации за кражби и наркотици. В буса били още двама криминално проявени мъже – на 27 и 47 години. Част от откритите вещи в микробуса вероятно са били откраднати от други обекти, които се изясняват. Работата по случая продължава. Води се досъдебно производство. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.01.03", "title": " Задържаха бус с крадени инструменти от база за инертни материали"}
{"url": "https://trud.bg/%d0%b6%d0%b5%d0%bd%d0%b0-%d0%b5-%d0%b2-%d1%82%d0%b5%d0%b6%d0%ba%d0%be-%d1%81%d1%8a%d1%81%d1%82%d0%be%d1%8f%d0%bd%d0%b8%d0%b5-%d1%81%d0%bb%d0%b5%d0%b4-%d0%ba%d0%b0%d1%82%d0%be-%d0%b1%d0%b5-%d0%bf/", "text": "Жена е в тежко състояние след катастрофа на входа за велинградското село Юндола, съобщиха от ОДМВР – Пазарджик. Тежкото пътнотранспортно произшествие е станало около 16:30 часа на 2 януари 2019 г. При движение с несъобразена скорост е настъпил сблъсък между два леки автомобила „Ауди“, като единият от тях е блъснал намираща се в близост до платното за движение жена, съобщават от ОДМВР-Пазарджик. Пострадалата е 54-годишна жена от Велинград, която е транспортирана първоначално в МБАЛ – Велинград, а в последствие в МБАЛ – Пазарджик в много тежко състояние. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.01.03", "title": " Жена е в тежко състояние, след като бе пометена при катастрофа между две коли край Юндола"}
{"url": "https://trud.bg/%d1%80%d0%b0%d0%b1%d0%be%d1%82%d0%bd%d0%b8%d1%86%d0%b8-%d0%bf%d1%80%d0%be%d0%b1%d0%b8%d1%85%d0%b0-%d0%b3%d0%b0%d0%b7%d0%be%d0%bf%d1%80%d0%be%d0%b2%d0%be%d0%b4-%d0%b2-%d0%bf%d0%bb%d0%be%d0%b2%d0%b4/", "text": "Газопровод е бил пробит при изкопни работи на строителна фирма в жилищен район „Тракия“ в Пловдив. Това съобщи пред „ “ говорителят на пловдивската противопожарна служба инспектор Цвятко Дешев. Сигналът е бил подаден на тел. 112 по обяд. Инцидентът е станал до Мебелна къща. На място са изпратени три пожарни коли и линейка. По първоначални данни строителните работници неволно са ударили тръбопровод с природен газ. Огнеборците реагирали незабавно, но след пристигането им на място, течът вече е бил прекратен. Дешев увери, че няма пострадали и опасност от обгазяване. На място остава дежурен екип пожарникари.     АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.01.03", "title": " Работници пробиха газопровод в Пловдив, течът е овладян и няма опасност от обгазяване"}
{"url": "https://trud.bg/%d0%ba%d0%be%d0%bb%d0%b0-%d1%81%d0%b5-%d0%b7%d0%b0%d0%bf%d0%b0%d0%bb%d0%b8-%d0%bd%d0%b0-%d0%ba%d1%80%d1%8a%d1%81%d1%82%d0%be%d0%b2%d0%b8%d1%89%d0%b5%d1%82%d0%be-%d0%bd%d0%b0-%d1%81%d0%bb/", "text": "Кола се запали на кръстовището на “Сливница” и “Христо Ботев” в столицата, предаде  . Движението беше спряно временно. Няма пострадали при инцидента. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.01.03", "title": " Кола се запали на кръстовището на “Сливница” и “Христо Ботев” в София"}
{"url": "https://trud.bg/1320-%d1%81%d0%b0-%d1%80%d0%be%d0%b4%d0%b5%d0%bd%d0%b8%d1%82%d0%b5-%d0%b1%d0%b5%d0%b1%d0%b5%d1%82%d0%b0-%d0%b2%d1%8a%d0%b2-%d0%b2%d0%b5%d0%bb%d0%b8%d0%ba%d0%be%d1%82%d1%8a%d1%80%d0%bd%d0%be%d0%b2/", "text": "Общо 1320 са бебетата, родени през изминалата 2018 година във Великотърновска област. Това сочат данните на информационната система за ражданията към Министерството на здравеопазването. През 2017 година в областта са се родили 1 462 бебенца или със 142 повече спрямо изминалата. Общо в страната са проплакали 46 970 новородени, като лидер е София /столица/ с 11 541 нови жители. Следват я Пловдив с 5 056 новородени и Варна с 4 017. В дъното на таблицата е Видин с едва 75 бебенца. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.01.03", "title": " 1320 са родените бебета във Великотърновска област за година\t\t\t"}
{"url": "https://trud.bg/%d0%bd%d0%b0-10-%d1%8f%d0%bd%d1%83%d0%b0%d1%80%d0%b8-%d0%b7%d0%b0%d0%bf%d0%be%d1%87%d0%b2%d0%b0-%d0%b4%d0%b0%d0%bd%d1%8a%d1%87%d0%bd%d0%b0%d1%82%d0%b0-%d0%ba%d0%b0%d0%bc%d0%bf%d0%b0%d0%bd%d0%b8%d1%8f/", "text": "Физическите лица могат да подават годишната си декларация за облагане на доходите за 2018 година от 10 януари, съобщиха от пресслужбата на Националната агенция по приходите. Декларацията може да се подава чрез електронната услуга и на хартиен носител в офисите на НАП. Подаването на декларации за облагане с корпоративни данъци за 2018 година чрез електронната услуга на НАП също ще започне на 10 януари. До 10 януари физическите и юридическите лица ще имат достъп до всички електронни услуги, предоставяни от НАП с няколко изключения. Сред тях са:  – по електронен път няма да може да се подава заявление за регистрация и дерегистрация по Закона за ДДС. Тези документи ще се подават на хартиен носител в офиса на НАП по регистрация.  – няма да е достъпна и електронната услуга за потвърждаване на издаден персонален идентификационен код (ПИК). АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.01.03", "title": " На 10 януари започва данъчната кампания на НАП "}
{"url": "https://trud.bg/%d1%81%d0%bf%d1%80%d1%8f%d1%85%d0%b0-%d1%82%d0%b0%d0%ba%d1%81%d0%b8-%d0%b7%d0%b0-%d0%bf%d1%80%d0%be%d0%b2%d0%b5%d1%80%d0%ba%d0%b0-%d0%b8-%d0%b7%d0%b0%d0%b4%d1%8a%d1%80%d0%b6%d0%b0%d1%85%d0%b0-%d0%ba/", "text": "Жена на 34 години от Сливен е била задържана с наркотици при проверка на таксиметров автомобил, съобщиха от полицията в града. Патрулен екип е спрял жълтата кола около 23,20 ч. на 2 януари. Водачът бил изряден. В клиентката, която го била наела, обаче били намерени марихуана и метаамфетамин. Дрогата е иззета, а младата жена е задържана за едно денонощие. Срещу нея се води досъдебно производство за незаконно притежание на наркотични вещества. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.01.03", "title": " Спряха такси за проверка и задържаха клиентката с наркотици"}
{"url": "https://trud.bg/%d0%b3%d1%83%d1%80%d0%b1%d0%b5%d1%82%d1%87%d0%b8%d1%8f-%d0%bd%d0%b0%d0%bc%d0%b5%d1%80%d0%b8%d0%bb-%d0%ba%d1%8a%d1%89%d0%b0%d1%82%d0%b0-%d1%81%d0%b8-%d0%be%d0%ba%d1%80%d0%b0%d0%b4%d0%b5%d0%bd%d0%b0/", "text": "Гурбетчия от търговищкото село Буховци е намерил къщата си с широко отворени прозорци, а от стаите липсвали три телевизора. Сигналът за кражбата е подаден в четвъртък сутринта, веднага след като 37-годишният собственик се върнал от чужбина. Към момента той е съобщил, че освен новите телевизионни приемници, които си бил донесъл преди време от Германия, липсвал и храсторез. Какво друго е изчезнало щяло да стане ясно след по-щателен оглед на къщата. Това е поредният дом в село Буховци, станал обект на кражби или взлом. След коледните празници полицията арестува 18-годишна местна жителка, която разбила стъкло на прозорец и откраднала телевизор от къщата на 46-годишен съселянин. Взломът е бил на същата улица, на която била и къщата на гурбетчията. Момичето вече има повдигнати обвинения за още три кражби, станали в селото. Те са на пари от къщи на възрастни хора, които девойката обикаляла и издебвала кога ще излязат, за да прибере левчетата им. След тези посегателства 18-годишната заминала за чужбина. Върнала се у нас през ноември и в навечерието на празниците откраднала единия телевизор. В момента полицията я издирва, за да установи дали има връзка и с кражбата на другите три телевизора. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.01.03", "title": " Гурбетчия намерил къщата си окрадена\t\t\t"}
{"url": "https://trud.bg/%d0%b2%d0%b8%d0%b6%d1%82%d0%b5-%d0%ba%d0%b0%d0%ba-%d1%81%d0%b8%d0%b4%d0%b5%d1%80%d0%be%d0%b2-%d1%81%d0%b5-%d1%80%d0%b0%d0%b7%d0%b2%d0%b8%d1%85%d1%80%d0%b8-%d0%bd%d0%b0-%d0%ba%d1%83%d0%bf%d0%be%d0%bd/", "text": "Волен Сидеров отново хвана палките и се развихри на барабаните. Той се раздаде максимално по време на коледното парти на „Атака”. Видео от изпълнението бе разпространено от партийната телевизия „Алфа”. В него лидерът на „Атака“ акомпанира на фолк певицата Преслава. Облечен с костюм с папионка, Сидеров стана част от Scotch Time Band. На кадрите се вижда как плува в свои води по време на изпълнението на един от хитовете на Преслава – „Лъжа е”. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com      ", "date": "2019.01.03", "title": " Вижте как Сидеров се развихри на купон с Преслава (ВИДЕО)"}
{"url": "https://trud.bg/%d0%bf%d0%be%d0%b4%d0%b3%d0%be%d1%82%d0%b2%d1%8f%d1%82-%d0%be%d0%b1%d1%89%d0%b5%d1%81%d1%82%d0%b2%d0%b5%d0%bd%d0%be-%d0%be%d0%b1%d1%81%d1%8a%d0%b6%d0%b4%d0%b0%d0%bd%d0%b5-%d0%bd%d0%b0-%d0%b1%d1%8e/", "text": "Обществено обсъждане на проекта за общински бюджет за 2019 година предстои във Велико Търново. Представянето на основните финансови параметри и дискусията по тях ще се състоят на 14 януари от 13,30 ч. в голямата зала на кметството. Всички граждани и заинтересовани лица могат да присъстват на общественото обсъждане. То ще обхване както проекта за бюджета, така и поемането на краткосрочен общински дълг през 2019 година. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.01.03", "title": " Подготвят обществено обсъждане на Бюджет 2019 във Велико Търново"}
{"url": "https://trud.bg/%d0%b0%d0%bc%d0%b5%d1%80%d0%b8%d0%ba%d0%b0%d0%bd%d1%81%d0%ba%d0%b0-%d0%b4%d0%b5%d0%bb%d0%b5%d0%b3%d0%b0%d1%86%d0%b8%d1%8f-%d0%b2-%d0%b0%d0%bd%d0%ba%d0%b0%d1%80%d0%b0-%d0%bf%d1%80%d0%b5%d0%b4%d0%bb/", "text": "Намираща се на посещение в Анкара делегация от САЩ предложи на Турция продажба на американски системи за ПВО „Пейтриът”, предаде Анадолската агенция (АА). В момента делегацията води разговори в Председателството на военната промишленост с участието на представители също на външно министерство и на министерството на националната отбрана. Държавният департамент на САЩ одобри на 19 декември м.г. сделката за „Пейтриът” на обща стойност 3.5 млрд. ЩД. Тя включва 80 бр. усъвършенствани управляеми ракети „Patriot” от типа „MIM-104E”, 60 бр. ракети „Patriot-3 (PAC-3)” с разширени възможности, както и съответното оборудване. Агенцията за сътрудничество в отбранителната сигурност към Пентагона е уведомила днес Конгреса за тази продажба се посочва в официално съобщение по темата на Държавния департамент на САЩ. В предлагания от Вашингтон отбранителен пакет са включени 4 бр. радарни комплекта от типа „AN/MQP-65”; 4 системи за контрол и прихващане на целите; 10 комплекта антенни системи; 20 пускови установки „M903”; 5 електрически централи; свързочни средства, апарати за изпитания, диапазони програми, помощно оборудване. От дълго време САЩ иска Турция да се откаже от покупката от Русия на ЗРК „С-400”. Анкара обаче не е съгласна анулирането на доставките на ЗРК „С-400” да е предварително условия за покупката на „Пейтриът” от САЩ. Успоредно с цената на предлаганите от Вашингтон ПВО системи, Анкара има и друго очакване – а именно за споделяне на технологията за производството на „Пейтриът”. Затова Турция иска да получи „примамливо” предложение от САЩ за трансфер на технологии,, посочва още АА.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com    ", "date": "2019.01.03", "title": " Американска делегация в Анкара предложи продажба на ракети „Пейтриът“ на Турция"}
{"url": "https://trud.bg/%d1%81%d0%b8%d0%bd-%d1%83%d0%b1%d0%b8%d0%bb-%d0%bf%d0%b8%d1%8f%d0%bd%d0%b8%d1%8f-%d1%81%d0%b8-%d0%b1%d0%b0%d1%89%d0%b0-%d0%b7%d0%b0-%d0%b4%d0%b0-%d1%81%d0%bf%d0%b0%d1%81%d0%b8-%d0%bc%d0%b0%d0%b9/", "text": "17-годишният руснак Владислав,   е действал при неизбежна самоотбрана. Това стана ясно след заседание на Варненския окръжен съд, който отхвърли искането на прокуратурата момчето да бъде задържано под стража и го пусна на свобода. Докато чака финала на разследването, тийнейджърът ще бъде под надзора на инспектор от Детска педагогическа стая в Аксаково. Във фаталния първи ден от новата година 42-годишния му баща изпил солидно количество алкохол и вдигнал скандал на съпругата си Светлана. Започнал да я души. Владислав опитал да го спре и също отнесъл няколко удара. Тогава грабнал нож и наръгал баща си, за да спаси майка си. Ударът обаче се оказал фатален и едрият мъж починал на място. Подробностите около драмата разказа адвокатът на момчето Юлиян Георгиев, тъй като заседанието на съда премина при закрити врати. На влизане слабичкият Владислав криеше лицето си, но после излезе от залата със смъкната качулка. По лицето на майка му Светлана имаше видими следи от побой, които тя се опита да прикрия със слънчеви очила. Семейството е родом от Москва, а членовете му имат статут на постоянно пребиваващи в България. Преди 5 г. купили имот край Осеново и започнали да строят дом, който още не е довършен. Владислав посещавал училище в града, бил отличник и редовен участник в олимпиади и конкурси. У дома обаче царял ад, тъй като баща му редовно пиел и ставал агресивен. Малкото съседи наоколо често чували яростни викове и виждали съпругата насинена. Официални сигнали до институциите за домашно насилие обаче не са били подавани, поясни адвокат Георгиев. Той бе категоричен, че работното обвинение на прокуратурата за умишлено убийство трябва да бъде коригирано, тъй като клиентът му е действал в условията на неизбежна самоотбрана, спасявайки живота на майка си и своя собствен. В 3-дневен срок ще стане ясно дали Окръжната прокуратура ще протестира най-леката мярка за неотклонение, която съдът наложи на момчето. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.01.03", "title": " Син убил пияния си баща, за да спаси майка си\t\t\t"}
{"url": "https://trud.bg/%d0%bc%d1%8a%d0%b6%d0%b5-%d1%81-%d0%ba%d0%b0%d0%bb%d0%b0%d1%88%d0%bd%d0%b8%d0%ba%d0%be%d0%b2-%d0%b8-%d0%b1%d0%b5%d0%bb%d0%b8-%d0%b4%d0%b6%d0%b8%d0%bf%d0%be%d0%b2%d0%b5-%d0%be%d0%b1%d0%b8%d0%ba/", "text": "Стряскащо видео бе публикувано в социалната мрежа Фейсбук от потребител, заснел как двама мъже, държащи по един автомат „Калашников“, обикалят с джипове из Асеновград. Кадрите показват, че всеки един от мъжете е седнал на рамката на отворен заден прозорец на бял джип „Мерцедес“ и държи автоматичното оръжие. На записа се вижда регистрационният номер само на единия от автомобилите. „Интересни кадри с калашници от преди минути по улиците на Асеновград“, пише мъжът, заснел видеото – Симеон Добрев. „Тези днеска по целия град се разхождаха само не знам къде е полицията“, отговаря му Ваня Янкова. Dir.bg подаде сигнал в Областната дирекция на МВР в Пловдив, откъдето заявиха, че ще проверят случая. По-късно от там съобщиха, че в РПУ-Асеновград са били подадени десетки сигнали от граждани. Патрулен екип е спрял двата джипа, като е установено, че младежите са решили да снимат клипче, а автоматите са бутафорни. Материалите по случая обаче ще бъдат докладвани на прокуратурата, която ще се заеме със случая. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com    ", "date": "2019.01.03", "title": " Мъже с „Калашников“ и бели джипове обикалят улиците на Асеновград (ВИДЕО)"}
{"url": "https://trud.bg/%d0%b4%d0%b6%d1%83%d0%b4%d0%b8-%d1%85%d0%b0%d0%bb%d0%b2%d0%b0%d0%b4%d0%b6%d0%b8%d1%8f%d0%bd-%d0%bf%d1%80%d0%b5%d0%b4-%d1%82%d1%80%d1%83%d0%b4-%d0%b3%d0%be%d1%81%d0%bf%d0%be%d0%b4%d0%b0/", "text": "Принципите на „Господари на ефира“ понякога пречат на някои хора. Това коментира пред „Труд“ продуцентът на популярното предаване Джуди Халваджиян по повод  . Той обясни, че договорът на „господарите“ с „Нова броудкастинг груп“ е свършил, а сега екипът е в неплатен отпуск. “Телевизията се моткаше, така че в момента ние взимаме други мерки”, допълни той. Продуцентът уточни, че в момента текат преговори както с „Нова броудкастинг груп“, така и с други телевизии. „Винаги за предаването има вариант да бъде излъчвано по друга телевизия”, заяви Халваджиян. И допълни, че продукцията е отворена за различни възможности, защото не е важно в коя телевизия се излъчва, а мисията на „господарите“ да продължи. “Предаването ще бъде в тази телевизия, която иска и уважава „Господари на ефира“, обясни продуцентът. За коментар по случая беше потърсена и „Нова броудкастинг груп“, но такъв все още не е получен. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com        ", "date": "2019.01.03", "title": " Джуди Халваджиян пред „Труд“: „Господари на ефира“ понякога пречат на някои хора\t\t\t"}
{"url": "https://trud.bg/%d0%b1%d0%b5%d0%b7%d1%80%d0%b0%d0%b1%d0%be%d1%82%d0%b5%d0%bd-%d1%85%d0%b2%d0%b0%d0%bd%d0%b0%d1%82-%d1%81-%d0%bd%d0%b0%d1%80%d0%ba%d0%be%d1%82%d0%b8%d1%86%d0%b8-%d0%b2-%d1%80%d0%b5%d1%81%d1%82%d0%be/", "text": "Наркопласьор бе осъден да лежи в затвора година и четири месеца. Това съобщиха от прокуратурата в четвъртък. Безработният Йонко И. е подсъдим за държане с цел разпространение  на екстази, амфетамин и кокаин на обща стойност над 800 лв., като деянието е било извършено в условията на опасен рецидив, уточниха магистратите. Той е признал вината си за това, че на 03.08.2018г. в к.к. „Слънчев бряг“, в ресторант, където чакал клиенти, при условията на опасен рецидив, без надлежно разрешително, държал с цел разпространение високорискови наркотични вещества – екстази, кокаин и амфетамин на обща стойност 813 лв.  Наложеното наказание ще бъде изтърпяно при първоначален „строг“ режим в затвор. Споразумението, което е одобрено от Окръжен съд – Бургас, e окончателно и има сила на влязла в законна сила осъдителна присъда. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.01.03", "title": " Безработен хванат с наркотици в ресторант\t\t\t"}
{"url": "https://trud.bg/%d0%b0%d0%ba%d1%82%d1%8c%d0%be%d1%80%d1%8a%d1%82-%d0%b4%d0%b6%d0%b5%d0%b9%d1%81%d1%8a%d0%bd-%d0%bc%d0%be%d0%bc%d0%be%d0%b0-%d0%b5-%d0%bd%d0%b0%d0%b9-%d0%ba%d1%80%d0%b0%d1%81%d0%b8%d0%b2%d0%b8%d1%8f/", "text": "Джейсън Момоа, звездата от „Аквамен“, оглави класацията на 100-те най-красиви мъже, а Леонардо ди Каприо е на последно място. Класацията на най-големите красавци за 2018 г. е съставена от „TC Candler“, който обяви френския модел Тилан Блондо за най-красивата жена в света. Класацията датира от 1990 г. и е въз основа на публични предложения. Освен това организаторите се хвалят, че това е най-разнообразното гласуване, а видеоклиповете с обявяването на победителите са гледани два милиона пъти за два дни, пише БГНЕС. Момоа, на 39 г., е женен за Лиза Бонет (51 г.) от 2005 г. и има две деца, 11-годишната дъщеря Лола и 9-годишния син Накоа-Волф. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.01.03", "title": " Актьорът Джейсън Момоа е най-красивият мъж за 2018 г.\t\t\t"}
{"url": "https://trud.bg/%d0%ba%d0%bc%d0%b5%d1%82%d0%b8%d1%86%d0%b0-%d1%81%d1%82%d0%b0%d0%bd%d0%b0-%d0%b3%d0%be%d1%82%d0%b2%d0%b0%d1%87%d0%ba%d0%b0-%d0%b7%d0%b0-%d0%b4%d0%b5%d0%bd/", "text": "Кметицата на шуменската община Смядово Иванка Петрова/ГЕРБ/ изкара един работен ден като готвачка в Домашния социален патронаж. За личната й инициатина да види как се работи в общинските звена и какви са проблемите на служители и потребители на услугите стана ясно от личния й профил във фейсбук, където градоначалничката пусна своя снимка как бели лук. От фотото не се виждат сълзи, но по-късно се разбра, че не е й е бил лесно, защото се наложило да свалят люспите на 100 кг. лук и да наготвят за 600 души. „Днес заедно със зам.кмета на община Смядово бяхме на работа в Домашен социален патронаж. В началото на годината предприехме една инициатива, с която да обходим и работим във всички заведения за социални грижи, училища и детски градини и да се сблъскаме със всички проблеми, които имат работещите там. Вярвайте ми това е много полезно, сам да видиш и разбереш нещата, които ги вълнуват вашите работници“, написа Петрова в социалната мрежа. Работата й била от полза, научила, че ножовете са тъпи, шофьорите са малко, нужна е по-добра организация на транспорта и още един автомобил за разнос на храната по домовете. При работата си с 6-те готвачки кметицата установила и, че е нужно да бъдат наети още хора. Иначе приготвеният обяд бил вкусен. „Искам да благодаря на момичетата от Домашен социален патронаж-Смядово, които ежедневно приготвят храна на около 600 човека, за труда, който полагат това да случи бързо и качествено. Вие днес бяхте чудесни. Някои от нещата, с които се сблъскахме днес ще се съберем и решим заедно. Така ще си бъдем полезни взаимно“, обяви в четвъртък след внезапната работна визита кметицата. Следващата седмица, но незнайно в кой ден, Петрова ще бъде на работа в Общинското предприятие по чистота. Само като изпиташ на свой гръб проблемите на работещите, ще можеш и да им ги решиш, смята кметицата. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2019.01.03", "title": " Кметица стана готвачка за ден"}
{"url": "https://trud.bg/%d1%80%d1%83%d1%81%d0%ba%d0%b8%d1%82%d0%b5-%d1%81%d0%bb%d1%83%d0%b6%d0%b1%d0%b8-%d0%b7%d0%b0-%d1%81%d0%b8%d0%b3%d1%83%d1%80%d0%bd%d0%be%d1%81%d1%82-%d1%83%d0%b1%d0%b8%d1%85%d0%b0-4-%d0%bc%d0%b0-%d0%b4/", "text": "Четирима души, за които се предполага, че имат връзка с експлозията в жилищен блок в руския град Магнитогорск, при която загинаха най-малко 37 човека, са били убити от руските служби за сигурност, съобщава радио „Ехото на Москва“, като се позовава на Znak.com. Според публикацията малко преди взрива в десететажния блок, който стана в навечерието на Нова година, мъж, който вероятно е бил от Средна Азия, е напуснал жилище в сградата, което е ползвал под наем. След експлозията службите за сигурност са прегледали видеокамерите в блока и около него и са забелязали подозрителен според тях човек, който напуска сградата малко преди взрива, информира  Веднага след експлозията службите са започнали извънредна проверка на местата в Магнитогорск, на които има струпване на повече хора и намерили взривно устройство в търговски център. Устройството по щастлива случайност не е избухнало, отбелязва изданието и посочва, че благодарение на прикрепения към него мобилен телефон службите влезли в следите на предполагаемите атентатори. Те открили четирима души в микробус и при опита да ги арестуват се завързала престрелка. Трима от предполагаемите атентатори били убити на място, а четвъртият избягал, но по-късно също бил застрелян от службите. Властите отричат, че взривът в жилищния блок е акт на тероризъм. Губернаторът на Челябинска област Борис Дубровски и кметът на Магнитогорск Сергей Бедников са заявили, че експлозията и разстрелът на четиримата предполагаеми атентатори не са свързани. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com                ", "date": "2019.01.03", "title": " Руските служби за сигурност убиха 4-ма души, вероятно е свързано с взрива в Магнитогорск"}
{"url": "https://trud.bg/%d0%b7%d0%b0%d0%bf%d0%be%d1%87%d0%bd%d0%b0-%d0%b8%d0%b7%d0%bf%d0%bb%d0%b0%d1%89%d0%b0%d0%bd%d0%b5%d1%82%d0%be-%d0%bd%d0%b0-%d0%ba%d0%be%d0%bc%d0%bf%d0%b5%d0%bd%d1%81%d0%b0%d1%86%d0%b8%d0%b8-%d0%b7/", "text": "Започна изплащането на компенсации на близките на загиналите и пострадалите при рухването на вход на жилищна сграда в Магнитогорск, предава TACC, като се позовава на източник от местните власти. По данни на заместник-министърът на социалните отношения в Челябинската област Раиса Хайритдинова към настоящия момент компенсации вече са получили 14 души от пет семейства. Средствата са отпуснати от областния бюджет, а размерът на компенсациите е 10 хил. рубли на член на всяко пострадало семейство (под 250 български лева). Предвижда се и друга помощ за загуба на имущество. Броят на жертвите на инцидента със срутилия се вход в жилищна сграда в Магнитогорск достигна до 38 души, показват данни от Министерство на извънредните ситуации на Руската федерация. Спасителите продължават работа, издирват се още трима души, чиято съдба остава неизвестна. Уточнява се, че две трети от развалините след инцидента вече са разчистени. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.01.03", "title": " Започна изплащането на компенсации за близките на загиналите и пострадалите в Магнитогорск"}
{"url": "https://trud.bg/%d0%b5%d1%80%d0%b4%d0%be%d0%b3%d0%b0%d0%bd-%d1%82%d1%83%d1%80%d1%86%d0%b8%d1%8f-%d0%b8-%d0%b8%d1%80%d0%b0%d0%ba-%d1%89%d0%b5-%d0%b7%d0%b0%d1%81%d0%b8%d0%bb%d1%8f%d1%82-%d1%81%d1%8a%d1%82%d1%80/", "text": "Турция и Ирак ще засилят сътрудничеството си в борбата срещу тероризма, заяви днес турският президент Реджеп Тайип Ердоган, цитиран от Ройтерс. Ердоган говори на пресконференция с иракския президент Бархам Салих. Турция обяви, че ще поеме борбата срещу групировката „Ислямска държава“ след решението на САЩ да изтеглят войските си от Сирия. Анкара също така извършва редовно въздушни удари по бази на Кюрдската работническа партия (ПКК) в Северен Ирак, посочва Ройтерс.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com                                        ", "date": "2019.01.03", "title": " Ердоган: Турция и Ирак ще засилят сътрудничеството си в борбата срещу тероризма"}
{"url": "https://trud.bg/%d1%80%d1%83%d0%bc%d0%b5%d0%bd-%d0%bf%d0%b5%d1%82%d0%ba%d0%be%d0%b2-%d0%bd%d0%b0%d0%bf%d1%80%d0%b5%d0%b6%d0%b5%d0%bd%d0%b8%d0%b5%d1%82%d0%be-%d0%b2-%d1%80%d0%b5%d0%b3%d0%b8%d0%be%d0%bd%d0%b0-%d1%80/", "text": "Напрежението в региона рязко ескалира и АБВ е единствената политическа партия в страната, която реагира. Това заяви председателят на ПП АБВ Румен Петков, съобщават от партията. Пред медиите той коментира рязкото влошаване на международната среда за сигурност и възникване на взривоопасни точки за възможен конфликт в региона.  „САЩ обявиха денонсиране на Договора за ликвидиране на ракетите със среден обсег на действие, последваха бездушни декларации на ЕС и НАТО и, практически, не последваха никакви действия, които да доведат до стъпки за гарантиране на сигурността на Европа и на света. Т. е. заплахата от възстановяване на ядреното въоръжение, ядрения сблъсък, ядреното противопоставяне от най-мрачните години на Студената война се превръща във все по-голяма реалност“, каза Петков и припомни, че още на 7 ноември миналата година АБВ предупреди изрично, че това денонсиране може да превърне България в плацдарм на военни действия и на разполагане на военни въоръжения, в това число и ядрени, така и на обект на контрамерки. „Нито една институция, нито една парламентарно представена политическа сила не взе отношение по въпроса. Нещо по-лошо – парламентът и правителството подминаха въпроса, а това идва да покаже, че всъщност в Народното събрание реалните проблеми, свързани със сигурността на държавата и на нашите граждани, не се дискутират. АБВ настоя за парламентарен дебат. Той не се състоя“. Румен Петков коментира, че последвалата серия от действия по темата сочи неспособността на нашите институции да гарантират сигурността на гражданите в най-широкия смисъл. Председателят на ПП АБВ посочи като пример и заявката на Косово за създаване на армия – стъпка, която противоречи на всички международни актове, с които голяма част от държавите признаха Косово и отбелязана от НАТО и ЕС като „крайно неприемлива“. Липсата на адекватни действия по въпроса сочи двоен стандарт за държавите от Алианса. Петков е категоричен, че като член на НАТО страната ни трябва да реагира за въоръжението на Косово от страна на САЩ. „Като член на НАТО трябва да реагираме, защото това е в нашия регион. Никой нормален човек няма съмнение, че между Сърбия и Косово напрежението ескалира до степен военен конфликт. Косово и Албания обявиха създаването на единни гранично-пропускателни пунктове. Албания е член на НАТО. На къде отиваме? Имаме определена система за сигурност, Албания е кандидат член на ЕС, това означава пряк достъп на Косово до тези база данни. Никой не се противопоставя, обявява се като първа стъпка за премахване на границите. Двойните стандарти достигат своя връх“, коментира Румен Петков. Председателят на АБВ-Младежи Пламена Заячка посочи, че заплахата за прекратяване на договора, сложил край на Студената война, е с една крачка по-близо. „България блесна с отсъствието си при гласуването за денонсиране на Ядрения договор между Русия и САЩ. Това стана в навечерието на коледните празници, когато ООН не прие резолюция за запазване и съхраняване на т.нар. Ядрен договор. „Това гласуване потвърждава намерението на САЩ за излизане и денонсиране на Ядрения договор. Подобно действие ще отвори пътя на острата конфронтация в Европа. Тази радикално различна ситуация е тест за управляващите в България. От тях зависи да формулират и отстоят националния интерес и сигурност“. Заячка подчерта, че по време на гласуването в ООН държавата ни не присъства и няма взето отношение по въпроса. „Каква е позицията на България по общата позиция на ЕС? Престъпление е да не се вземе отношение по темата. Ние от АБВ настояваме от пасивен наблюдател и регистратор на събитията, България да си върне ролята на уважаван партньор в ЕС, НАТО, ООН и да бъде лидер не само на Балканите, но и в Черноморието“. Заячка каза още, че страната ни би могла да инициира процеси, с които да подсигури Черноморската и енергийната си сигурност. В контекста на темата за национална сигурност Георги Илчев, член на Изпълнителното бюро на ПП АБВ, коментира и доклада от военния министър за купуването на самолети F-16. Той заяви, че приемането на доклада за закупуване на тези самолети противоречи на предишно решение на Народното събрание. „Противно на приетите вече правила и рамки е всичко това да се промени, да се делегира на Министерски съвет и да бъде превърнато в междудържавен договор, без последваща ратификация от Народното събрание. Георги Илчев подчерта, че АБВ е против промяната на правилата. И всяка промяна на заложените параметри от Народното събрание, като цена, плащане и доставка, показва или корупция, или брутален политически натиск, но във всички случаи, неспособност  на българските държавни институции да отстояват собствените си правила. Той добави, че партията ще следи този въпрос и начинът, по който ще мине гласуването и вземане на решение със съответните доводи. „Това, което се случва до момента показва една унизителна позиция, която заема българската държава пред европейските партньори и пред всички. Ние показваме, че не можем да реализираме конкурси и да спазваме правила, които сами си задаваме“, посочи още Илчев. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.01.03", "title": " Румен Петков: Напрежението в региона рязко ескалира и АБВ е единствената политическа партия в страната, която реагира"}
{"url": "https://trud.bg/%d0%b3%d0%bb%d0%be%d0%b1%d1%8f%d0%b2%d0%b0%d1%82-%d0%bc%d0%b0%d0%bd%d0%b4%d1%80%d0%b0-%d0%b7%d0%b0-%d0%b7%d0%b0%d0%bc%d1%8a%d1%80%d1%81%d1%8f%d0%b2%d0%b0%d0%bd%d0%b5-%d1%81-%d0%be%d1%82%d0%bf%d0%b0/", "text": "Две глоби, в общ размер на 6 000 лв., са наложени от екоинспекцията в Шумен на наемател на мандра в община Омуртаг. Местният районен съд е потвърдил наказателните постановления и е отхвърлил жалбата на санкционираното дружество. Нарушенията в млекопреработвателното предприятие били установени през ноември 2017 г. при планова проверка. Тогава експертите от Регионалната инспекция по околната среда и водите установили, че дружеството зауствало отпадни води от дейността си в дере без да има издадено разрешително за ползване на воден обект за тази цел. Санкцията за това е 2 000 лв. Били взети проби от отпадни води, които при лабораторните анализи показали, че има превишаване на допустимо съдържание на вредни и опасни вещества във водите, които били зауствани в дерето, а то се вливало в река. За второто нарушение дружеството е санкционирано с 4 000 лв. От материалите по делото и свидетелските показания става ясно, че това е предизвикало реално замърсяване на околната среда. Жалбата на дружеството, което оспорва констатираните обстоятелства, е отхвърлена като неоснователна. Решението на Районния съд в Омуртаг, с което са потвърдени наказателните постановления, не е окончателно и подлежи на обжалване пред Административния в Търговище. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.01.03", "title": " Глобяват мандра за замърсяване с отпадни води"}
{"url": "https://trud.bg/%d0%b4%d0%b0%d0%bd%d1%8a%d0%ba-%d0%b2%d1%8a%d1%80%d1%85%d1%83-%d0%b4%d0%be%d1%85%d0%be%d0%b4%d0%b8%d1%82%d0%b5-%d0%b8-%d0%b4%d0%b4%d1%81-%d0%bf%d1%80%d0%b8-%d0%bf%d1%80%d0%be%d0%b4%d0%b0%d0%b6%d0%b1/", "text": "Много хора купуват имоти с инвестиционна цел. Някои ги ремонтират, обзавеждат и продават на по-висока цена след няколко години. Затова в рубриката на „Труд” “Данъчна консултация” представяме позицията на НАП за това какви данъци се дължат при продажбата. Димитрина Захаринова е управляващ съдружник в одиторско дружество “Захаринова Нексиа” ООД (www.ZaharinovaNexia.com). От края на май дружеството е част от международна одиторска мрежа Nexia international. Преподавател е във Висшето училище за застраховане и финанси в гр. София. Била е Директор на Националната Агенция за Приходите град София, съветник в ДАНС, както и директор на дирекция в Агенцията за държавна финансова инспекция. Регистриран одитор и данъчен консултант. Има двама сина, внук и внучка. В качеството на физическо лице през 2015 г. човек закупили апартамент за 60 хил евро. На апартамента са извършени довършителни работи (шпакловка, боядисване, поставени са подови настилки и фаянс в банята и тоалетната) и е обзаведен напълно с вградена кухня с ел. уреди, вградени гардероби, климатици, обзавеждане за хол и спалня. През 2018 г. апартаментът е продаден за 75 хил. евро, а обзавеждането към него за 15 хил. евро. Физическото лице не е регистрирано по ДДС. Поставен е следният въпрос: За обзавеждането, което е продадено за 15 хил. евро дължат ли се данъци? Относно ДДС: Съгласно чл. 2, ал. 1 от Закона с ДДС се облага всяка възмездна облагаема доставка на стоки или услуги. По силата на чл. 82, ал. 1 от ЗДДС, данъкът е изискуем от регистрирано по закона лице – доставчик по облагаема доставка с изключение на случаите, при които данъкът е изискуем от получателя. От изложените норми, за да се начисли данък по реда на чл. 86 от ЗДДС от едно лице, същото трябва да е регистрирано за целите на ЗДДС, доставката да е възмездна и облагаема по закона. Предвид чл. 86, ал. 3 от ЗДДС не се начислява данък при извършване на освободена доставка. В глава четвърта от ЗДДС „Освободени доставки и придобивания“, няма предвидени разпоредби съгласно които продажбата на обзавеждане към апартамент да бъдат квалифицирани, като освободени доставки по ЗДДС. От изложеното следва, че тъй като към датата на продажбата на обзавеждането физическото лице не е регистрирани за целите на ЗДДС, ДДС по доставката не се дължи, с изключение ако физическото лице не е следвало да се регистрира по ЗДДС, на по ранен етап от извършената продажба на обзавеждането. Във връзка с поставения въпрос следва да се има предвид следното: Съгласно чл. 96, ал. 1 от ЗДДС (в сила от 01.01.2018 г.), всяко данъчно задължено лице с облагаем оборот 50 хил. лв. или повече за период не по-дълъг от последните 12 последователни месеца преди текущия месец е длъжно в 7-дневен срок от изтичането на данъчния период, през който е достигнало този оборот, да подаде заявление за регистрация по този закон. Когато оборотът е достигнат за период не по -дълъг от два последователни месеца, включително текущия, лицето е длъжно да подаде заявлението в 7-дневен срок от датата, на която е достигнат оборотът. Облагаем оборот по смисъла на ал. 2 е сумата от данъчните основи на извършените от лицето: 1. облагаеми доставки, включително облагаемите с нулева ставка; 2. доставки на финансови услуги по чл. 46 от ЗДДС и 3. доставки на застрахователни услуги по чл. 47 от ЗДДС. По отношение определянето на облагаемия оборот за целите на задължителната регистрация по чл. 96 от ЗДДС се взема предвид сумата на данъчните основи на извършените от лицето облагаеми доставки, включително облагаемите със ставка нула. По смисъла на чл. 3, ал. 1 от ЗДДС, данъчно задължено лице е всяко лице, което извършва независима икономическа дейност, без значение от целите и резултатите от нея. Видно от употребения израз “всяко лице”, в кръга на задължените лица попадат и физическите лица, доколкото извършваната от тях дейност отговаря на критериите за независима икономическа дейност. Дефиниция на понятието ”независима икономическа дейност” е дадена в ал. 2 на чл. 3 от закона – независима икономическа дейност е дейността на производители, търговци и лица, предоставящи услуги, включително в областта на минното дело и селското стопанство, както и упражняването на свободна професия, включително на частен съдебен изпълнител и нотариус. Независима икономическа дейност е и всяка дейност, осъществявана редовно или по занятие срещу възнаграждение, включително експлоатацията на материално и нематериално имущество с цел получаване на редовен доход от него. При условие, че в качеството на физическо лице, извършвате нееднократно и редовно подобни сделки и получавате редовен доход от тях, се явявате данъчно задължено лице по смисъла на закона и ще възникне задължение за регистрация по ЗДДС, ако отговаряте на условията за задължителна регистрация по ЗДДС. Извършването на разпоредителни сделки с недвижими имоти и обзавеждане към тях няма да представлява независима икономическа дейност по смисъла на чл. 3, ал. 2 от ЗДДС, само ако се извършва еднократно и инцидентно, а не редовно или по занятие. След като бъдете регистрирани по ЗДДС, ще следва да се начислява ДДС на извършените от физическото лице облагаеми доставки, прилагайки данъчна ставка в размер на 20%. Относно данъка върху доходите: На основание чл. 13, ал. 1, т. 2 от ЗДДФЛ не са облагаеми доходите от продажба или замяна на движимо имущество. С нормата на чл. 13, ал. 1, т. 2, буква „а” – „г” се въвежда изключение – в нея са визирани като облагаеми придобитите доходи от продажбата или замяната на следното движимо имущество: – пътни, въздухоплавателни и водни превозни средства, при условие че периодът между датата на придобиването и датата на продажбата или замяната е по-малък от една година; – произведения на изкуството, предмети за колекции и антикварни предмети; – акции, дялове компенсаторни инструменти, инвестиционни бонове и други финансови активи, както и доходите от търговия с чуждестранна валута; – движимо имущество, предадено на лица, които имат право да извършват събиране, транспортиране, оползотворяване или обезвреждане на отпадъци в съответствие със Закона за управление на отпадъците (ЗУО). Доходите от продажба на движими вещи, оборудване и обзавеждане, находящи се в продадения недвижим имот – апартамент, представляват доходи от продажба на движимо имущество. Същите не попадат в изключенията, посочени в чл. 13, ал. 1, т. 2, буква „а” – „г” от ЗДДФЛ, поради което следва да се третират като необлагаем доход за физическото лице. На основание чл. 52, ал. 1, т. 3 от ЗДДФЛ  необлагаемите доходи не подлежат на деклариране в годишната данъчна декларация по чл. 50 от ЗДДФЛ. Следователно доходите от продажбата на движими вещи, оборудване и обзавеждане, находящи се в продадения апартамент, са необлагаеми доходи. Същите не подлежат на деклариране в годишната данъчна декларация по чл. 50 от ЗДДФЛ. Съгласно чл. 50а от ЗДДФЛ (Нов – ДВ, бр. 97 от 2017 г., в сила от 01.01.2018 г.) местните  физически лица могат да декларират в годишната данъчна  декларация  по чл. 50 от ЗДДФЛ придобитите през годината доходи по чл. 13 от същия закон, полученото имущество по наследство, завет и дарение, както и полученото имущество с възстановено право на собственост по реда на нормативен акт. При условие, че лицето желае да декларира придобитите през 2017 г. доходи, освободени от облагане на основание чл. 13 от ЗДДФЛ, същото трябва да попълни Приложение № 13 (образец 2013) на годишната данъчна декларация по чл. 50 от ЗДДФЛ. Настоящото становище е принципно и е въз основа на изложената в запитването фактическа обстановка. В случаите, когато в производство, възложено по реда на Данъчно-осигурителния процесуален кодекс (ДОПК) се установи фактическа обстановка различна от посочената, това становище не може да се използва като официално указание на НАП. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2019.01.03", "title": " Данък върху доходите и ДДС при продажба на обзаведен апартамент"}
{"url": "https://trud.bg/%d0%bd%d0%b0%d0%b4%d1%80%d0%b0%d1%81%d0%ba%d0%b0%d1%85%d0%b0-%d1%86%d1%8a%d1%80%d0%ba%d0%b2%d0%b0%d1%82%d0%b0-%d1%81%d0%b2%d0%b5%d1%82%d0%b8-%d1%81%d0%b5%d0%b4%d0%bc%d0%be%d1%87%d0%b8%d1%81%d0%bb/", "text": "Църквата „Свети Седмочисленици“ в столицата е надраскана вандалски от всички страни, предава  . Кръстове, пентаграм, очи и надписи „красят“ цялата сграда. Пространството около църквата е в ремонт заедно с обновяването на „Граф Игнатиев“.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com        ", "date": "2019.01.03", "title": " Надраскаха църквата „Свети Седмочисленици“"}
{"url": "https://trud.bg/%d0%b8%d0%bc%d0%be%d1%82%d0%b8-%d0%bc%d1%8a%d1%82%d1%8f%d1%82-%d0%b2%d0%be%d0%b4%d0%b0%d1%82%d0%b0-%d0%bd%d0%b0-%d0%ba%d1%80%d0%b5%d0%b4%d0%b8%d1%82%d0%be%d1%80%d0%b8%d1%82%d0%b5-%d0%bd%d0%b0-%d0%bf/", "text": "Нищо не коментирам по темата, отсича Дора Милева Фалитът на ПФК ЦСКА АД е един от най-знаковите за демократична България. И все пак „червените“ запазиха своята идентичност, след като настоящето ръководство в лицето на Гриша Ганчев, Юлиян Инджов и Христо Стоичков изкупи за колосалните 8 милиона лева емблемата на ЦСКА. На 11 октомври миналата година фирмата „Ред Енимълс ЕООД“ внесе сумата от 7 835 367,50 лв. по сметката на обявеното в несъстоятелност дружество ПФК ЦСКА АД. По този начин само клубът, който играе в Първа професионална лига може да претендира да е правоприемник на историята на най-титулувания български футболен отбор. В името на емблемата хиляди излязоха на митинги около търга, който веднъж дори бе провален заради фенове. Съдът обяви списък от 143 кредитори, които имат да получават пари. Вече трети месец обаче това не се случва. Сумите трябва да се превеждат от синдик Дора Милева. „Няма да коментирам нищо по темата“, обяви дамата пред „Труд“. Недоволството у кредиторите обаче расте всеки ден и се търси отговор на един единствен въпрос: „Какво става с парите ми?“ Пред медиите Милева не е словоохотлива по темата. Кредитори обаче разказват, че в лични разговори е изключително любезна. Но… без да даде отговор на въпроса. „Спокойно, ще си получите парите“, „Тече процедура“, „Трябва търпение“ са част от отговорите на синдика. Милева призова всички кредитори да подадат молби до Софийския градски съд. Но на никого не е казала краен срок за заветното изплащане на стари задължения. В една от малкото си медийни изяви на 23 ноември пред „Тема Спорт“ Милева казва: „Не съм почнала да разпределям осемте милиона. Чакам доста документи от кредиторите. Доста от тях не са ми пратили банкови сметки, на които да се преведат парите.“ Какво би станало, ако един или повече не пратят иск в съда? Списъкът показва, че сред кредиторите има много чужденци, които може би въобще не са уведомени за случващото се с бившия им работодател. Юристи твърдят, че няма значение дали някой не си иска парите по една или друга причина. Те трябва да стоят на сметка до момента, когато сумата бъде потърсена. И това не влияе по никакъв начин на останалите. Друг въпрос на кредитори е: „Възможно ли е синдикът да бави процедурата, за да трупа максимално дълго за себе си лихва от 8 милиона лева?“ Отговорът е – не. Милева не може да получава подобни дивиденти. Единствената печалба за синдик е заплатата, която е определена от съда. Когато става въпрос за мащабно дело, месечното възнаграждение може да скочи и над 10 000 лева. То спира, когато кредиторите бъдат обезпечени. Според официална информация от съда заплатата на Милева е 1500 лева. И все пак – всеки изминал месец означава още едни 1500 лева за нея. Пречката за разпределянето на парите явно е спорен имот във Варна. Земята е включена от синдика като собственост на фалиралия ПФК ЦСКА АД. Фирма „Камеко“ заведе дело и претендира, че е нейна. Земята струва няколкостотин хиляди лева. Ако „Камеко“ бъде определен от съда като собственик, то „Ред Енималс ЕООД“ ще е ощетен, но вече е платил. Милева има нотариален акт от 2015 година, според който земята е на ПФК ЦСКА АД. Все още няма решение на съда, което да отменя собствеността и да я прехвърля на „Камеко“. Регистрите на СГС показват, че на 28 декември на Милева е разпоредено да изготви отчет какво се случва с имота. „СГС приема отчета на синдика за ноември 2018 година – пише в регистъра. – Указва на синдика, че следва да депозира отчета за дейността си през декември в срок до 10 януари, в който подробно и ясно да се посочи какви действия са извършени във връзка с кадастралните скици относно имотите в района на Варна и в какви срокове се очаква същите да бъдат издадени. Указва на синдика, че е необходимо да се снабди с нови данъчни оценки за всички имоти, като предприеме действия в тази посока незабавно след 1 януари.“ Най-големият кредитор на ПФК ЦСКА АД е НАП. Агенцията има да получава 4 486 200,48 лева. Съответно всеки забавен ден са забавени пари в полза на държавна институция.   Съдът в отговор на „Труд“ на въпроса „Кога ще се плаща?“: Синдикът трябва да представи необходимите документи  „Синдикът на „Професионален футболен клуб ЦСКА“ АД – в несъстоятелност (Дора Милева – Иванова) е назначена с определение на съда от 13.11.2015 г. при условията на чл. 677, ал. 2 ТЗ с месечно възнаграждение 1500 лева, което се изплаща от масата на несъстоятелността (имуществото на несъстоятелното дружество) – гласи официалният отговор на съда на въпрос на „Труд“. – Определението е публикувано в търговския регистър. Имуществото на „Професионален футболен клуб ЦСКА“ АД – в несъстоятелност е продадено като съвкупност, чрез търг с тайно наддаване, при обща цена от 8 000 000 лева. Предстои съдът да го възложи на купувача „Ред Енимълс“ ЕООД с Постановление за възлагане. Тъй като в имуществото има няколко недвижими имота в района на гр. София и гр. Варна, за да бъде изготвено Постановление за възлагане за тях, необходимо е синдикът да представи данъчни оценки и кадастрални скици, актуални към датата на изготвяне на Постановлението за възлагане, наред с други документи. Според доклад на синдика, в момента има затруднение относно получаването на кадастрални скици относно недвижимите имоти, находящи се в района на Варна, тъй като най-напред е необходимо да бъде проведена административна процедура по попълване на кадастъра относно тези имоти. Синдикът е предприела нужните за това действия. Необходимите документи относно останалата част от имуществото са събрани. Макар да има влязла в сила Сметка за разпределение на по-голямата част от платената от „Ред Енимълс“ ЕООД цена (7 835 367.50 лева), не може да бъде пристъпено към изплащането й на съответните кредитори преди да бъде изготвено Постановление за възлагане на имуществото и същото да влезе в сила. Защото хипотетично е възможно постановлението за възлагане да бъде отменено от горния съд и да се наложи платената цена да бъде върната на купувача. Не може да бъде определен точен момент, от който изплащането на разпределената сума ще започне, защото това зависи от момента, в който синдикът ще представи на съда всички необходими документи за изготвяне Постановление за възлагане, както и от това, кога купувачът ще заплати дължимата държавна такса за постановлението за възлагане, както и дължимия местен данък за прехвърляне собствеността върху недвижимите имоти, които задължения са му съобщени от съда.”", "date": "2019.01.03", "title": " Имоти мътят водата на кредиторите на ПФК ЦСКА АД\t\t\t"}
{"url": "https://trud.bg/%d0%b9%d0%b5%d0%bd%d1%81-%d1%81%d1%82%d0%be%d0%bb%d1%82%d0%b5%d0%bd%d0%b1%d0%b5%d1%80%d0%b3-%d1%81%d1%8a%d0%b6%d0%b0%d0%bb%d1%8f%d0%b2%d0%b0%d0%bc-%d0%b7%d0%b0-%d1%80%d0%b5%d1%88%d0%b5%d0%bd%d0%b8/", "text": "Генералният секретар на НАТО Йенс Столтенберг заяви, че съжалява заради решението на парламента на Косово да гласува пакет закони, които позволиха трансформирането на Косовските сили за сигурност /КСС/ в армия на Косово, независимо от предупрежденията и загрижеността, които НАТО изрази по този повод, съобщи Танюг. Макар че принципно трансформацията на КСС е въпрос, за който Косово трябва да вземе решение, ние ясно казахме, че тази стъпка идва в погрешно време. НАТО подкрепя развитието на КСС в рамките на сегашния им мандат. С промяната на мандата НАТО ще трябва да преразгледа нивото на ангажирането си с КСС. Всички страни трябва да гарантират, че това решение, което е взето в погрешно време, няма допълнително да повиши напрежението в региона, заяви Столтенберг. Всички политически фактори в региона трябва да се фокусират върху напредъка в реформите и диалога. Разговарях с президента на Сърбия Александър Вучич и косовсия премиер Рамуш Харадинай и ги информирах за актуалната дискусия сред членките на НАТО, заяви Столтенберг в интервю за черногорския портал CDM. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.01.03", "title": " Йенс Столтенберг: Съжалявам за решението за косовската армия"}
{"url": "https://trud.bg/%d0%b5%d1%8a%d1%80%d0%b1%d1%8a%d1%81-%d0%bf%d1%80%d0%be%d0%b4%d0%b0%d0%b4%d0%b5-120-%d1%81%d0%b0%d0%bc%d0%be%d0%bb%d0%b5%d1%82%d0%b0-%d0%be%d1%82-%d0%bc%d0%be%d0%b4%d0%b5%d0%bb%d0%b0-a220-300-%d0%bd/", "text": "Европейският производител на самолети „Еърбъс“ съобщи, че е осъществил продажбата на 120 самолетни единици от модела A220-300 на стойност 11 милиарда долара (9,7 милиарда евро). 60 от самолетите ще отидат за нискотарифния американски превозвач „Джет Блу“ и още 60 за стартиране на нов с кодово име „Мокси“, който ще започне работа през 2021 г., съобщава „Еърбъс“, цитиран от Канал 3. Компанията придоби през 2017 г. линията за самолети А220-300, която канадската компания „Бомбардие“ разработи по линията на своите С Серис и която представлява ново поколение, предназначено за авиокомпании, опериращи със 100-150 самолета. „Бомбардие“ се бореше да спечели клиенти, въпреки че самолетите й предлагаха икономии на гориво, подобно на новия клас по-големи самолети, продавани от „Еърбъс“ и американския конкурент „Боинг“. „Джет Блу“ доказа, че няма никакво противоречие между икономичната ефективност и висококачествения продукт“, заяви в изявление главният търговски директор на „Еърбъс“ Кристиян Шерер. „Мокси“ е въздушен проект на авиокомпания, ръководена от Дейвид Нийлеман, основател на „Джет Блу“ и „Азул Бразилиян Еърлайнс“, който сега е контролиращ инвеститор в „ТАП Еър Португал“. Самолетът ще бъде сглобен в нова фабрика на “Еърбъс“ в щат Алабама, като работата ще започне по-късно този месец. Капацитетът на местата в А220 е между този на традиционните самолети и А320 на „Еърбъс“, с възможност да побере от 180 до 240 души, което го превръща в авиокомпания за маршрути със среден обсег. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.01.03", "title": " Еърбъс продаде 120 самолета от модела A220-300 на стойност 11 милиарда долара"}
{"url": "https://trud.bg/1200-%d0%b4%d1%83%d1%88%d0%b8-%d0%b8-300-%d0%bc%d0%b0%d1%88%d0%b8%d0%bd%d0%b8-%d1%81%d0%b0-%d0%bd%d0%b0-%d1%82%d0%b5%d1%80%d0%b5%d0%bd-%d0%b7%d0%b0%d1%80%d0%b0%d0%b4%d0%b8-%d0%be%d1%87%d0%b0%d0%ba/", "text": "1200 души и 300 машини са на терен и изпълняват превантивни мероприятия във връзка с очакваните снеговалежи и падане на температурите. Това каза на брифинг инж. Михаил Рашков от Агенция „Пътна инфраструктура“. „Обстановката в момента е добра. Те ще обхванат основно Южна България и на тази територия са уведомени всички институции за превантивни мероприятия и се надяваме да се справят“, заяви инж. Рашков. Единственото ограничение, което въведохме преди малко, е за тежкотоварни автомобили на Превала. Защото там се получи обледяване поради ниските температури. Снеговалежът не е интензивен, но бяхме принудени да ограничим временно движението за тежките автомобили“, каза още той. Във връзка с обявения оранжев код за утре в област Бургас, той посочи, че основен проблем ще бъдат поледиците, а не снегът. „Въпреки това имаме готовност да се справим при нужда. В Североизточна България нещата ще са по-добри, но и там фирмите имат готовност“, обясни инж. Рашков. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.01.03", "title": " 1200 души и 300 машини са на терен заради очакваните снеговалежи"}
{"url": "https://trud.bg/%d1%80%d0%b5%d0%bc%d0%be%d0%bd%d1%82%d0%b8%d1%80%d0%b0%d1%82-%d0%b4%d1%8a%d0%b6%d0%b4%d0%be%d0%bf%d1%80%d0%b8%d0%b5%d0%bc%d0%bd%d0%b8%d1%82%d0%b5-%d1%88%d0%b0%d1%85%d1%82%d0%b8-%d0%b2-%d1%82%d1%8a/", "text": "Започнаха ремонти на дъждоприемните шахти, разположени по улиците във Велико Търново. Дейностите са възложени от Общината и се извършват по график, създаден след предварителни огледи из града.  Е  кипите на фирмата изпълнител стартираха с възстановяване на покритията на отводнителните съоръжения край СУ „Емилиян Станев“, както и на други шахти в квартал „Бузлуджа“. През следващите дни и в зависимост от метеорологичните условия работата ще продължи в големия жилищен комплекс. Впоследствие ще бъдат обхванати и засегнати шахти в кв. „Колю Фичето“ и на други места във Велико Търново. Ремонтните дейности обхващат шахти, чиито капаци и други елементи или са деформирани и увредени, или липсват. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.01.03", "title": " Ремонтират дъждоприемните шахти в Търново"}
{"url": "https://trud.bg/%d0%b1%d1%8a%d0%bb%d0%b3%d0%b0%d1%80%d0%b8%d0%bd%d1%8a%d1%82-%d0%b4%d0%b6%d0%be%d1%83%d0%b7%d0%b5%d1%84-%d0%b0%d0%bb-%d0%b0%d1%85%d0%bc%d0%b0%d0%b4-%d1%81%d1%82%d0%b0%d0%bd%d0%b0-%d0%bd%d0%b0%d0%b9/", "text": "Игралният късометражен филм „Мотиви“ на младия български режисьор Джоузеф Ал-Ахмад взе голямата награда за „Най-добър късометражен филм“ на кинофестивала в Лос Анджелис (Los Angeles Film Awards), както и приза „Почетен режисьор“. Наградите бяха огласени на 2 януари, научи БТА от ръководството на фестивала. Миналият месец лентата взе и три номинации и награда за „Най-добра филмова музика“ на филмовия фестивал „Призма“ в Рим. Криминална драма „Мотиви“ на младия режисьор Джоузеф Ал-Ахмад е продукция на най-стария филмов университет в света – ВГИК в Москва, където авторът на филма се обучава като редовен студент в 4-и курс. В главната роля на филма е звездата на руското кино Михаил Богдасаров. Сценарист е Роман Бобильов, cъсценаристи са Джоузеф Ал-Ахмад и Виолета Георгиева, също от България. Музиката на филма, която спечели голямата награда на фестивала в Рим, е дело на композиторите Николай Бабухин и Даниел Цовин (руснак от български произход). Семейна сага, попечителство, стари сметки в бизнеса и един куп възли за развързване поднася на зрителя късометражната криминална драма „Мотиви“, която се очаква да се появи и на българските фестивални екрани. Действието се развива в Москва. Виден руски бизнесмен е бил посетен в дома си от свой колега, а малко след това е намерен застрелян в колата си в подземен гараж. Заплетеният сценарий вкарва зрителя в лабиринта на търсене на извършителя и най-вече на мотивите, подбудили го да извърши това престъпление. Лентата получи отзвук в Съединените Американски Щати. „Изключително добре направен филм във всички аспекти на киноизкуството“, пише в своята публична рецензия Рой Зафрани, председател на журито на Los Angeles Film Awards, САЩ. „Режисьорът Джоузеф Ал-Ахмад умело променя енергията във всяка една сцена, перфектно контролирайки цялостното настроение в течение на филма. Резултатът е една вълнуваща история, пълна с неочаквани обрати и непредотвратими конфликти. Зрителят се опитва да разгадае мотивите на всички персонажи, и какви са причините зад действията им“, отбелязва Рой Зафрани. За БТА режисьорът Джоузеф Ал-Ахмад заяви, че е удовлетворен от резултата. „Благодарен съм на моя университет ВГИК за подкрепата, която ми бе предоставена. Работих с изключителни млади актьори, които тепърва ще покажат на световното кино на какво са способни. За мен бе чест главната роля във филма да изиграе Михаил Богдасаров“, отбеляза той. „Най-вече съм благодарен на моя снимачен екип, който работеше усърдно, доказвайки, че истинската любов и себеотдаване в една идея може да предизвика високо ниво на ентусиазъм и резултатност. Снимачният колектив бие рекорди по своята интернационалност. Във филма работиха руснаци, американци, украинци, българи, евреи, испанци и други националности, което е доказателство, че за изкуството няма граници“, каза младият творец. Той изрази надежда филмът да бъде показан и на различни фестивали в България. Джоузеф Ал-Ахмад е роден в София. Той е внук на вече покойната голяма българска поетеса Ваня Петкова. Завършил е Националната гимназията за приложни изкуства „Св. Лука“ в столицата, след което е приет в Университета за филмово изкуство в Москва – ВГИК, който тази година навършва 100 години. Има седем самостоятелни изложби като художник, а като режисьор – три късометражни документални филма. „Мотиви“ е първата игрална лента на автора.    ", "date": "2019.01.03", "title": " Българинът Джоузеф Ал-Ахмад стана най-добър режисьор на фестивал в Лос Анджелис (СНИМКИ)\t\t\t"}
{"url": "https://trud.bg/%d0%bd%d0%b0%d0%b9-%d0%bc%d0%b0%d0%bb%d0%ba%d0%be-700-%d0%b4%d1%83%d1%88%d0%b8-%d1%81%d0%b0-%d1%80%d0%b0%d0%bd%d0%b5%d0%bd%d0%b8-%d1%81%d0%bb%d0%b5%d0%b4-%d1%81%d0%b8%d0%bb%d0%bd%d0%be-%d0%b7%d0%b5/", "text": "Най-малко 774 души бяха ранени, а 691 сгради, в които са живели повече от 270 семейства, бяха повредени от земетресение с магнитуд 5,3, регистрирано тази сутрин в провинция Съчуан в югозападен Китай. Това съобщава агенция Синхуа. Администарцията на провинцията е изпратила към мястото на произшествието предмети от първа необходимост, топли дрехи, храна и лекарства. На обекта е разположена група спасители, които работят по преместването на местни жители в безопасни райони. Според Синхуа основните пътища, комуникационни връзки и електропроводи не са повредени. Серията трусове с магнитуд 5,3 беше регистрирана в 08:48 часа местно време близо до град Ибин. Огнището на земетресението е на дълбочина 15 км. Към 14:00 часа местно време в района са регистрирани 41 вторични труса, всеки с магнитуд по-малък от 3,0. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.01.03", "title": " Най-малко 700 души са ранени след силно земетресение в Китай"}
{"url": "https://trud.bg/%d0%b0%d0%bb%d0%b5%d0%ba%d1%81%d0%b0%d0%bd%d0%b4%d1%80%d0%b0-%d0%bf%d0%b5%d1%82%d0%ba%d0%b0%d0%bd%d0%be%d0%b2%d0%b0-%d0%b2%d1%81%d0%b5%d0%ba%d0%b8-%d0%bc%d0%be%d0%bc%d0%b5%d0%bd%d1%82-%d1%89%d0%b5/", "text": "Бъдещата майка Александра Богданска-Петканова се обърна към феновете си в инстаграм с призив за помощ при избора на име на сина, който със съпруга си Даниел Петканов очакват да се появи съвсем скоро на бял свят. „Имате ли си любимо мъжко име? Всеки момент се очаква да родя, а с Даниел все още не сме решили как ще се казва синът ни! Дайте ни идеи, моляяяяяя!“, написа Петканова към кадър, на който съпругът й я целува. Предложенията на закъсняха, а само за няколко часа постът събра десетки хиляди харесвания. От популярните Александър, Кристиан, Мартин, Константин през името на бащата Даниел до по-екзотични имена като Енрике, Рекс, Карлайл, Дейвид, Девон, Карлос, Лука, феновете не спират да предлагат какви ли не имена. Цялата статия и всички снимки вижте в     ", "date": "2019.01.03", "title": " Александра Петканова всеки момент ще роди, пита феновете как да кръсти сина си"}
{"url": "https://trud.bg/%d0%b0%d0%bf%d0%b8-%d1%81%d0%bf%d0%b8%d1%80%d0%b0-%d0%ba%d0%be%d0%bd%d0%b2%d0%b5%d1%80%d1%82%d0%b8%d1%80%d0%b0%d0%bd%d0%b5%d1%82%d0%be-%d0%ba%d1%8a%d0%bc-%d0%b5%d0%bb%d0%b5%d0%ba%d1%82%d1%80%d0%be/", "text": "АПИ спира конвертирането на хартиени винетки към електронни заради опити за измами. Стикерите ще продължат да се използват до изтичане на валидността им, обявиха на брифинг от пътната агенция. Глоби за липса на винетка ще започнат да бъдат налагани от 15 януари. От 7 януари ще бъдат пуснати електронни винетки за купуване на гише в големите бензиностанции и в EasyPay, обяви директорът на Националното ТОЛ управление в АПИ Антон Антонов. Само на ГКПП „Капитан Андреево“ има поставени апарати за самотаксуване, а днес – на ГКПП „Дунав мост“. До края на месеца ще има на всички гранични пунктове“, обясни той.      ", "date": "2019.01.03", "title": " АПИ спира конвертирането към електронни винетки\t\t\t"}
{"url": "https://trud.bg/%d0%bc%d0%bb%d0%b0%d0%b4%d0%b5%d0%b6-%d1%80%d0%b0%d0%b7%d0%b8%d0%b3%d1%80%d0%b0%d0%b2%d0%b0-%d0%bf%d0%be%d0%bb%d0%b8%d1%86%d0%b0%d0%b8-%d0%bf%d0%be%d1%81%d0%bb%d0%b5-%d1%81%d0%b5-%d0%be%d0%bf%d0%bb/", "text": "Във връзка с твърденията на 21-годишен криминално проявен мъж от село Росен, Созополска община, за това че станал жертва на полицейско насилие, е заведена преписка, по която тече проверка. Това съобщиха от полицията следобед в четвъртък. Към депозираната жалба към момента все още не е приложено медицинско свидетелство за нанесени телесни повреди, уточниха от пресцентъра на МВР Бургас. Констатирано е, че 21-годишния мъж, движейки се с мотоциклет „Хонда 919”, около 15.00 ч. на 02.01. т.г. в близост до с. Росен, не се съобразил с полицейските разпореждания за спиране и проверка, а с висока скорост се отправил в посока с. Веселие. Полицаите последвали мотоциклета, но водачът все пак успял да избяга. Допълнително 21-годишния мъж, с баща си, се явил в Районното управление, като е задържан за срок до 24 часа. Откаран е до „Спешния център“ в Созополската болница за медицинско освидетелстване, но изрично отказал, за което е изготвена надлежна документация. Младежът е регистриран през 2012 и 2013 година за две кражби на акумулатори и гориво, казаха от полицията. По случая в Районно управление – Созопол е образувано бързо полицейско производство, като след приключване на действията по него около 19.00 ч. на 02.01. т.г. /три часа след задържането му/ 21-годишният мъж е освободен. Веднага след това младежът се оплакал, че го били в мазето на местното РУП. „Тече проверка, но в РУП няма мазе“, каза говорителката на МВР Бургас Цветелина Рандева. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.01.03", "title": " Младеж разиграва полицаи, после се оплаква че го били"}
{"url": "https://trud.bg/%d1%87%d0%b5%d1%82%d0%b8%d1%80%d0%b8%d0%bc%d0%b0-%d0%bc%d0%b8%d0%bd%d0%b8%d1%81%d1%82%d1%80%d0%b8-%d0%b4%d0%b0-%d0%bf%d1%80%d0%b5%d0%b3%d0%be%d0%b2%d0%b0%d1%80%d1%8f%d1%82-%d0%b7%d0%b0-%d1%84-16/", "text": "Цената на изтребителите (Ф-16 – б.а.) трябва да бъде намалена и въпросите, на които САЩ не са отговорили с аргумента, че е класифицирана информация, следва да получим ясен отговор на тези въпроси“, заяви министърът на отбраната Красимир Каракачанов. Според него, ако не се отговори на условията, имаме право да преговаряме след това и със следващата държава (Швеция – б.а.), чиято оферта важи 12 месеца. Той е предложил преговорите да се водят от четирима министри – на финансите, икономиката, военния и външния министър. Цялата процедура трябва да мине два пъти през парламента, който ще гласува да даде мандат за преговори на кабинета с  избраната държавата и след това ще одобри окончателния договор, за да влезе в сила. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.01.03", "title": " Четирима министри да преговарят за Ф-16"}
{"url": "https://trud.bg/%d0%b7%d0%b0%d0%b2%d1%8a%d1%80%d1%88%d0%b8-%d1%81%d0%bf%d0%b0%d1%81%d0%b8%d1%82%d0%b5%d0%bb%d0%bd%d0%b0%d1%82%d0%b0-%d0%be%d0%bf%d0%b5%d1%80%d0%b0%d1%86%d0%b8%d1%8f-%d0%b2-%d0%bc%d0%b0%d0%b3%d0%bd/", "text": "Завърши спасителната операция на мястото на експлозията и срутването на вход в жилищен блок в Магнитогороск, предава TACC. Извадено е тялото на последната, 39-та жертва на трагедията. От Министерството на извънредните ситуации уверяват, че под развалините няма хора. „Преди половин час извадиха последното тяло. Операцията по издирване и спасяване е завършена“, обяви представител на ведомството. Ще бъде продължено издирването на домашни любимци, поясниха още от министерството. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.01.03", "title": " Завърши спасителната операция в Магнитогорск, загиналите са 39"}
{"url": "https://trud.bg/69-%d0%b3%d0%be%d0%b4%d0%b8%d1%88%d0%bd%d0%b0-%d0%b6%d0%b5%d0%bd%d0%b0-%d0%b5-%d0%bf%d0%be%d1%87%d0%b8%d0%bd%d0%b0%d0%bb%d0%b0-%d0%bf%d1%80%d0%b8-%d0%ba%d0%b0%d1%82%d0%b0%d1%81%d1%82%d1%80%d0%be%d1%84/", "text": "Около 17:38 часа днес е получен сигнал за това, че на ул.“Пейо Яворов“ в гр. Благоевград е станало пътнотранспортно произшествие, при което лек автомобил „Опел” с 45-годишен водач е блъснал 69-годишна жена, пресичаща на необозначено за целта място. В резултат на инцидента пешеходката е починала. Това съобщиха от пресцентъра на ОДМВР – Благоевград. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.01.03", "title": " 69-годишна жена е починала при катастрофа в Благоевград"}
{"url": "https://trud.bg/%d0%b2%d0%b7%d0%b0%d0%b8%d0%bc%d0%bd%d0%b8%d1%82%d0%b5-%d1%84%d0%be%d0%bd%d0%b4%d0%be%d0%b2%d0%b5-%d1%81-%d0%be%d1%82%d1%80%d0%b8%d1%86%d0%b0%d1%82%d0%b5%d0%bb%d0%bd%d0%b0-%d0%b4%d0%be%d1%85%d0%be/", "text": "Оборотът на БФБ намаля с 22% Отрицателна доходност постигнаха повечето взаимни фондове в България, в които граждани и фирми инвестират свободните си пари. Тези фондове влагат набраните от клиентите им средства основно в акции и облигации както на борсата у нас, така и на международните пазари. Заради спада на акциите на Българската фондова борса и пониженията на борсите по света повечето взаимни фондове имат отрицателна годишна доходност. Най-ниската отчетена доходност за последните 12 месеца от такъв фонд е минус 19,8%. Но има и няколко фонда с много добри резултати и доходност близо до, или дори малко над 5%. Основният борсов индекс SOFIX през 2018 г. се понижи с 12,25% и в последния работен ден на декември достигна 594,46 пункта. Това е най-ниското ниво на индекса от февруари 2017 г. насам. Като почти през цялата изминала година трендът на движение беше надолу. Данните за борсата доближават резултата от търговията през 2015 г., когато SOFIX се понижи с 11,72%. През 2016 г. и 2017 г. борсата постигна впечатляващи резултати с ръст на основния индекс съответно с 27,23% и 15,52%. През миналата година обаче негативните тенденции на борсата се завърнаха. За цялата 2018 г. оборотът на борсата беше 552 млн. лв., реализиран в над 54 хил. сделки. Това е спад в оборотът с близо 22% спрямо 2017 г. Движението на борсата през последните години потвърди всеизвестната истина, че инвестициите в акции са рискови – може да донесат сериозна печалба, но и загубите може да са големи. Спадът на родната борса не се различава много от резултатите на повечето борси по света. Водещите индекси на американските фондови пазари отчетоха най-лошата си година от финансовата криза през 2008 г. насам. Изминалата година беше белязана от силни колебания, породени от търговската война между САЩ и Китай и несигурността около Brexit. Американският промишлен индекс Dow Jones Industrial падна през 2018 г. с 5,63%. По-широкият индекс S&P 500 се понижи с 6,24%, като това е най-голямата му годишна загуба от финансовата криза. Основният индекс DAX на фондовата борса във Франкфурт се понижи с 19%, а японският Nikkei падна с 12%. Основният френски борсов индекс CAC 40 се понижи за година с близо 12%, а британският FTSE 100 падна с около 13%.", "date": "2019.01.03", "title": " Взаимните фондове с отрицателна доходност\t\t\t"}
{"url": "https://trud.bg/%d0%b8%d0%b7%d0%bf%d0%b8%d1%82%d0%b2%d0%b0%d1%82-%d1%81-%d0%bf%d1%80%d0%b0%d0%b2%d0%b5%d0%bd-%d0%ba%d0%b0%d0%b7%d1%83%d1%81-%d0%ba%d0%b0%d0%bd%d0%b4%d0%b8%d0%b4%d0%b0%d1%82%d0%b8%d1%82%d0%b5-%d0%b7/", "text": "Кандидатите за разследващи полицаи в МВР при явяването си на изпит решават правен казус. Това предвижда изменение в наредбата за назначаване на държавна служба в МВР, публикувано вчера за обществено обсъждане. Смята се, че включването на новата задача при конкурса дава възможност за реална преценка на знанията на кандидатите по наказателно право, наказателен процес и криминалистика, както и за неговите способности да прилагане теоретичните познания в практика. Предвижда се разработването на казусите и проверката на писмените работи да се извършва от главни разследващи полицаи или ръководители на звена по разследване на престъпления от главните дирекции. Въвежда се валидност за 12 месеца на резултатите на кандидат, преминал изпита, като по негово искане оценката му може да се ползва и в други конкурси за назначаване на длъжности за дознатели. Освен това резултатът от изпита ще може да се ползва и в конкурсни процедури за разследващи полицаи в различни областни дирекции на МВР, за които кандидатът участва едновременно, когато датата за провеждане на изпит е една и съща.", "date": "2019.01.03", "title": " Изпитват с правен казус кандидатите за дознатели в МВР\t\t\t"}
{"url": "https://trud.bg/%d0%bc%d0%b8%d1%85%d0%b0%d0%b8%d0%bb-%d0%b1%d0%b0%d1%80%d0%b0%d1%88%d0%bd%d0%b8%d0%ba%d0%be%d0%b2-%d0%b8%d0%b4%d0%b2%d0%b0-%d0%b2-%d0%b1%d1%8a%d0%bb%d0%b3%d0%b0%d1%80%d0%b8%d1%8f-%d1%81%d1%8a%d1%81/", "text": "Изключителният балетист и хореограф Михаил Баришников ще гостува с нашумялата постановка “Бродски/Баришников” на 19,20 и 21 януари на сцената на Софийската опера и балет. “ Баришников по уникален начин пресъздава с глас и движения поезията на Йосиф Бродски” пише за спектакъла Wall Street Journal. Според Financial Times “Постановката е хипнотизираща меланхолия”, а режисьорът Алвис Херманис казва, че  „това, което Миша прави с тялото наподобява своеобразна, спонтанна електрическа енергия”. От 2015 г. моноспектакълът обикаля световните сцени, играе се с нестихващ успех, а билетите се разпродават за броени часове. “Тази постановка е специален момент в моя живот – преход от балетната игра към театъра”, споделя Баришников. Режисьор на спектакъла е Алвис Херманис. Според концепцията му сцената наподобява прекрасна зимна градина, от която гениалният Баришников произнася стихове и проза на своя дългогодишен приятел от емигрантските години в САЩ – Йосиф Бродски. Освен с пластичните си умения, Баришников изненадва с таланта си на драматичен артист. Въздействащата му игра се допълва със записа с оригиналния глас на нобеловия лауреат – Бродски. Представлението в София ще се играе на руски език, субтитрите са на български. Продължителност: 90 минути", "date": "2019.01.03", "title": " Михаил Барашников идва в България със спектакъла “Бродски/Баришников”\t\t\t"}
{"url": "https://trud.bg/%d0%bf%d1%8a%d1%80%d0%b2%d0%b0%d1%82%d0%b0-%d0%bc%d0%be%d1%80%d1%81%d0%ba%d0%b0-%d1%82%d1%80%d0%b0%d0%bd%d1%81%d0%bf%d0%be%d1%80%d1%82%d0%bd%d0%b0-%d0%bb%d0%b8%d0%bd%d0%b8%d1%8f-%d1%81-%d0%bf%d0%be/", "text": "В пристанището на Килини на 20 Декември 2018 г. тържествено бе открито първото пилотно съоръжение за снабдяване с електричество на кораби от сушата. Това е първата крачка постигната от Европейското съвместно финансиране ‘elemed’ и корабоплавателното дружество  Levante Ferries, което осъществи свързването на пътническия ферибот на Fior Di Levante с новата позиция на електроснабдяване. На премиерата за използването електроенергията, като алтернативно гориво в морските превозни средства, присъства зам.-министърът на Мореплаването и Островната Политика Нектариос Сандоринос, който в разговор на кръглата маса проведен след откриването, се ангажира да се одобри съответна стандартна регулаторна рамка  за ползването на електроенергията като алтернативно гориво. Скоро ще бъдат обявени стимули, така че гръцкият флот да се насочи към ползването на природния газ и електроенергията, както и към морски маршрути, при които ще се използват въпросните алтернативни форми на енергия, заяви още министър Сандоринос. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.01.03", "title": " Първата морска транспортна линия с ползване на електроенергия в Гърция е вече факт"}
{"url": "https://trud.bg/%d0%b2%d0%b8%d0%b6%d1%82%d0%b5-%d0%b0%d0%ba%d1%86%d0%b5%d0%bd%d1%82%d0%b8%d1%82%d0%b5-%d0%b2-%d0%b1%d1%80%d0%be%d1%8f-%d0%bd%d0%b0-%d0%b2%d0%b5%d1%81%d1%82%d0%bd%d0%b8%d0%ba-%d1%82%d1%80%d1%83-313/", "text": "Без глоба до 15 януари за шофиране без винетка От понеделник пощи и бензиностанции ще взимат пари в брой за електронните стикери. Кметове ще стопанисват безплатните пътища.         Соросоидите са по-опасни от днешните Кириакстефчовци Няма по-скъп болен от недолекувания, казва кардиологът проф. Младен Григоров в интервю за „Труд“.           Реклама и контрол И университетите ни вкарват в изкушение – статия на Джордж Монбио от „Гардиън“.         Балканският Макиавели от Скопие Оттук нататък всяко сравнение между отиващия си македонски президент Георге Иванов и премиера на страната Зоран Заев може да се приема за легитимно – коментар на Костадин Филипов.             Обратен гард Силует на Кевин Спейси. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.01.03", "title": " Вижте акцентите в броя на вестник „Труд“ в петък, 4 януари 2018"}
{"url": "https://trud.bg/%d0%b1%d0%b5%d0%b7-%d0%b3%d0%bb%d0%be%d0%b1%d0%b0-%d0%b4%d0%be-15-%d1%8f%d0%bd%d1%83%d0%b0%d1%80%d0%b8-%d0%b7%d0%b0-%d1%88%d0%be%d1%84%d0%b8%d1%80%d0%b0%d0%bd%d0%b5-%d0%b1%d0%b5%d0%b7-%d0%b2%d0%b8/", "text": "Кметове ще стопанисват безплатните пътища Премиерът Борисов се среща с представители на местните власти, които искат отсечки като Северната скоростна тангента в София Глоба за шофиране без платена електронна винетка няма да бъде налагана до 15 януари, докато не бъдат изчистени всички детайли по новата система. Това обяви Антон Антонов, директор на Националното ТОЛ управление в Агенция “Пътна инфраструктура”. До 7 януари ще бъде осигурена възможност водачите да купуват електронни винетки с пари в брой, не само в областните пътни управления и офисите на А1, но и в пощите и бензиностанциите. Дотогава ще бъдат монтирани и 500-те терминала за самотаксуване на всички гранични пунктове и на възловите места в страната. Към момента са поставени автомати само на ГКПП “Капитан Андреево”, а от днес и на Дунав мост. От днес спират възможността за конвертиране на старите хартиени стикери в електронни. Шофьорите с хартиени винетки няма да бъдат санк­ционирани до изтичането на срока им, стига талоните да са правилно залепени на предното стъкло на автомобила. Причината за спиране на конвертирането, което и досега не беше задължително, а препоръчително, са генерираните над 150 опита за конвертиране на една единствена винетка към един номер на кола. От системата са засечени много опити за измама или тестване на системата и затова премахваме тази опция, обясни инженер Олег Асенов от Националното ТОЛ управление. В понеделник трябва да станат ясни и предложенията за новите тол такси, които се очаква да влязат в сила от 16 август, тъй като трябва да ги изпратим на Европейската комисия за одобрение до 16 февруари. Кметовете вероятно сами ще трябва да стопанисват безплатните пътища, които ще бъдат извадени от републиканската мрежа, за която се изисква електронна винетка. Премиерът Бойко Борисов и представители на местните власти днес ще обсъдят механизма за освобождаване на определени участъци край градовете от винетни такси. Кметовете ще имат срок до 15 януари да предадат списъци с шосетата, от които искат да отпаднат електронните винетки. Така хората ще имат възможност да стигат до близките квартали на големите градове, които доскоро са били отделни селища, без да плащат. Желанията на общините са породени от прецедента, според който целият околовръстен път на столицата и Северната скоростна тангента, която осъществява връзката с няколко магистрали, ще бъдат ползвани безплатно от водачите.   Председателят на АПИ Светослав Глосов: Имаме договори с ОМВ и А1 Към момента освен на сайта bgtoll.bg и на мобилното приложение към него, електронни винетки могат да бъдат закупени и от офисите на А1. Пътната агенция има договор за разпространение на винетки в бензиностанциите на ОМВ. Очаква се договори до дни да бъдат подписани и с други вериги бензиностанции като Лукойл. Това обясни за “Труд” председателят на Агенция “Пътна инфраструктура” инж. Светослав Глосов. На сайта за продажба на електронни винетки има карта с бензиностанциите, от които ще може да се купят. До 7 януари ще бъдат изчистени всички детайли по сайта и мобилното приложение, разработени от компанията “КАПШ”.   Всеки може да си я купи от А1 Това е единственият телеком, който предлага разрешителните Всеки шофьор може да си закупи от новите електронни винетки от А1, независимо дали е негов клиент. Това заявиха от единствения телеком, който продава новите разрешителни за ползване на републиканската пътна мрежа у нас. Продадените до момента е-винетки през офисите на А1 са голям процент от всички закупени. Това се дължи основно на факта, че магазините на А1 са единственият към момента канал за закупуване на е-винетки, в който може да се плаща в брой. С цел улеснение на клиентите в магазините на А1, те могат да закупят своята е-винетка както в брой, така също и с дебитна или кредитна карта, а при покупка онлайн на сайта на телекома не е необходима предварителна регистрация. От тази опция могат да се възползват и клиенти на други мобилни оператори. За да се купи електронна винетка от А1 бързо и лесно е необходимо само да влезете на сайта на телекома или в негов магазин, да изберете типа превозно средство спрямо посочените категории, да въведете данните на автомобила си и да платите. Клиентите, които са закупили винетка през а1.bg като регистрирани потребители, ще имат достъп и до история на покупки и данните за своите автомобили, които ще могат да се ползват лесно и удобно и при следващи поръчки. Функционалността за плащане със SMS се разработва в момента и ще е налична в скоро време. Електронна винетка към момента може да се закупи във всички близо 250 магазина на А1 в цялата страна.  Освен това от мобилния оператор ще алармират своите клиенти при предстоящо изтичане на закупените е-винетки. Към момента клиентите проявяват най-голям интерес към годишните е-винетки за леки автомобили. От оператора планират да предлагат възможността да се заплащат бъдещите тол такси, които ще бъдат начислявани след 16 август. Тази услуга  ще бъде разработена в партньорство с “Интелигентни Трафик Системи” ЕАД, както е и предлагането на е-винетката. Допълнителна информация за електронните винетки можете да видите на  .   Съдът отмени глоба на водач без винетка на Околовръстното в Пловдив Ваня Недялкова Околовръстният ринг на Пловдив още не завършен, което означава, че проблемът с винетките тепърва ще се разгръща, но една решение на Районния съд хвърли друга светлина върху проблема. Става дума за водач, засечен с лендроувъра си без винетка около 18 часа на 3 май т. г. на Околовръстното. Той бил спрян за проверка на КПП „Войводиново” при движението му от магистрала ”Тракия” към Пловдив, не усяпл да покаже винетка и бил глобен с 300 лв. Шофьорът обжалвал санкцията в съда и тя е отменена с мотива, че в решение на Министерския съвет от 2004 г. е записано, че винетка такса не се дължи „за всички участъци от републиканските пътища, попадащи в границите на урбанизираните територии, а също така за обходните и околовръстните пътища”. Дори и случаят да е прецедент в съдебната практика, решението дава повод за размисъл за смисъла на дискусиите от последните дни.   Четири квартала на Бургас на нокти, били в картата с винетки заради стари карти Кметът Димитър Николов: Обадих се в АПИ и решихме проблема Мария Кехайова Шофьорите от четири квартала на Бургас били изправени на нокти н първите дни на новата година. Те с почуда установили, че трябва да пътуват до Бургас с винетки. Населените места, чиито жители се паникьосали заради проблема са четири- кварталите Черно море, Ветрен, Банево и Рудник. Рудник и Черно море са присъединени към Бургас преди три години- през 2015- та, а Ветрен и Банево още през 2009- та. Те са на около 15 км от центъра на морския град и отстоят на разстояние 15- 20 минути път с автомобил.  „Много хора от тези квартали позвъниха в общината, сигнализираха и чрез Фейсбук. Обадих се в АПИ и решихме проблема. Кварталите са сравнително скоро присъединени към града и по тази причина в старите карти и регистри фигурират още като села“, каза пред Труд кметът на Бургас Димитър Николов. Информацията не е била актуализирана. Ще подадем справка в АПИ, след разговора на кмета с тях и няма да се налага четирите нови квартала да пътуват с винетки, успокоиха духовете от Община Бургас. В четирите квартала, особено във Ветрен и Банево, почти всички работещи хора пътуват всеки ден до Бургас, където са работните им места. Една от най- търсените болници също се намира в кв. Ветрен, припомниха местни жители.   Варненци отказват да пътуват с винетка на плаж и до градските гробища Кръстина Маринова Варненци досега не плащаха за винетка, за да пътуват до курортите Св. Св. Константин и Елена и Златни пясъци и до градския гробищен парк в село Тополи, въпреки знаците за стикер. Решението на премиера Бойко Борисов да освободи софиянци от заплащане, като пътуват по северната тангента „наля масло в огъня“ и днес дузина недоволни, се събраха пред кметството в Тополи. Още 4 села – Казашко, Звездица, Каменар и Константиново, и няколко вилни зони се намират административно на територията на община Варна и отказват да си плащат, за това че пътуват 2-3 км по републикански пътища до града и обратно. Знаци с изискване за винетен стикер има от години, но досега пътни полицаи не са ни спирали заради това, признават виладжии. Хилядите живеещи след табелите за край на града плащат местни данъци наравно с останалите. Гратисът беше и за пътуващите до гробищата в Тополи и до плажовете в комплексите. Има решение на ОбС от края на 2004 г., според което крайезерният път, пътят Варна-Шумен до село Тополи и пътят до близките курорти са освободени от винетки, припомнят кметовете на потърпевшите села. Бившият регионален министър Николай Нанков при посещението си във Варна през март м.г съобщи пръв за готвената промяна, която отнема бонуса за местните и ги хвърли в тревога, писа тогава „Труд“. Според него единственото решение досегашната практика да продължи е кметът на града да поиска въпросните отсечки да станат общински, местният парламент да гласува решение, което да се внесе в МС. Нека някой да ми посочи европейска столица, в който близките отиват на погребение в града, като плащат винетка, казва кметът на Тополи Демир Георгиев. Той се надява да не се стигне до този абсурд, след като се реши спорът кой да стопанисва въпросните пътища- общината или АПИ. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2019.01.03", "title": " Без глоба до 15 януари за шофиране без винетка\t\t\t"}
{"url": "https://trud.bg/%d0%b4%d0%b2%d0%b0%d0%bc%d0%b0-%d0%bc%d1%8a%d0%b6%d0%b5-%d0%b1%d1%8f%d1%85%d0%b0-%d0%bd%d0%b0%d0%bc%d1%83%d1%88%d0%ba%d0%b0%d0%bd%d0%b8-%d1%81-%d0%bd%d0%be%d0%b6-%d1%81%d0%bb%d0%b5%d0%b4-%d1%81%d0%ba/", "text": "Двама мъже са в болница с опасност за живота, след като са били нападнати и намушкани с нож в столичния квартал „Дианабад“. Предполага се, че причина за нападението е отнето предимство на пешеходец, предаде  . Инцидентът е станал около 19 ч. Двамата пострадали са отнели с автомобила си предимството на мъж, който е бил на пешеходна пътека. В последвалия скандал той е извадил нож и е намушкал двамата мъже. Те са откарани в Окръжна болница с опасност за живота. Извършителят е избягал и се издирва от полицията. Двамата мъже, които са пострадали, са криминално проявени, регистрирани са за различни престъпления. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2019.01.03", "title": " Двама мъже бяха намушкани с нож след скандал на пешеходна пътека"}
{"url": "https://trud.bg/%d0%bc%d1%8a%d0%b6-%d0%b7%d0%b0%d0%b3%d0%b8%d0%bd%d0%b0-%d0%bf%d1%80%d0%b8-%d1%82%d0%b5%d0%b6%d0%ba%d0%b0-%d0%ba%d0%b0%d1%82%d0%b0%d1%81%d1%82%d1%80%d0%be%d1%84%d0%b0-%d0%ba%d1%80%d0%b0%d0%b9-%d1%81/", "text": "Тежка катастрофа в района на софийското село Кокаляне, съобщава NOVA. Кола е изхвърчала от пътя и е паднала в дълбока пропаст. В района вали сняг. Инцидентът е станал на около 5 км от селото в посока Самоков. Шофьорът на видима възраст около 60 г. се е опитал да излезе от дерето. Стигнал е до шосето, но е починал на място. По непотвърдена информация мъжът е имал сърдечно заболяване, така че не се изключва причината за инцидента да е именно тази. Самоличността му се изяснява, тъй като в него не е имало лични документи. Изясняват се причините за инцидента. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.01.03", "title": " Мъж загина при тежка катастрофа край софийското село Кокаляне"}
{"url": "https://trud.bg/%d0%b4%d0%b2%d0%be%d0%b9%d0%ba%d0%b0-%d1%82%d1%83%d1%80%d1%81%d0%ba%d0%b8-%d0%b8%d0%b7%d1%82%d1%80%d0%b5%d0%b1%d0%b8%d1%82%d0%b5%d0%bb%d0%b8-%d1%81%d0%b0-%d0%bd%d0%b0%d1%80%d1%83%d1%88%d0%b8%d0%bb/", "text": "Двойка турски изтребители F-16 прелетяха над някои от най-източните гръцки острови на височина над 28 000 фута, нарушавайки въздушното пространство на страната, съобщава електронното издание на водещия атински ежедневник Kathimerini. Според Главния щаб на гръцката национална отбрана, два турски изтребителя са преминали над островчетата Фармакониси и след това Панагия, съответно в 12:44 часа и 12:56 часа, без да представят план пред Атинския район за полетна информация (FIR). Инцидентът се е случил няколко часа, след като Турция издаде навигационен телекс (NAVTEX), за да обяви, че резервира зона в Източното Средиземноморие за сондажни проучвания чрез кораба за наблюдение „Барбарос“ и още два плавателни съда. Морската зона, която се припокрива с част от Изключителната икономическа зона на Кипър и голяма част от гръцкия континентален шелф, е запазена от 4 до 5 януари. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.01.03", "title": " Двойка турски изтребители са нарушили гръцкото въздушно пространство"}
