{"url": "https://trud.bg/%d1%85%d0%b2%d0%b0%d0%bd%d0%b0%d1%85%d0%b0-%d0%b4%d0%b2%d0%b0%d0%bc%d0%b0-%d0%b8%d0%b7%d0%b2%d1%8a%d1%80%d1%88%d0%b8%d1%82%d0%b5%d0%bb%d0%b8-%d0%bd%d0%b0-%d0%b3%d1%80%d0%b0%d0%b1%d0%b5%d0%b6%d0%b8/", "text": "Служители на СДВР задържаха извършители на грабежи. Сигнал за едно от престъпленията бил подаден в полицията на 13 ноември от 23-годишно момиче, съобщава СДВР Столична Полиция във фейсбук страницата си. Потърпевшата разказала, че предишната вечер, около 21.00 часа, на спирка на градския транспорт, в близост до метростанция „Бели Дунав“, неизвестен мъж, след като й нанесъл удар, издърпал от ръцете й мобилен телефон. След проведени бързи оперативно-издирвателни действия от служители на Второ РУ и техни колеги от сектор „Грабежи“ при СДВР е установен и задържан извършителят – 18-годишен, осъждан. Откраднатата вещ е намерена и иззета. Събраните материали по случая са докладвани в Софийска районна прокуратура, а на задържания е наложена мярка за неотклонение „задържане под стража“ за срок до 72 часа. С определение на съда извършителят е осъден на 2 години условно и 4 години изпитателен срок. На 5 ноември около 23.30 ч. 36-годишен столичанин заявил в полицията, че е бил нападнат от непознат мъж, който му откраднал мобилен телефон. След предприети издирвателни действия от служители на Трето РУ е задържан извършителят – 46-годишен мъж. Установено е, че задържаният е криминално проявен за престъпления против личността и собствеността. Инкриминираната вещ е иззета. Материалите са докладвани в Софийската районна прокуратура и на мъжа е наложена мярка за неотклонение „задържане под стража“ за срок до 72, след което е изменена в постоянна. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.11.18", "title": " Хванаха двама извършители на грабежи в столицата"}
{"url": "https://trud.bg/10-%d0%b4%d1%83%d1%88%d0%b8-%d1%81%d0%b0-%d0%b0%d1%80%d0%b5%d1%81%d1%82%d1%83%d0%b2%d0%b0%d0%bd%d0%b8-%d0%bf%d1%80%d0%b8-%d0%b0%d0%ba%d1%86%d0%b8%d1%8f-%d1%81%d1%80%d0%b5%d1%89%d1%83-%d0%bd%d0%b0/", "text": "Мащабна акция на ГДБОП и СДВР срещу наркоразпространението се провежда в момента в няколко квартала на София. По информация на   са арестувани над 10 души. Арестите и обиските продължават и в момента. Източници от МВР твърдят, че арестуваните са част от известна група, занимаваща се с продажба на дрога в София. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.11.18", "title": " 10 души са арестувани при акция срещу наркоразпространението в София"}
{"url": "https://trud.bg/%d1%81%d0%b0%d1%89-%d1%89%d0%b5-%d0%bd%d0%b0%d0%bb%d0%be%d0%b6%d0%b8-%d1%81%d0%b0%d0%bd%d0%ba%d1%86%d0%b8%d0%b8-%d0%bd%d0%b0-%d0%b5%d0%b3%d0%b8%d0%bf%d0%b5%d1%82-%d0%b0%d0%ba%d0%be-%d0%ba%d1%83%d0%bf/", "text": "САЩ заплашиха Египет със санкции заради намерението на страната да закупи руски изтребители, предава РИА Новости. Възможната покупка от Египет на руски изтребители ще изложи Кайро на риск от санкции от страна на САЩ, заяви помощник държавният секретар на САЩ по политическите въпроси Кларк Купър по време на международното авиационно изложение „Дубай 2019“. Според представителя на Държавния департамент придобиването на изтребители от Русия също ще постави под съмнение възможността за по-нататъшно закупуване от Египет на американско оборудване. Купър каза още, че Вашингтон уведомява Кайро за рисковете при сключване на сделка с Русия. По-рано The Wall Street Journal съобщи, че Пентагонът и Държавният департамент в съвместно писмо предупреждават египетските власти за възможното въвеждане на ограничителни мерки в случай на придобиване на руски изтребители Су-35. Според изданието ръководителите на американските външни и военни ведомства Майк Помпео и Марк Еспър призовават египетските си колеги да отменят сделката за Су-35. Коментирайки тази информация, руският сенатор Алексей Кондратиев обвини Вашингтон в нарушаване на международните правила за търговия с оръжие. В коментар за РИА Новости той отбеляза, че на силно конкурентен пазар в много области американците се опитват активно да прилагат практиката на санкционен натиск. Депутатът Андрей Красов от своя страна отбеляза, че подобни мерки се въвеждат предимно срещу страни, водещи независима външна политика. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.11.18", "title": " САЩ ще наложи санкции на Египет, ако купи руски изтребители"}
{"url": "https://trud.bg/%d1%84%d0%b5%d1%80%d0%b0%d1%80%d0%b8-%d0%b2%d0%b8%d0%ba%d0%b0-%d0%bd%d0%b0-%d1%81%d1%8a%d0%b4-%d1%84%d0%b5%d1%82%d0%b5%d0%bb-%d0%b8-%d0%bb%d1%8c%d0%be%d0%ba%d0%bb%d0%b5%d1%80/", "text": "Себастиан Фетел и Шарл Льоклер ще отговарят пред ръководството на „Ферари“ в Маранело за сблъсъка помежду си по време на Гран при на Бразилия. Битката между двамата пилоти на тима за по-предно класиране остана най-голямата интрига до края на сезона във Формула 1, след като „Мерцедес“ и Люис Хамилтън спечелиха титлите.  Фетел и Льоклер се удариха в битка за 4-ото място в края на гонката. Германецът засипа младия си съотборник с ругатни на родния си език, но след инцидента двамата побързаха да поднесат публични извинения един на друг и на тима. А шефът Матия Биното отказа да посочи виновник за станалото.  „Не трябва да се взимат решения под напора на събитията – заяви Биното. – Чух версиите и на двамата, но моята позиция остава непроменена – отборът ще ги остави да се състезават един с друг. Но не трябва да правят глупави грешки като в последното състезание.“  Италианските медии съсипаха от критики „скудерията“ като хвърлиха вината и върху двамата пилоти. „Кориере дела Сера“ все пак реши, че Фетел носи по-голяма отговорност за станалото. „Той се държи като дете, на което са му счупили играчката“, пише изданието. В следващите дни се очаква състезателите да дадат обяснение пред висшето ръководство на италианския бранд начело с президента Джон Елкан. „Ред Бул“ изпусна двойна победа По време на състезанието в Бразилия „Ред Бул“ напомни за доминацията си от преди години, но не успя да спечели първата си двойна победа от 2016-а. А единствената причина бе, че Пиер Гасли, който финишира втори на пистата „Интерлагос“, го направи с екипа на „Торо Росо“, втория отбор на компанията. Французинът бе „понижен“ по средата на сезона за сметка на Александър Албон, който обаче бе блъснат от Люис Хамилтън и остана едва 14-и.  „Гасли показа колко силен е всъщност – заяви Макс Верстапен, който спечели състезанието. – Винаги съм имал много високо мнение за него, но в началото на тази година не му се получаваше.“  Хамилтън пък пристигна трети на финала, но впоследствие получи наказание заради инцидента с Албон, което го свали до 7-ото място. Така до място на подиума се добра и Карлос Сайнц.", "date": "2019.11.18", "title": " „Ферари“ вика на съд Фетел и Льоклер"}
{"url": "https://trud.bg/3-%d0%bc%d0%bb%d0%bd-%d0%b7%d0%b0-%d0%b6%d0%b8%d0%bb%d0%b8%d1%89%d0%b5-%d0%bd%d0%b0-%d0%ba%d1%80%d1%83%d0%b8%d0%b7%d0%b5%d0%bd-%d0%ba%d0%be%d1%80%d0%b0%d0%b1/", "text": "Плавате през по-голяма част от годината 40 жилища с една или две спални на луксозен круизен кораб ще бъдат продадени на цени между 2,4 млн. и 3,4 млн. долара, обявиха от компанията собственик на кораба, предаде CNBC. Новият кораб ще потегли на първото си пътешествие през април 2021 г. и ще премине през няколко държави – Франция, Испания, Португалия, Италия, Гърция, Хърватия, Турция и Черна гора, след което ще поеме към Балтийските и Скандинавските републики, както и ЮАР. От компанията обявиха, че в бъдеще ще пътуват и до доста екзотични дестинации. Името на новия круизен кораб все още не е известно. От компанията обявиха, че планират на всяко пътешествие на борда да има по 425 пасажери и 100 постоянни жители. Желаещите да купят имот ще избират между жилище с една спалня и площ от 79 кв.м или апартамент с 2 спални и 111 кв.м жилищна площ. Апартаментите се продават обзаведени, като собствениците ще могат да изберат едно от предложените им интериорни решения. Корабът, който ще бъде насочен основно към хора, които смятат спорта и здравословния начин на живот за свой приоритет, ще може да плава в продължение на 25 г., колкото е животът на подобен вид плавателни съдове. Собствениците на имотите ще заплащат и сериозни годишни такси за поддръжка, които ще варират между 8% и 10% от покупната цена. Програмата за отдаване под наем на жилищата обаче може да погаси тази вноска, при положение че собствеността бъде отдадена в поне 23 седмици от годината. Палубата за спорт ще предлага на всички желаещи тренировки и курсове по голф, футбол, фитнес, бойни спортове, спининг, както и всички водни спортове на един от трите басейна на кораба.", "date": "2019.11.18", "title": " $3 млн. за жилище на круизен кораб"}
{"url": "https://trud.bg/%d0%be%d1%82%d0%ba%d1%80%d0%b8%d1%85%d0%b0-%d1%81%d0%b8%d1%84%d0%b8%d0%bb%d0%b8%d1%81-%d0%bd%d0%b0-11-%d0%b3%d0%be%d0%b4%d0%b8%d1%88%d0%bd%d0%be-%d0%bc%d0%be%d0%bc%d0%b8%d1%87%d0%b5%d0%bd%d1%86%d0%b5/", "text": "11-годишно момиченце е диагностицирано със сифилис, съобщиха от отделението по кожни болести в областната болница в Сливен. „Става дума за остро заразна форма на заболяването”, каза д-р Мая Миланова, завеждаща отделението. Детето е от социално занемарена група от населението, расте в мизерна среда, сред близки без елементарна здравна култура. По техни сведения, невръстното момиче вече е имало полови контакти, в резултат на което опасната зараза е предадена пряко, по полов път. Пет нови случаи на сифилис са регистрирани през октомври в Сливен и региона, по официални данни на РЗИ. От началото на годината броят им е общо 20. Лекари-специалисти коментираха, че в не малко от тях са регистрирани пресни форми на болестта, които са остро заразни. Болните са млади хора, в активна полова възраст. По техни сведения, някои се завръщали заразени след престой в чужбина, където пребивавали сезонно за работа. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.11.18", "title": " Откриха сифилис на 11-годишно момиченце"}
{"url": "https://trud.bg/%d0%ba%d0%be%d1%80%d0%bd%d0%b5%d0%bb%d0%b8%d1%8f-%d0%bd%d0%b8%d0%bd%d0%be%d0%b2%d0%b0-%d0%bf%d1%80%d0%b5%d0%bf%d1%83%d1%81%d0%ba%d0%b0-%d0%bf%d1%80%d0%b5%d0%b7-%d0%bf%d0%bb%d0%b0%d0%bd%d0%b8%d0%bd/", "text": "След  , който се състоя вчера, лидерът на левицата Корнелия Нинова използва фейсбук, за да демонстрира как релаксира сред природата. „Време е за зареждане на силите. Едно препускане през планината и си нов човек“, написа Нинова в своя личен профил. Облечена в типично каубойски дрехи, Нинова се снима в конюшната на конната база, която е посетила. Макар и лидерът на БСП да твърди, че препуска през планината, на кадрите се вижда, че е яздила с повод държан от инструктор. Под поста си Нинова получи редица комплименти, но имаше и някои негативни като: „И не бързайте с прибирането“ и „Не се правете на модел, госпожо Нинова!“. Припомняме, че преди 2 години Корнелия отново се качи на кон, ", "date": "2019.11.18", "title": " Корнелия Нинова препуска на кон през планината"}
{"url": "https://trud.bg/%d0%b0%d0%bd%d0%b3%d0%bb%d0%b8%d1%8f-%d0%b2-%d0%b3%d0%be%d0%b4%d0%b8%d0%bd%d0%b0%d1%82%d0%b0-%d0%bd%d0%b0-%d1%80%d0%b5%d0%ba%d0%be%d1%80%d0%b4%d0%b8%d1%82%d0%b5/", "text": "Англия живее в годината на рекордите и мечтае за първа в историята европейска титла. Всеки мач на „трите лъва“ носи някакво специално постижение. Сърцата на английските национали не трепнаха от подкрепата на косоварите, от аплодисментите на химна и благодарностите за независимостта на страната. Англия мина през Прищина с 4:0. И така само в тези квалификации отборът вкара 15 гола само на Балканите – 5:1 в Подгорица и 6:0 в София. Най-голямото разстояние е между нашата и черногорската столица – 333 км. Едва за втори път в историята си Англия вкара 38 гола в една календарна година – в 10 мача. През 1966-а, когато тимът печели световната титла, в 17 двубоя също има толкова попадения. Рекордът датира от 1908-а, но е типичен за зародиша на футбола – 39 гола в 7 срещи. Хари Кейн вече е №1 в историята на националния отбор. Нападателят се разписа във всички 10 квалификации, както и в последните шест официални срещи. Никой друг капитан не е бележел толкова често в историята на Англия. Кейн има 12 гола през 2019 година и с това изравни рекорда на Джордж Хилсдън (1908 г.) и Дикси Дийн (1927 г.). За националния отбор Кейн вече е вкарал 32 пъти в 45 мача. Най-добрият партньор на капитана е Рахим Стърлинг. Двамата са изработили шест попадения в кампанията за Евро 2020, в която са били заедно на терена в продължение на 477 минути. Това означава техен гол на всеки 80. Англия има само една загуба в последните си 24 официални двубоя. Тя дойде в Прага – 1:2, но по никакъв начин не притесни първото място на „трите лъва“. В този дълъг период „трите лъва“ имат 15 сухи мрежи. Победата в Прищина доведе и до клубни постижения. Мейсън Маунт стана най-младият футболист на „Челси“ с гол за националния от 60 години насам. Нападателят вкара последното попадение на 20 години и 311 дни. През 1960-а Джими Грийвс бе точен на 20 години и 277 дни. Маркъс Рашфорд пък е седмият футболист на „Манчестър Юнайтед“, който има 10 гола за Англия. Повече от него са вкарали сър Боби Чарлтън (49), Уейн Руни (44), Брайън Робсън (25), Томи Тейлър (16), Пол Скоулс (14) и Дейвид Бекъм (11). „ Вече вярваме, че сме една от най-силните футболни нации при националните отбори“, възкликна селекционерът Гарет Саутгейт.", "date": "2019.11.18", "title": " Англия в годината на рекордите"}
{"url": "https://trud.bg/%d0%b0%d0%bf%d0%b8-%d0%bd%d0%b5-%d0%b5-%d0%b2%d1%8a%d0%b7%d0%bb%d0%b0%d0%b3%d0%b0%d0%bb%d0%b0-%d0%b8%d0%b7%d0%bf%d1%8a%d0%bb%d0%bd%d0%b5%d0%bd%d0%b8%d0%b5%d1%82%d0%be-%d0%bd%d0%b0-%d0%bd%d0%b8%d0%ba/", "text": "Агенция „Пътна инфраструктура“ не е възлагала изпълнението на никакви дейности край река Вит, свързани с изграждането на участък от АМ „Хемус“. Това съобщиха от агенцията във връзка информацията на някои медии по сигнал от Сдружение „Балканка“. В момента дружеството „Автомагистрали“ извършва изкопи, насипи, водостоци и селскостопански подлези в участък 1 – между 94-ти и 96-ти км. Изгражданите насипи със скален материал са от кариери за инертен материал, с които дружеството има договор за доставка. В тази връзка опитите за внушение, че в изграждането на трасето се влага баластра от р. Вит са невярни. „Автомагистрали“ ЕАД не разполага и не e искала разрешение за добиване на баластра от р. Вит. По повод сигнала от Сдружение „Балканка“ Агенция „Пътна инфрастуктура“ ще изиска допълнителна информация от компетентните институции РИОСВ и Басейнова дирекция „Дунавски район“. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.11.18", "title": " АПИ не е възлагала изпълнението на никакви дейности край река Вит, свързани с изграждането на участък от магистрала „Хемус“"}
{"url": "https://trud.bg/%d1%80%d0%b5%d0%bc%d0%be%d0%bd%d1%82-%d0%be%d0%b3%d1%80%d0%b0%d0%bd%d0%b8%d1%87%d0%b0%d0%b2%d0%b0-%d0%b4%d0%b2%d0%b8%d0%b6%d0%b5%d0%bd%d0%b8%d0%b5%d1%82%d0%be-%d0%b2-%d1%82%d1%83%d0%bd%d0%b5%d0%bb-3/", "text": "Утре се ограничава движението в изпреварващата лента в тунела „Траянови врата“ на АМ „Тракия“ в посока Бургас, поради ремонт на пожаро-известителната система. Това съобщиха от пресслужбата на Агенция „Пътна инфраструктура“. Трафикът ще се осъществява в активната лента. Агенция „Пътна инфраструктура“ призовава шофьорите да карат със съобразена скорост и повишено внимание. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.11.18", "title": " Ремонт ограничава движението в тунел „Траянови врата“ на „Тракия“ в посока Бургас"}
{"url": "https://trud.bg/%d0%b2%d0%bb%d0%b0%d0%ba-%d0%bf%d1%80%d0%b5%d0%b3%d0%b0%d0%b7%d0%b8-%d0%bb%d0%b5%d0%b3%d0%bd%d0%b0%d0%bb-%d0%bd%d0%b0-%d1%80%d0%b5%d0%bb%d1%81%d0%b8%d1%82%d0%b5-%d0%bc%d1%8a%d0%b6-%d0%ba%d1%80%d0%b0/", "text": "Мъж е прегазен от бърз влак, докато е лежал на железопътни релси близо до гара „Костенец“, предаде dir.bg. Сигналът за инцидента е подаден 12.18 часа. Извършен е оглед на местопроизшествието и е образувано досъдебно производство.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.11.18", "title": " Влак прегази легнал на релсите мъж край гара „Костенец“"}
{"url": "https://trud.bg/%d0%b1%d0%be%d1%80%d0%b8%d1%81%d0%be%d0%b2-%d1%82%d1%80%d1%8a%d0%bc%d0%bf-%d0%bf%d1%80%d0%be%d0%b1%d0%b8%d0%b2-%d0%b8%d0%bb%d0%b8-%d0%ba%d0%be%d0%bd%d0%b3%d1%80%d0%b0%d1%87/", "text": "Ще спечелим, ако по време на срещата нашият премиер излезе от брюкселската рамка и потърси собствения глас на България На 25 ноември българският министър-председател Бойко Борисов ще бъде на официално посещение в САЩ. Гвоздеят, разбира се, е срещата с американския президент Доналд Тръмп. Това няма да е първата възможност за г-н Борисов за разговор пред камината в Белия дом. През 2012 г. по стечение на дипломатическия календар, той стана първият европейски правителствен ръководител, който беше приет от току-що встъпилия във втория си мандат президент Барак Обама. Без да се броят многобройните работни срещи в рамките на международни форуми по линия на ООН или НАТО, хрониката на двустранните дипломатически отношения България-САЩ след 1989 г. свидетелства, че на официални визити в Белия дом са приемани и премиерите Филип Димитров, Стефан Софиянски, Иван Костов, Симеон Сакскобургготски и Сергей Станишев. На ниво държавен глава България е влизала в Белия дом чрез президентите Желю Желев, Петър Стоянов и Георги Първанов. Срещата Борисов-Тръмп се подготвя повече от година с поредица от срещи на ниво дипломатически ведомства, а през последните дни правят впечатление и срещите на г-н Борисов с американските посланици у нас и в Гърция, както и с помощник-държавния секретар на САЩ Кристофър Форд. Очаква се ключовите акценти в разговорите в Белия дом да са „Турски поток“, АЕЦ „Белене“, сигурността в Черноморския регион и на Балканите. Целият въпрос е дали българската страна ще успее да надхвърли рутината на досегашните визити, която се свежда главно до поддържане на стратегическото партньорство между двете страни, скрепено от съюзническите отношения в НАТО, а от българска страна – с поставянето като централен въпрос на отпадането на визовия режим за български граждани. Благоприятни предпоставки за извеждане на двустранните отношения на ново ниво, с нови и още по-конкретни инициативи и сфери на сътрудничество, без съмнение има. Това е преди всичко идеологическият обрат, който извърши Доналд Тръмп в американската политика. Той върна в мейнстрийма философията на традиционните американски консерватори, които за последен път бяха на власт при Ричард Никсън и неговия първи дипломат Хенри Кисинджър, но от Рейгън насам, бяха изтласкани от глобалистката доктрина, налагана от симбиозата на неоконсерватори и неолиберали, която беше превзела върхушките и на двете американски партии – Републиканската и Демократическата. При срещата на г-н Борисов с Обама през 2012 г. параметрите на официалната американска политика бяха: еднополюсен свят с господстваща суперсила САЩ, която поддържа международния ред като „световен полицай“, изгражда активно евроатлантическия вектор, разглежда Европейския съюз като привилегирована периферия и ключов съюзник и поставя като елемент на своята национална сигурност изграждането на глобален пазар без административни и политически бариери (неолибералният модел на глобализация). На 25 ноември г-н Борисов ще се ръкува с Доналд Тръмп в съвършено различна реалност, чиито параметри бяха зададени от доктрината, оповестена от американския лидер още по време на предизборната му кампания, а в последствие официализирани в Стратегията за национална сигурност на САЩ, утвърдена на 17 декември 2017 г. Изготвянето на такъв концептуален документ, който синтезира визията на САЩ за приоритетите на националната сигурност, се предвижда от закона „Голдуотър-Никълс“, гласуван през 1986 г. Досега са приемани общо 17 такива документа. Именно сравнителният анализ на досегашните стратегии с тази от 2017 г. показва дълбочината на промяната, която въвежда 45-я американски президент във външнополитическия курс на страната. През изминалите три години Тръмп беше ключов фактор за пренареждане в дълбочина на геополитическата архитектура на света. И това трябва да бъде осмислено през призмата на българските национални интереси. След 2016 г. САЩ започнаха последователен демонтаж на статуквото на неолибералния глобализъм. Ерозията на националната държава в полза на наднационални власти и елити беше заменена с възраждане на суверенитета като водещо начало в американската политика и неглижиране и дори бламилане на ключови институции на глобалното управление – Световната търговска организация, Парижкото споразумение за климата, Г-7, ООН. В духа на икономическия национализъм бяха отменени или ревизирани неолибералните споразумения за свободна търговия. Доктрината „Тръмп“, отчитайки обективните реалности в света, е ориентирана към многополюсен свят, в който международния ред се регулира от острата конкуренция и баланси между трите световни военно-политически колоса – САЩ, Русия и Китай. ЕС е разглеждан като регионален фактор, който няма място „на масата на преговорите“ между Вашингтон, Москва и Пекин. Цялостно е ревизирана досегашната линия на силово господство на САЩ в Близкия изток. Все в тази логика Белият дом залага повече на двустранните отношения, които отчитат националните специфики, а не на мултилатерализма, с който старото статукво се опитваше да налага глобална матрица за развитие и решаване на световните проблеми. Месианският подход на глобалистите беше трансформиран в „принципен реализъм“. По думите на президента Тръмп САЩ не се стремят да налагат своя начин на живот на други народи, а да дават пример на всички останали. А вече пред две сесии на Общото събрание на ООН американският лидер заявява еднозначно: „отхвърляме идеологията на глобализма и възприемаме идеологията на патриотизма“. По отношение на Балканите, към традиционната сдържаност, която републиканските администрации поддържат за разлика от активната политика на демократите към нашия регион, сега се прибавя и едно засега невидимо потвърждаване на зони на влияние, в което Сърбия е оставена в „руския сектор“. В тази връзка е политическа наивност да се смята, че разрешението на родното външно министерство за преминаване на руски военно-транспортни самолети с ракетни комплекси с С400 за Сърбия е станало без съгласието на Вашингтон. За съжаление, впечатлението е, че българското държавно ръководство все още се движи по инерцията на стария ред, който слезе от сцената с Обама и Хилъри Клинтън. Това трябва да се промени. Как България се вписва по най-добър за страната ни начин в новите геополитически реалности е ключов въпрос, който изисква всестранен анализ и мобилизиране на експертния потенциал и институционалните усилия за формиране на единна държавна позиция. Струва ми се, че България само ще спечели, ако при срещата с президента Тръмп г-н Борисов излезе от брюкселската рамка и потърси собствения глас на България. За Тръмп далеч по-важни са преките, двустранни отношения с държави със самостоятелни позиции, а не с Брюксел и онези, които безусловно следват дневния ред на ЕС в отношенията със САЩ. Визите са прекалено нисък хоризонт, за да продължават да бъдат основното българско „искане“. Трябва да очертаем готовност за нови измерения на стратегическо партньорство, като например ангажирането на българския научен и технически потенциал в космическите инициативи на САЩ. Позицията срещу милитаризирането на Черно море, аргументирана през призмата на икономическите интереси на България, има много повече шансове да бъде чута от Тръмп днес, отколкото от Обама, Клинтън или Буш преди. Пак за разлика от предходните американски администрации, сега българският премиер има шанс да бъде чут, ако адекватно формулира позицията на България по отношение на Русия. Ние сме направили своя избор като лоялен партньор на САЩ и ЕС, но това не предполага враждебно отношение към Москва, освен ако Кремъл не заплашва националната ни сигурност. Имаме исторически дадености, които правят обществените нагласи към Русия диаметрално противоположни на тези в Полша или Прибалтика. И досегашната линия на глобалистите във Вашингтон да насъскват едно радикално политическо малцинство у нас в духа на пещерната русофобия е безперспективно и дори дискредитира Америка в очите на общественото мнозинство в България. Формулата „не е нужно да мразиш Русия, за да обичаш Америка“ може да се впише в прагматизма и принципния реализъм на доктрината „Тръмп“. Енергийната диверсификация, за която Борисов полага похвални усилия е силен коз в полза на такава линия. Това би позиционирало страната ни по съвършено различен начин и в рамките на ЕС. Вместо „йесмени“, ще изградим самостойна позиция и ясно дефинирани национални интереси, с които Брюксел, Берлин и Париж следва да се съобразяват. Разбира се, това са само разсъждения. Предстои да видим дали българската държава ще осмисли по нов начин своето място на международната арена или ще останем в коловоза на визите, клетвите за вярност и ведрото „конграчюлейшънс“. *Автор на монографията “Доктрината “Тръмп” срещу неолибералния глобализъм”, издадена от “Маркет пул”.", "date": "2019.11.18", "title": " “Борисов-Тръмп”: пробив или “конграчюлейшънс”\t"}
{"url": "https://trud.bg/%d0%bd%d0%b0%d0%bc%d0%b0%d0%bb%d0%b8%d1%85%d0%b0-%d0%bf%d1%80%d0%b8%d1%81%d1%8a%d0%b4%d0%b0%d1%82%d0%b0-%d0%bd%d0%b0-%d0%b0%d0%ba%d1%83%d1%88%d0%b5%d1%80%d0%ba%d0%b0%d1%82%d0%b0-%d0%b5%d0%bc%d0%b8/", "text": "Софийският апелативен съд е намалил с 2 години присъдата на акушерката Емилия Ковачева, която е обвиняема за опита за убийство на новородената Никол през април 2015 година, предаде Dir.bg, позовавайки се на свои източници в съда. Така, според апелативните магистрати, Ковачева трябва да лежи 16 години в затвора вместо 18 г., както постанови през септември 2017 г. Софийският градски съд. Акушерката трябва да плати и 400 000 лв. обезщетение на родителите на момиченцето. Размерът на обезщетението не е променян. Решението на второинстанционния съд е постановено миналия месец, но все още не е обявено официално, тъй като тече процедурата по оповестяване на страните. Делото бе гледано от 3-членен състав на Софийския апелативен съд. Предстои да бъдат оповестени и мотивите. Емилия Ковачева още е под домашен арест в дома на родителите си в Самоков. Мярката й за неотклонение не е променяна от септември 2015 г. На 17-и срещу 18 април 2015 г. през нощта акушерката преби с юмруци и шише и души новороденото момиченце, защото плачело повече от другите новородени в отделението и я изнервяло. Боят бе записан от видеокамерите в неонатологията на „Софиямед“, а животът на Никол бе спасен от лекарите в друга столична болница. Медицинската експертиза по случая сочи, че бебето е удряно около 30 пъти, както и че не може да се каже със сигурност дали счупването на черепа и получените кръвоизливи ще повлияят на нормалното развитие на Никол. Освен това след инцидента момиченцето е получило епилепсия, която семейството продължава да лекува. Има и засегнат очен нерв. „Бесен съм най-много на себе си, че не можах да защитя детето си. Със съпругата ми сме „Парагаф 22″. Ако не даваме медикаменти на Никол, тя прави гърчове, но с хапчетата се увреждат черният дроб, бъбреци, яйчници“, разказа през юни т.г. бащата пред съда. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.11.18", "title": " Намалиха присъдата на акушерката Емилия Ковачева"}
{"url": "https://trud.bg/%d0%b7%d0%b0%d0%b4%d1%8a%d1%80%d0%b6%d0%b0%d1%85%d0%b0-%d0%b1%d1%8a%d0%bb%d0%b3%d0%b0%d1%80%d0%ba%d0%b0-%d0%b7%d0%b0-%d0%be%d0%b1%d0%b8%d1%80%d0%b8-%d0%bd%d0%b0-%d0%ba%d0%be%d0%bb%d0%b8-%d0%b2-%d0%b3/", "text": "Двама българи, мъж и жена, са били преследвани няколко часа от гръцката полиция. Полицаи ги засекли да обират камион до Катерини, подали сигнал за арест, но българите се качили в личната си кола, направили опит да прегазят полицаите и с много висока скорост се насочили към границата, предава  Те изоставили колата до граничния пункт „Промахон“ и направили опит да напуснат Гърция. 44-годишната българка е арестувана и предадена на прокуратурата в Катерини, издирва се мъж на 50 години. По време на разследване е доказано, че за една година те са извършили поне 13 обира на коли и са откраднали над 18 хиляди евро и ценни предмети. Арестуваната българка признала пред полицията, че заедно с 50-годишния й приятел обирали коли от паркинги в близост до Лариса и Катерини. Използвали заглушител за алармите на автомобили. Идвали често в Гърция, всеки път с различни коли, за да се предпазят от разпознаване от охранителни камери. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.11.18", "title": " Задържаха българка за обири на коли в Гърция, издирват приятеля й\t"}
{"url": "https://trud.bg/%d0%be%d1%81%d1%81%d0%b5-%d0%b8%d0%b7%d0%b1%d0%be%d1%80%d0%b8%d1%82%d0%b5-%d0%b2-%d0%b1%d0%b5%d0%bb%d0%b0%d1%80%d1%83%d1%81-%d1%81%d0%b0-%d0%be%d0%bf%d0%be%d1%80%d0%be%d1%87%d0%b5%d0%bd%d0%b8/", "text": "Произведените вчера парламентарни избори в Беларус са опорочени от „сериозни ограничения на основните свободи“, заяви днес Организацията за сигурност и сътрудничество в Европа (ОССЕ), цитирана от ДПА. „Преминалите избори не съответстват на важни международни стандарти за демократично гласуване“, заяви ръководителката на мисията от наблюдатели на ОССЕ Маргарета Седерфелт, цитирана от ТАСС и БТА. Тя каза, че съществени недостатъци при преброяването на гласовете поставят под съмнение обективността на процеса и обявяването на резултатите и подчерта нуждата от цялостна реформа на изборното законодателство. Седерфелт отбеляза също, че недостатъчните защитни механизми в деня на изборите и по време на предварителното гласуване са се отразили негативно върху обективността на изборния процес. Организацията, която наблюдаваше протичането на изборите в цялата страна, отбелязва, че е имало „атмосфера на сплашване“ на политическата опозиция, заяви Седерфелт на пресконференция в Минск. Избирателите са насърчавани да гласуват само за одобрени от властите кандидати, заяви представителката на ОССЕ, като се позова на констатациите на близо 400 свои наблюдатели. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.11.18", "title": " ОССЕ: Изборите в Беларус са опорочени"}
{"url": "https://trud.bg/%d0%bb%d0%be%d0%b2%d0%b5%d1%87-%d0%b2%d1%8a%d0%b2%d0%b5%d0%b6%d0%b4%d0%b0-%d0%b2%d0%be%d0%b4%d0%b5%d0%bd-%d1%80%d0%b5%d0%b6%d0%b8%d0%bc/", "text": "В Ловеч отново се въвежда режим на водата заради намалелия дебит на водоизточниците, съобщава  . От тази вечер водоподаването ще бъде спирано от 23,00 ч. до 06,00 ч. Изпълнителният директор на „ВиК“ – Ловеч Данаил Събевски обясни: „Дебитът на водоснабдителна група „Черни Осъм“ отново е паднал до 300 литра в секунда, което не е достатъчно да задоволи нуждите за питейно-битово водоснабдяване“. Събевски допълни, че за нормално водоподаване в общините Ловеч и Плевен е необходим дебит от 400–450 л/сек. Той уточни, че засега няма опасност от по-сериозен воден режим в региона. „Като гледаме прогнозите би трябвало да нямаме проблеми да се оправим в рамките на този режим“, каза Събевски. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.11.18", "title": " Ловеч въвежда воден режим"}
{"url": "https://trud.bg/%d1%82%d1%83%d1%80%d1%81%d0%ba%d0%b8-%d0%bf%d1%80%d0%b5%d0%b2%d0%be%d0%b7%d0%b2%d0%b0%d1%87-%d0%ba%d1%83%d0%bf%d1%83%d0%b2%d0%b0-10-%d1%81%d0%b0%d0%bc%d0%be%d0%bb%d0%b5%d1%82%d0%b0-%d0%b1%d0%be/", "text": "Турският превозвач „Сън Експрес“ съобщи, че купува 10 самолета „Боинг“ 737 MAX 8, заедно с предишна поръчка за 32 самолета на компанията, гласувайки доверие на заземения модел. „Имаме пълна увереност, че „Боинг“ ще ни достави безопасен, надежден и ефективен самолет“, каза изпълнителният директор на авиокомпанията Йенс Бишоф, допълвайки, че за сделката ще бъдат платени 1,2 млрд. долара. „Очевидно е, че това изисква безспорна летателна годност на модела, гарантирана от всички съответни органи“, подчерта той. Това се случи на международното авиационно изложение в Дубай, което ще продължи до четвъртък и привлича големи търговски и военни компании от целия свят, както и по-малки производители. Съединените щати са с най-голямо присъствие като чужда страна с представени над 100 компании. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.11.18", "title": " Турски превозвач купува 10 самолета „Боинг“ 737 MAX за 1,2 млрд. долара"}
{"url": "https://trud.bg/%d0%b2%d0%b5%d0%bb%d0%b8%d0%ba%d0%be-%d1%82%d1%8a%d1%80%d0%bd%d0%be%d0%b2%d0%be-%d1%81-%d0%b1%d0%be%d0%b3%d0%b0%d1%82-%d0%ba%d1%83%d0%bb%d1%82%d1%83%d1%80%d0%b5%d0%bd-%d0%ba%d0%b0%d0%bb%d0%b5%d0%bd/", "text": "С богат културен календар, в който всеки може да намери своя жанр и събитие, Велико Търново ще посрещне коледните и новогодишните празници. Програмата започва в средата на тази седмица с детския празник „Коледна въртележка“. Тогава официално ще бъде включена празничната украса на града. Актьорите от Театър „ВЕСЕЛ“ ще забавляват малки и големи с куклено шоу, а редом с коледните светлини небето ще бъде обагрено от атрактивни фойерверки. Над 20 са музикалните събития в календара. Своите традиционни концерти в дните до Рождество Христово ще изнесат детски и ученически формации и състави, Хор „Кантилена“, туристическо дружество „Трапезица“, „Джуниър бенд“ към СУ „Емилиян Станев“, формациите към Читалище „Надежда“, Биг Бенд Велико Търново, оркестърът на Музикално-драматичния театър „Константин Кисимов“ заедно с вокална група „Пеещи камбанки“, ДЮФА „Българче“ и др. Сред музикалните събития е също уникалният концерт „На 8 рояла“, в който 16 пианисти ще зарадват публиката с шедьоврите на класиците. Датата е 20 ноември, началото е в 19,00 ч., а мястото е ДКС „Васил Левски“. Също там, но на 29 ноември в 19,00 ч. е благотворителният концерт спектакъл на трупата на Нешка Робева. Ден по-рано в Изложбени зали „Рафаел Михайлов“ ще звучат творби на Йозеф Хайдн и Феликс Менделсон Бартолди. Класическите произведения ще бъдат изпълнени от трио в състав Анна Фурнаджиева /цигулка/, Франческо Мариоци /виолончело/ и Тодор Петров – пиано. В края на този месец във Велико Търново ще гостува и Руският държавен балет на лед с популярните постановки „Лебедово езеро“ и „Лешникотрошачката“. На 29 ноември официално ще бъде открит и Коледният базар в парк „Марно поле“, който ще работи без прекъсване всеки ден до 31 декември включително. Три ще са изданията на работилничките за деца – на 14 и 21 декември, когато малчуганите и техните родители ще творят играчки за коледната елха, както и на 28 декември – за изработка на сурвакници. Над 10 изложби ще зарадват почитателите на художественото изкуство. На 21 ноември в ИЗ „Рафаел Михайлов“ започва IV Национално биенале на рисунката, а от 26 до 30 ноември там ще бъде представена атрактивната експозиция „Историческо величие“, включваща картини, съкровища, предмети и литература. Съпътстващи събития са няколко образователни програми и анимация за деца, както и екскурзоводски беседи. На 4 декември в Регионалния исторически музей официално ще бъде дарен бюстът на генерал Сава Муткуров, изработен по инициатива на едноименния комитет. Поводът е рождението на бележития българин, а изложба ще напомни за живота и делото му.  Представени ще бъдат новите книги на авторите Христо Добротинов, Йорданка Ненчева, Милка Денева. Три ще са безплатните прожекции на аудиовизуалния спектакъл „Царевград Търнов“ – звук и светлина“ – на 8, 25 и 30 декември от 19,00 ч. В новогодишната нощ жителите и гостите на Велико Търново ще бъдат забавлявани от Графа, а по време на изпълненията му ще има атрактивно лазерно шоу. В програмата участват също Ансамбъл „Искра“ и дует „Инилия“. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.11.18", "title": " Велико Търново с богат културен календар и изненади за децата за Коледа"}
{"url": "https://trud.bg/%d0%b7%d0%b0%d1%89%d0%be-%d0%b5-%d0%bd%d0%b5%d1%80%d0%b2%d0%b5%d0%bd-%d0%bf%d0%be%d0%b1%d0%b5%d0%b4%d0%b8%d1%82%d0%b5%d0%bb%d1%8f%d1%82/", "text": "Защо победителят в изборите изостави досегашния си великодушен тон към загубилите противници и даде воля на нервите си? Защо така злобно нападна опозицията – лява и дясна, и естествено, допусна големи грешки? Обвини „градската десница“, че били деца на номенклатурата, което звучи абсурдно за родените на булевардите „Раковски“ и „Витоша“, с което ги хвърли в обятията на левицата. На тези въпроси известен социолог даде логичното обяснение, че това е следизборна реакция на страха, който е изпитвал особено за битката за София. Споделям тази оценка. За Борисов тези избори бяха особено важни в неговия поход за преместването му на отсрещния тротоар на „Дондуков“. През март публикувах в тази рубрика коментара „Дилемата на премиера Борисов“. Ето част от тази прогноза: „Житейската дилема на Бойко Борисов е дали не е дошъл моментът да се оттегли от активната политика и да заживее спокойно, необезпокояван, радващ се на постигнатото, като в същото време си запази контрол над политическите лостове. Ясно е, че това не означава Борисов да се оттегли в Банкя или някъде другаде и да бъде забравен. Първо, невъзможно е да бъде забравен. И второ, самият той няма да издържи на самотата. Накратко – овладяването на президентския пост е най-добрата формула за бъдещето на Бойко Борисов… За да се случи неговата президентска мечта преди самите президентски избори, той трябва да спечели всички други избори в близките две години. Така той е осъден да изиграе най-силните си политически карти в този период, за да се оттегли след това на спокойствие, да играе тенис и футбол и да се прегръща с чуждите лидери.“ Така, докато пионките играят отвличащи вниманието етюди, Борисов плете своята мрежа за реализиране на личните си планове. Само през фокуса на тези планове могат да бъдат разбрани неговите ходове, които чертаят пътя на актуалната българска политика. Включително и нервните му изблици. Сред тези най-силни карти, с които той играе са и укрепването на доверието, с което се ползва сред могъщите съюзници в САЩ, НАТО и ЕС. Ето защо бе толкова важно да покаже съюзническа вярност като България закупи именно от САЩ самолетите Ф-16. Като видяхме как неистово ни натискаха американските фактори за тази сделка, можем да предположим какво печелят тези, които са я реализирали. Във властови план, не във финансов. Сега на Борисов му предстои изключително важно посещение в САЩ и среща с Тръмп. За да извлече максимум ползи от тази среща, той полага всестранни усилия, включително и фамилиарното гушкане и целувки с г-жа Херо Мустафа – новият посланик на САЩ у нас. Като се знае, че Тръмп ще постави като основен въпроса за силното руско влияние в България, става обяснимо защо по никое време България обвини в шпионаж руски дипломат и го изгони от България. Обвинени в шпионаж в полза на Русия бяха и легалните русофили. И тук започва една от най-любопитните загадки в тайните ходове на премиера Борисов. Изненадващо Русия не реагира на шпионската афера по стандартния начин – с реципрочното изгонване на български дипломат. Защо? По закона за конспирацията трябва да си зададем въпроса „Нима Борисов има някакви тайни договорки с Путин?“ Също така изненадващо обвиненият в шпионаж Малинов замина за Москва, където лично Путин го награди с орден за укрепване на българо-руските отношения! Предупреждение ли бе това към Борисов или договорен знак? Тези ходове объркаха и дежурните русофоби у нас и те премълчаха. Объркани са явно и анализаторите от солидно британско издание, които прогнозираха предсрочни избори у нас. Объркани бяха как да отговорят и нашите клакьори, свикнали да се движат в цветовата гама на черно и бяло. Управлението на ГЕРБ излезе още по-стабилно от изборите, така че нямало нужда от предсрочни избори. Да уточним – опитните политици прибягват до предсрочни избори в два случая. Първо, когато са напълно сигурни, че към момента все още могат да спечелят едни предсрочни избор, но не и редовните избори, когато им дойде времето. В такъв случай е изгодно да насрочиш предсрочни избори и да удължиш мандата си с още някоя година. Второ, когато си много слаб и постъпваш коректно, като прекратяваш агонията и лекуваш партията си, докато е в опозиция. Случаят очевидно не е такъв. Само Борисов си знае колко напрежение са му стрували тези местни избори, в които бе изправен пред опасността да загуби столицата, а това отдалечаваше двете сгради на властта на „Дондуков“ на непреодолимо разстояние. При толкова големи очаквания, нервното напрежение ще нараства, няма да има спокойствие. Няма да го донесе и визитата във Вашингтон. Както и да завърши, това не е гаранция, че българските гласоподаватели ще са много впечатлени. Навремето Иван Костов посети САЩ в самото навечерие на редовните парламентарни избори, които загуби с голямо огорчение.   Когато властта си повярва Когато властта реши, че е вече много силна, защото е спечелила едни избори, тогава тя се изкушава да демонстрира сила. Вероятно затова сега налага такава непопулярна мярка, като заплащането на първия ден от болничните. Освен това взима мерки да укрепи своето могъщество. И тогава идва редът на медиите. Вероятно затова бе създадена нова група за промени в медийния закон.  Както и да изглежда балансиран състава на тази група, ясно е, че ще вземе удобни за властта решения. Затова би било полезно отсега да се съобщи какво иска властта от тях. От това ще проличи дали ще бъде защитен обществения характер на БНТ и БНР.", "date": "2019.11.18", "title": " Защо е нервен победителят?\t"}
{"url": "https://trud.bg/%d0%b2%d0%b8%d1%86%d0%b5%d0%bf%d1%80%d0%b5%d0%bc%d0%b8%d0%b5%d1%80%d1%8a%d1%82-%d0%bc%d0%b0%d1%80%d0%b8%d1%8f%d0%bd%d0%b0-%d0%bd%d0%b8%d0%ba%d0%be%d0%bb%d0%be%d0%b2%d0%b0-%d1%89%d0%b5-%d1%83%d1%87-3/", "text": "Заместник министър-председателят по икономическата и демографската политика Марияна Николова ще участва в Петото издание на международния бизнес форум „Индия-Европа 29“, който ще се проведе в Делхи, Индия, на 20 и 21 ноември 2019 г. Тя ще участва в откриващата сесия, където ще представи България като привлекателна дестинация за инвестиции и развиване на бизнес, съобщават от Министерски съвет. В делегацията, водена от вицепремиера Николова, ще бъдат заместник-министърът на туризма Любен Кънчев, заместник-министърът на транспорта, информационните технологии и съобщенията Велик Занчев и председателят на Изпълнителната агенция за насърчаване на малките и средните предприятия Бойко Таков. Преди старта на бизнес форума „Индия-Европа 29“, вицепремиерът Николова ще открие интерактивна среща между Българска търговско-промишлена палата и Федерацията на индийските търговско-промишлени палати. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.11.18", "title": " Вицепремиерът Марияна Николова ще участва в международнен бизнес форум в Делхи"}
{"url": "https://trud.bg/%d1%86%d0%b8%d1%86%d0%b8%d0%bf%d0%b0%d1%81-%d0%b8%d1%81%d0%ba%d0%b0-%d0%b8-%d0%b3%d0%be%d0%bb%d1%8f%d0%bc-%d1%88%d0%bb%d0%b5%d0%bc/", "text": "Стефанос Циципас хвърли ръкавицата на величията в мъжкия тенис и обяви, че ще сложи край на доминацията на „голямата тройка“ в турнирите от Големия шлем. Гъркът спечели титлата от АТП финалите в Лондон след фамозен обрат – 6:7 (6), 6:2, 7:6 (4) срещу Доминик Тийм (Австрия).  „Джокович, Федерер и Надал сигурно имат 60 трофея, но вече е време и за нас, по-младите, да започнем да печелим – заяви Циципас. – Или трябва да ги чакаме да се откажат, или да започнем да ги побеждаваме. Аз мога да направя второто. Наясно съм, че казвам много силни думи, но мисля, че съм много близо до тази цел.“", "date": "2019.11.18", "title": " Циципас иска и Голям шлем"}
{"url": "https://trud.bg/80-000-%d0%ba%d1%8a%d1%81%d0%b0-%d0%ba%d0%be%d0%bd%d1%82%d1%80%d0%b0%d0%b1%d0%b0%d0%bd%d0%b4%d0%bd%d0%b8-%d1%86%d0%b8%d0%b3%d0%b0%d1%80%d0%b8-%d0%be%d1%82%d0%ba%d1%80%d0%b8%d1%85%d0%b0-%d0%b2-%d0%ba/", "text": "80 000 къса контрабандни цигари иззе икономическата полиция в Сливен от автомобила на 44-годишен софиянец, съобщиха от ОД на МВР. Проверката на лекия автомобил „Тойота“ е била извършена на 17 ноември. Намерените кутии цигари са били без акцизен бандерол. Водачът на колата е отведен в местното Районно управление на МВР, където е бил задържан за 24 часа. Води се досъдебно производство. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.11.18", "title": " 80 000 къса контрабандни цигари откриха в колата на софиянец"}
{"url": "https://trud.bg/%d0%b3%d0%bb-%d0%b8%d0%bd%d1%81%d0%bf-%d0%b2%d0%b5%d1%81%d0%b5%d0%bb%d0%b8%d0%bd-%d1%80%d0%b0%d0%b9%d0%ba%d0%be%d0%b2-%d0%b5-%d0%bd%d0%be%d0%b2%d0%b8%d1%8f%d1%82-%d0%bd%d0%b0%d1%87%d0%b0%d0%bb%d0%bd/", "text": "Със заповед на министъра на вътрешните работи от 15 ноември 2019 г. гл. инспектор Веселин Райков е назначен за началник на РУ – В. Търново за срок от една година. Той е роден на 1 септември 1984 г. във В. Търново. Започнал е работа в системата на МВР през 2007 г., като разузнавач в РУ „Транспортна полиция“ – Г. Оряховица, след това става разузнавач в сектор „БОП“ – В. Търново,бил е разузнавач и в РУ – В. Търново. През 2016 г. е назначен за началник на сектор „Криминална полиция“ при РУ – В. Търново, където работи до15 ноември 2019 г.", "date": "2019.11.18", "title": " Гл. инсп. Веселин Райков е новият началник на полицейското управление в Търново\t"}
{"url": "https://trud.bg/%d1%89%d0%b5-%d1%80%d0%b0%d0%b7%d0%bf%d0%b8%d1%82%d0%b2%d0%b0%d1%82-%d0%ba%d0%bc%d0%b5%d1%82%d1%81%d0%ba%d0%b8-%d0%bd%d0%b0%d0%bc%d0%b5%d1%81%d1%82%d0%bd%d0%b8%d0%ba-%d0%b7%d0%b0-%d0%bd%d0%b5%d0%b7/", "text": "Полицията е призовала четирима души, за да бъдат разпитани за незаконен лов. Сред тях е и кмета на странджанското село Стоилово Христо Христов. Групата е заподозряна, че отстреляла и разфасовала елен. Горски патрул се натъкнал на бракониерите и било установено, че в багажника на возилото, с което се придвижвали- „Лада Нива”, имало пълно снаряжение за разчленяване и прибиране на дивеча. В багажника на джипа са били открити брадви, найлони и торби. В близост лежал прострелял и елен. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.11.18", "title": " Ще разпитват кметски наместник за незаконен лов"}
{"url": "https://trud.bg/%d0%bc%d1%8a%d0%b6-%d0%b2%d0%bb%d0%b8%d0%b7%d0%b0-%d0%b2-%d0%b7%d0%b0%d1%82%d0%b2%d0%be%d1%80%d0%b0-%d1%81%d0%bb%d0%b5%d0%b4-%d0%be%d0%bf%d0%b8%d1%82-%d0%b7%d0%b0-%d0%ba%d1%80%d0%b0%d0%b6%d0%b1%d0%b0/", "text": "28-годишен мъж влиза за 3 месеца в затвора заради опит за кражба на хранителни стоки. На 12 ноември Асен А. влязъл в търговски обект на голяма верига във Варна и пробвал да задигне колбаси и бонбони, но бил разкрит. Пред Варненския районен съд той си призна вината и сключи споразумение с прокуратурата да лежи зад решетките при строг режим, тъй като извършил деянието в условията на опасен рецидив. Ефективното наказание бе одобрено от магистратите. Определението им е окончателно и влиза в сила веднага. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.11.18", "title": " Мъж влиза в затвора след опит за кражба на колбаси и бонбони"}
