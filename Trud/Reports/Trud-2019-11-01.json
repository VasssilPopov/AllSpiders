{"url": "https://trud.bg/%d0%b2%d0%b8%d1%80%d1%83%d1%81%d0%b8%d1%82%d0%b5-%d0%b2%d0%b5%d1%87%d0%b5-%d0%b2%d0%b8%d0%bb%d0%bd%d0%b5%d1%8f%d1%82-%d1%81%d0%bb%d0%b5%d0%b4-%d0%bc%d0%b5%d1%81%d0%b5%d1%86-%d0%b3%d1%80%d0%b8%d0%bf/", "text": "Ваксините излизат много по-евтино от лечението Маските като превенция не са абсолютно сигурни Респираторни вируси ни атакуват сега, а след месец се очаква да зачестят случаите на грип. „Инфекциите, които върлуват в момента засягат горните дихателни пътища. Протичат с кихане, хрема и кашлица. В някои случаи се повишава температурата”, заяви пред „Труд” главният държавен здравен инспектор доц. д-р Ангел Кунчев. Заболеваемостта в страната към момента е нормална, но предстои повишаване. „Тези вируси протичат леко и не се налага антибиотично лечение, даже такова би могло да усложни ситуацията”, поясни доц. д-р Кунчев. Здравният инспектор предупреди, че след около месец ще зачестят случаите на грип, а през януари и февруари се очаква пикът му. Грипът умее много бързо да се променя и да ни изненадва с нови щамове. Очаква се да върлуват А (H1N1) „Бризбейн” и А (H3N2) „Канзас”, но тъй като те са отскоро на територията на страната, не са боледували много хора от тях, затова няма изграден имунитет. Доц. д-р Кунчев съветва хората да се ваксинират. Ваксините окончателно ще бъдат налични около средата на ноември, като към момента само една част от тях са у нас. По думите му около 60 000 дози са получени и разпределени, като една голяма част от тях са направени в София, разпределени са и на други места. Към средата на ноември ще бъдат получени още ваксини. Броят им тази година е удвоен, а от 2020 година се очаква допълнително да бъде увеличена бройката. Той коментира още, че желаещите да се имунизират трябва да заявят ваксинация при личния си лекар. Хората над 65 години са най-уязвими. Ангел Кунчев обясни също, че у нас все по-малко хора се ваксинират. България и Полша са на дъното на класациите. Здравният инспектор заяви, че най-големият проблем у нас е слабият интерес към противогрипните ваксини, като допълни, че ваксините в много от случаите излизат по-евтино от лечението. Грипът се отразява на различни системи и може да доведе и до сериозни последствия, най-вече за хората с хронични заболявания. Маските като превенция не са абсолютно сигурни, допълни още доц. д-р Кунчев. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.11.01", "title": " Вирусите вече вилнеят, след месец – грип\t"}
{"url": "https://trud.bg/%d0%b6%d0%b8%d1%82%d0%b5%d0%bb%d0%b8-%d0%bd%d0%b0-%d0%b5%d0%b3%d0%b5%d0%b9%d1%81%d0%ba%d0%b8%d1%8f-%d0%be%d1%81%d1%82%d1%80%d0%be%d0%b2-%d0%bb%d0%b5%d1%80%d0%be%d1%81-%d0%b1%d0%bb%d0%be%d0%ba%d0%b8/", "text": "Жители и местни служители на егейския остров Лерос в петък блокираха пътнически ферибот, превозващ 40 мигранти от остров Сими, пише Kathimerini. Кметът на Лерос Михалис Колиас протестира срещу плановете за преместване на нови мигранти на острова, където съоръженията, първоначално предназначени за 800 души, в момента са населени с около три хиляди души. Плавателният съд е бил пренасочен за остров Кос.", "date": "2019.11.01", "title": " Жители на егейския остров Лерос блокираха ферибот с мигранти"}
{"url": "https://trud.bg/%d0%bd%d0%be%d0%b2%d0%b8-%d1%81%d1%82%d0%b0%d0%bd%d1%86%d0%b8%d0%b8-%d1%81%d0%bb%d0%b5%d0%b4%d1%8f%d1%82-%d0%b2%d1%8a%d0%b7%d0%b4%d1%83%d1%85%d0%b0-%d0%b2-%d0%ba%d1%80%d0%b8%d1%82%d0%b8%d1%87%d0%bd/", "text": "Платформа и мобилно приложение ще информират гражданите от догодина Въвеждат се мерки още след първия ден на превишение Нови 22 сензорни станции ще следят качеството на въздуха по 9 показателя в критични точки, намиращи се в различни райони на София. Всички сензори вече са монтирани, а в момента се тества новата технология. Данните ще се систематизират в разработен от “Телелинк” и Столичната община индекс, формиран на базата на световния опит и изискванията на ЕК. Ще се следи за превишавания с фини прахови частици – фпч2,5 и ФПЧ10, серен диоксид, азотен диоксид, озон, въглероден окис, температура, влажност и атмосферно налягане. 22-те точки в София, където са поставени станциите, са определени през 2018 г. след задълбочен анализ и цифров модел. Отчетени са фактори като географското положение, застрояване, демография и градски транспорт, както и инфраструктура. Данните от тях ще допълнят информацията от четирите измервателни станции на изпълнителната агенция по околна среда. Измервайки замърсяването в конкретни райони, новите станции ще помогнат за по-детайлното проследяване на източниците му. Устройствата струват около 480 000 евро и могат да се захранват соларно. Финансирането е по програма “Балкани – Средиземно море”. През 2020 г. ще бъдат пуснати специална платформа и мобилно приложение, на които гражданите да следят качеството на въздуха в реално време. “Въвеждахме всички мерки след превишение за два поредни дни, а сега се въвеждат още след първия ден, когато има превишение или прогнозно превишение”, обясни директорът на “Климат, енергия и въздух” на Столична община Теодора Полимерова. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.11.01", "title": " Нови станции следят въздуха в критичните точки на София\t"}
{"url": "https://trud.bg/%d1%80%d1%83%d1%81%d0%ba%d0%b8-%d0%b8-%d1%82%d1%83%d1%80%d1%81%d0%ba%d0%b8-%d0%b2%d0%be%d0%b5%d0%bd%d0%bd%d0%b8-%d0%b7%d0%b0%d0%bf%d0%be%d1%87%d0%bd%d0%b0%d1%85%d0%b0-%d1%81%d1%8a%d0%b2%d0%bc%d0%b5/", "text": "Руската военна полиция за първи път проведе съвместен патрул с турската армия в Северна Сирия, съобщи РИА Новости. „Първият руско-турски съвместен патрул със сухопътни и въздушни части в момента се провежда източно от Дарбасия в Североизточна Сирия в съответствие със споразуменията на турския и руския президент в Сочи на 22 октомври“, съобщи турското Министерство на отбраната в социалната мрежа туитър. Конвой от пет руски и четири турски военни автомобила напусна Дарбасия по обяд. Дължината на маршрута ще бъде 110 километра, скоростта – 40-60 километра в час. Както отбелязва руското министерство на отбраната, патрулът включва руски бронирани машини „Тигър“, „Тайфун“ и бронирани машини „Кирпи“ на Турската гранична служба. Сигурността на колоната се осигурява от бронетранспортьор БТР-82.", "date": "2019.11.01", "title": " Руски и турски военни започнаха съвместни патрули в Северна Сирия"}
{"url": "https://trud.bg/%d0%ba%d0%b0%d0%bd%d0%b4%d0%b8%d0%b4%d0%b0%d1%82-%d0%ba%d0%bc%d0%b5%d1%82%d0%b8%d1%86%d0%b0%d1%82%d0%b0-%d0%bd%d0%b0-%d0%bf%d0%be%d0%bf%d0%b8%d1%86%d0%b0-%d0%bd%d0%b5-%d1%81%d1%8a%d0%bc-%d0%bf%d0%be/", "text": "Огън   колата на кандидат-кметица от село Попица, Община Бяла Слатина. Разследването все още не е установило дали става дума за умишлен палеж, а местните хора недоумяват кой може да е посегнал на съседката им. „Имах гости. Снаха ми ни каза какво точно се случва. Обадихме се веднага на 112 и започнахме сами да гасим автомобила. Органите на реда казаха, че не става въпрос за късо съединение. За мен колата имаше сантиментална стойност. Това беше последното нещо, което закупи съпругът ми преди да почине. Много ми е тежко, но продължаваме напред. Няма да се предам“, заяви Велчева по  . Тя отрече да е получавала заплахи. Така започва ужасът за Недялка Велчева. Виждат, че на 2 метра и половина от къщата гори колата, до която са паркирани и автомобилите на гостите, а единият е с газова уредба и може да стане още по-страшно. „Имаше пламъци и отвътре излизаха, и отвън“, каза още очевидецът Ирина Ангелова. След като огънят е загасен става ясно, че е унищожен двигателят. Колата е скъп спомен на жената не откъм финансова гледна точка. Това е последното нещо, което има от покойния си съпруг. Хората в селото недоумяват кой може да е извършил палежа. По случая в полицията е образувано досъдебно производство, което ще изяснява кой и защо е посегнал на автомобила.", "date": "2019.11.01", "title": " Кандидат-кметицата на Попица: Не съм получавала заплахи"}
{"url": "https://trud.bg/%d0%b1%d1%8a%d0%bb%d0%b3%d0%b0%d1%80%d0%b8%d0%bd-%d1%80%d0%b0%d0%b7%d1%81%d1%82%d1%80%d0%b5%d0%bb%d1%8f%d0%bd-%d1%81-14-%d0%ba%d1%83%d1%80%d1%88%d1%83%d0%bc%d0%b0-%d0%ba%d1%80%d0%b0%d0%b9-%d0%bc%d0%b0/", "text": "Основна версия: Разчистване на сметки между банди Аутопсията била 2 дни заради многото рани Българин на 43 години е застрелян като куче с 14 куршума край испанския курортен град Марбея. Основната версия на полицията е, че убийството е резултат от разчистване на сметки между мафиотски групировки. Това съобщи местното издание Malagahoy. Кървавото престъпление е било извършено на 27 октомври вечерта. Тялото било намерено от полицията в крайпътна канавка няколко часа по-късно. Но едва днес самоличността на жертвата била потвърдена. Името на убития не бе оповестено. Трупът бил направен на решето и се наложило аутопсията му да продължи два дни. Нашенецът живеел в Марбея от 3 години с жена си. Преселили се в Испания от Република Южна Африка. Проверява се каква е била причината да сменят държавата и континента на местожителство. Във фаталния ден българинът бил излязъл на вечеря и след като не се прибрал до късно, разтревожената му съпруга се обадила в полицията. Изяснява дали е бил застрелян в канавката край пътя, или на там само е било изхвърлено тялото му. В Марбея живеят над 1000 българи, които имат своя организация, неделно училище и фолклорна група. През 2017 г. при съвместна акция на испанската полиция и ГДБОП бе разкрита голяма мрежа от сводници, доставяли проститутки от България. Обвинения бяха повдигнати на 62-ма души, девет от които нашенски цигани от Пазарджишко. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.11.01", "title": " Българин разстрелян с 14 куршума край Марбея (обзор)\t"}
{"url": "https://trud.bg/%d0%b0%d0%b2%d1%81%d1%82%d1%80%d0%b8%d1%8f-%d0%b7%d0%b0%d0%b1%d1%80%d0%b0%d0%bd%d0%b8-%d0%bf%d1%83%d1%88%d0%b5%d0%bd%d0%b5%d1%82%d0%be-%d0%b2-%d0%b7%d0%b0%d0%b2%d0%b5%d0%b4%d0%b5%d0%bd%d0%b8%d1%8f/", "text": "Пушачите в Австрия вече няма да могат да изпушат по една цигара, докато си пият кафето в местните ресторанти, барове или кафенета. От днес в тях е забранено да се пуши, съобщи БТА. Това важи и за електронните цигари и наргилетата, предадоха световните агенции. Нарушителите ще бъдат глобявани с до 1000 евро, а заведенията – с до 10 000 евро. Австрия е една от последните европейски страни, която забрани пушенето в заведенията. Близо четвърт от 8,8-те милиона жители на Австрия са пушачи, което е над средното за Европа (18 процента).", "date": "2019.11.01", "title": " Австрия забрани пушенето в заведенията\t"}
{"url": "https://trud.bg/%d0%b5%d0%ba%d0%b8%d0%bf%d1%8a%d1%82-%d0%bd%d0%b0-%d0%bc%d0%b0%d0%bd%d0%be%d0%bb%d0%be%d0%b2%d0%b0-%d0%bf%d0%be%d0%b4%d0%b3%d0%be%d1%82%d0%b2%d1%8f-%d0%bd%d0%be%d0%b2-%d1%81%d1%86%d0%b5%d0%bd%d0%b0/", "text": "Цигани били вербувани да се снимат как гласуват за Фандъкова Мая била във Волуяк, за да се пазари Подготвен е нов сценарий за подмяна на вота тази неделя в София – роми са вербувани да се снимат как гласуват под строй за Йорданка Фандъкова. Това обяви в интервю по Би Ти Ви премиерът и лидер на ГЕРБ Бойко Борисов. По думите му клиповете щели да се разпространяват цял ден в социалните мрежи, за да навредят на кандидата на ГЕРБ. Борисов каза още, че Мая Манолова е била в софийското село Волуяк, за да се спазарява с роми. Информация за това премиерът получил от възмутен човек от екипа на бившия омбудсман. Било му разказано как Мая Манолова подготвяла ромската уйдурма срещу Фандъкова, а Братя Галеви й помагали от чужбина през ромските лидери. „Няма да се учудя, ако и на първи тур са правили подобни магарии”, каза премиерът. Той каза още, че в екипа й работи човек, който навремето, когато за първи път се кандидатирал за кмет на София, му поискал 3 млн. лв., „за да му покаже как се правят избори”. Борисов отказа да издаде името му, като посочи само, че е с „Б”. „Казах му, че нямам толкова пари, аз сега излизам от главен секретар. А той каза: Ще вземеш от Цветелина (б.а. – Бориславова, банкер, по това време – жената до Борисов)”, обясни той. За разликата в резултатите на ГЕРБ  Борисов подчерта, че през 2015 г. вотът е бил след управление на БСП и ДПС. „Управлението винаги намалява популярността, а ние два пъти повече имаме от БСП, спечелихме и София с близо 10%. Резултатът е след 10-годишно управление”, коментира Борисов. Той обясни по-лошия резултат на партията и с факта, че е отстранил много хора и те в момента работели срещу ГЕРБ. На въпроса дали сред тях е бившият Втори в партията Цветан Цветанов той коментира: „Не ми се иска да е така, няма да му прави чест”. „Той сега е в САЩ, като се срещна с президента Доналд Тръмп на 25 ноември, ще разбера какво е правил в Щатите”, каза шеговито се премиерът. Друг фактор за по-слабите резултатите на политическата сила били новите кандидати. За балотажа в София „Мисля, че в неделя разумът ще надделее за балотажа в София на 3 ноември между Фандъкова и Манолова”, отсече премиерът. Той призова Мая Манолова най-накрая да каже чия листа за съветници е подкрепила и чий кандидат е. „Тя екип няма, там е сбироток – има нечистоплътни хора, във физическия смисъл, не се къпят”, каза още Борисов. За протестите срещу Иван Гешев Не подкрепям протестите срещу избора на Иван Гешев за главен прокурор”, заяви Борисов. Според него президентът Румен Радев е нарушил закона в деня на първия тур, като е направил внушението, че премиерът има огромна квота във Висшия съдебен съвет (ВСС). Премиерът отбеляза, че навремето с настоящия съпредседател на „Демократична България” Христо Иванов законово така са решили нещата, че прокурорите да си избират прокурори, а съдиите – съдии. „Така променихме закона и сега трябва да го спазваме”, категоричен беше лидерът на ГЕРБ. За Русия и изгонения техен дипломат „Чест прави поне до днес на Руската федерация, че не реагира реципрочно. Президентът Путин ме познава добре. Той знае, че аз никога не се поддавам на натиск. Когато всички под строй гониха посланици, аз не изгоних. Но когато дипломат на висок пост го хвана да вербува мои началници, мигновено го пъдя”, коментира Борисов по повод шпионския скандал, заради който от България беше изгонен първият секретар на руското посолство у нас. Според премиера човекът от службите, за който е имало опит да бъде вербуван, е бил коректен към родината си, като е разказал всичко навреме. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.11.01", "title": " Екипът на Манолова подготвя нов сценарий за подмяна на вота (обзор)"}
{"url": "https://trud.bg/%d1%81%d0%b0%d1%89-%d0%bf%d1%80%d0%b8%d0%b7%d0%be%d0%b2%d0%b0-%d0%bf%d1%80%d0%b0%d0%b2%d0%b8%d1%82%d0%b5%d0%bb%d1%81%d1%82%d0%b2%d0%be%d1%82%d0%be-%d0%bd%d0%b0-%d0%b8%d1%80%d0%b0%d0%ba-%d0%b4%d0%b0/", "text": "Държавният секретар на САЩ призова правителството на Ирак да се вслуша в „легитимните искания“ на протестиращите, които от месец са на улиците на страната и да проведат сериозно разследване на опитите за тяхното потушаване, съобщи AFP. „Правителството на Ирак трябва да чуе легитимните искания на иракчани, които излязоха на улицата, за да заявят позицията си“, заяви държавният секретар Майк Помпео, призовавайки и двете страни да се въздържат от насилие. „В разследването на правителството на Ирак на насилието в началото на октомври няма достатъчно достоверност и иракският народ заслужава истинска справедливост“, каза той в изявление. Над 250 души са загинали при демонстрациите, избухнали на 1 октомври заради корупцията и безработицата. Протестиращите искат оставката на премиера Адел Абдел Махди, който поддържа топли, макар и сложни отношения със САЩ, както и с Иран. Думите на Помпео дойдоха часове, след като най-високопоставеният шиитски духовник в Ирак великият аятолах Али Систани, който силно влияе върху вземането на решения от правителството, предупреди, че не трябва да се допуска нито един чуждестранен актьор, който да „налага волята си“ в Ирак.", "date": "2019.11.01", "title": " САЩ призова правителството на Ирак да се вслуша в исканията на протестиращите"}
{"url": "https://trud.bg/%d1%81%d0%b2%d0%b5%d1%82%d0%be%d0%b2%d0%b5%d0%bd-%d0%bb%d0%b8%d0%b4%d0%b5%d1%80-%d0%b2-%d0%bf%d1%80%d0%be%d0%b8%d0%b7%d0%b2%d0%be%d0%b4%d1%81%d1%82%d0%b2%d0%be%d1%82%d0%be-%d0%bd%d0%b0-%d0%bc%d0%b5/", "text": "Заместник-министърът на икономиката Лъчезар Борисов връчи сертификат за инвеститор клас „А“ по ЗНИ на изпълнителния директор на БТЛ Индъстрийз“ АД за инвестиционния проект „Изграждане на фабрика за производство на електронна медицинска апаратура“.  Компанията, която вече над 20 години работи в Пловдив  и  е световен лидер в разработването, производството и търговията на електронна медицинска апаратура предвижда да разшири производството си и да  построи нова база в града.  Размерът на инвестицията възлиза на близо 20 млн.лв. , като се очаква  да бъдат открити 200 нови работни места, съобщиха от Министерство на икономиката Зам.-министър Борисов посочи, че регионът се е превърнал в изключително притегателен център за знакови и високотехнологични инвестиции. По думите му Пловдив се е утвърдил като  индустриалната столица на България. Той посочи, че градът е един от лидерите по отношение на ниска безработица, а също и по липсата на икономически неактивно население. BTL Industries е третата по големина компания за производство на физиотерапевтична медицинска техника в света. Компанията е световен лидер в разработката, производството, търговията и сервиза на електронна медицинска апаратура в три направления: Физиотерапия, Кардиология и Естетична медицина. Уредите на компанията се продават в над 120 страни на 6 континента. Производствената й база се намира в Пловдив, разполага и с R&D център.", "date": "2019.11.01", "title": " Световен лидер в производството на медицинска апаратура инвестира в завод в Пловдив"}
{"url": "https://trud.bg/%d0%bd%d0%b8%d0%bd%d0%be%d0%b2%d0%b0-%d0%b7%d0%b0-%d0%bc%d0%b0%d0%bd%d0%be%d0%bb%d0%be%d0%b2%d0%b0-%d1%81%d0%b0-%d0%b3%d0%bb%d0%b0%d1%81%d1%83%d0%b2%d0%b0%d0%bb%d0%b8-%d1%85%d0%be%d1%80%d0%b0%d1%82/", "text": "Ръст от 150 хил. гласа спрямо вота през 2015 г., четвърти поред избори с увеличение на подкрепата към БСП, 72 балотажа и 35 спечелени общини на първи тур – така лидерът на левицата Корнелия Нинова обобщи провелите се в неделя избори. По   допълни, че партията запазва досегашните си „червени“ кметове, а ГЕРБ губят подкрепа. От 900 хил. гласа за листа, което е партийният вот, ГЕРБ получава 800 хил. – те имат намаление, а ние имаме увеличение. Всеки да си го тълкува, както иска. За мен е важна тенденцията, когато една партия трайно намалява подкрепата си, а другата я повишава, това показва отношението на гласоподавателите, коментира лидерът на левицата. Нинова опроверга изказването на премиера Бойко Борисов, че БСП си преписва успеха на Мая Манолова в столицата, защото е независим кандидат. „За Манолова са гласували хората на БСП, следователно и БСП има принос към този успех. Ние не за първи път постъпваме по този начин – от години се стараем да привлечем към нашите програми различни хора. Успяхме с Румен Радев, сега сме издигнали местни авторитети, които са подкрепени и от други партии“, посочи председателят на БСП. По думите ѝ купуване на гласове е имало не само в София, но и в Силистра, където в една от ромските секции ГЕРБ са получили 135 гласа, а БСП – 5. Според Нинова такива резултати има още в Пазарджик, Септември, Монтана, Ветрен, Велинград, Твърдица, Лом, Петрич и др. „Политическият извод &ndash; ромите много обичат Бойко Борисов и ГЕРБ, масово, в цялата страна. Ние се питаме защо – как са стимулирани“, заяви Нинова.", "date": "2019.11.01", "title": " Нинова: За Манолова са гласували хората на БСП, следователно имаме принос към успеха й"}
{"url": "https://trud.bg/%d0%bf%d1%80%d0%be%d1%84-%d0%b0%d1%81%d0%b5%d0%bd-%d0%b1%d0%b0%d0%bb%d1%82%d0%be%d0%b2-%d0%b8%d0%b7%d0%bf%d1%8a%d0%bb%d0%bd%d0%b8%d1%82%d0%b5%d0%bb%d0%b5%d0%bd-%d0%b4%d0%b8%d1%80%d0%b5%d0%ba%d1%82/", "text": "– Проф. Балтов, най-сетне започнаха ремонти на клиниките в „Пирогов“. Удовлетворен и обнадежден ли сте от началото им?   – Изключително съм удовлетворен от това, което се случи и ще продължавам в тази посока, защото съм убеден, че това е вярната посока. Имам професионална мечта и управленска отговорност да модернизираме „Пирогов“ и да я превърнем в европейска болница, не само по качество, но и като среда и оборудване. Защото болница „Пирогов“ е институция и ние сме длъжници не само на софиянци, а на всички български граждани. Щастлив съм, че в лицето на българското правителство намерих съмишленици за каузата „Пирогов“ и силно се надявам, че и занапред ще работим заедно в тази посока. – „Пирогов“ е една от най-важните болници в България, кога ще има европейски вид?  – Силно се надявам това да се случи през следващите 3 години. За съжаление, обновяването на болницата е доста сложен процес, заради факта, че не можем да си позволим прекъсвания на работния режим. Работим 24 часа в денонощието, без почивен ден. Това, което направихме с Клиниката по изгаряния и сградата u, беше изключително мъчително за всички колеги, включително и тези от хирургията, травматологията и неврохирургията. Когато обаче хората видят, че правиш нещо по-добро и ще стане европейска клиника, разбират и поемат всякакви несгоди. – Молихте ли се през това време да няма много обгорели?  – Не, напротив, поехме абсолютно всички пациенти. Бяхме отделили цял етаж за тежките случаи. В интензивното отделение също беше предвидена зала за тежки изгаряния – над 50%, които задължително минават през реанимационни процедури. Никой не е искал да има повече тежки случаи, но стана така, че през последните 3 месеца имахме 54 случая с гръмнали газови бутилки – нещо изключително неприятно и тежко, но въпреки това колегите работиха самоотвержено и дадоха всичко от себе си, за да може сега да работят в условия, аналогични на условията във водеща европейска болница. – Зачестяват ли случаите на хора, пострадали от гръмнали газови бутилки, защото оставам с такова впечатление?  – Да, определено. Може би контролът не е достатъчен, но това не е наш проблем. Нашите задължения е лечението на пострадалите пациенти, за съжаление това е комбинирана травма и не става въпрос само за обгаряне или обдишване на изгорели газове, а става въпрос за взривна травма, която допълнително уврежда меките тъкани, а понякога даже скелета и коремните органи. Говорим за сериозен проблем, за който е добре хората да се замислят, да се вслушат в съветите на експертите и внимателно да следят кога уредите им минават контрол. – Да се върнем обратно на обновяването на „Пирогов“, след Клиниката по изгаряния, какво следва?  – Това, което следва, е тотално обновяване на сградата на Неврохирургията. В нея ще бъдат съсредоточени повечето специалности свързани с глава и шия. Тоест наред с водещата Клиника по неврохирургия, вече ще имаме и неврология; уши, нос, гърло; очни болести; лицево-челюстна хирургия, свързани с четири неврохирургични операционни зали, една очна и две лицево-челюстни операционни зали, както и една уши, нос, гърло. Естествено, когато се налага и случаите са комплексни, колегите от различните специалности ще могат да си колаборират и да работят едновременно в една зала. Това е идеята, затова правим тези обединения на специалности в една сграда, за да бъде по-лесно и по-добре за пациентите. – Къде все пак са по-добрите специалисти по неврохирургия, защото от УМБАЛ „Свети Иван Рилски“ смятат, че са при тях?  – Неврохирургията в „Пирогов“ е на световно ниво. Неслучайно получи домакинството на Европейския конгрес по неврохирургия през 2022 г., който ще бъде в София. Проф. Николай Габровски и неговият екип от млади, амбициозни колеги работят непрестанно за усъвършенстване и повдигане нивото на неврохирургията в „Пирогов“. Не знам дали е известно, но ние имаме изключително нова и модерна техника, с каквато работят неврохирурзите от водещите световни клиники – 3 нови микроскопа, 2 навигации за спинална хирургия и за краниотомии, които са нови и мисля, че ги няма навсякъде в най-големите бази от трето ниво за неврохирургия, Освен това има осъвременяване на операционните с най-доброто – модерна техника, визуализация, за да може да се прави телемедицина. Има и нещо много важно, да не кажа най-важното, екипът им желание за работа. Не по-малко важен елемент е и бройката пациенти, които преминават адекватно лечение – хората от София и цялата страна, които търсят нашите добри специалисти са около 1/3 от неврохирургичните пациенти, преминаващи през болниците в София. – Няма как да не ви попитам и за предстоящото разширяване на детските отделения, защото докато няма специализирана детска болница, повечето хора разчитат на „Пирогов“.  – В „Пирогов“ имаме отпреди 2 години изцяло обновени детски операционен блок, детска реанимация, четири клиники – детска коремна хирургия, детска гръдна хирургия, хирургия на новороденото и вродени аномалии, и детска травматология. Те са изцяло обновени и работят перфектно в момента. От тази година открихме и педиатрично отделение – нещо, което липсваше преди на „Пирогов“ и някак си, пациентите не бяха комплексно лекувани. В началото на следващата година предстои да имаме и обновено такова отделение. В момента го имаме, но то не се намира в сградата на педиатричните специалности. Може би до края на март ще имаме и обновено педиатрично отделение, което да е в сградата с детски заболявания и хирургии, за да може да се работи комплексно. В момента направихме и изцяло ново детско отделение за изгаряния. То е уникално за България. Имаме също детска неврохирургия, която е в едно обновено отделение и остава само детската токсикология. – Първият досег с болницата е доста неприятен. Няма ли да обновите кабинетите, където преглеждат спешните случаи?  – За съжаление, едва ли ще се промени това, което виждате при влизане в „Пирогов“. На ден минават не по-малко от 1000 пациенти, а като прибавим и техните близки, говорим за 3-4 хиляди души на ден, които минават през коридорите и фоайетата. Това, което предстои по европейската програма, свързана със спешната помощ, е изцяло обновяване на „спешния портал“ – т. е. на първия коридор, през който минават хората при влизане „Пирогов“. Той стига до дъното на високото тяло и там ще бъдат изцяло обновени всички спешни кабинети. Ще имаме обновяване и на противошоковата зала за възрастни, като зад нея ще бъде направен един временен стационар, където да могат да бъдат лекувани и наблюдавани между 12 и 15 човека, които ще бъдат след това насочени към съответните клиники. Всичко това предстои. Надявам се, че в рамките на следващите 6 месеца ще бъде пусната обществената поръчка от Министерството на здравеопазването и нещата до края на годината ще бъдат финализирани. – При толкова много пациенти, увеличават ли се и дълговете на „Пирогов“?  – Правим всичко възможно дълговете на „Пирогов“ да не се увеличават. Оборотът на болницата се е увеличил, а просрочията гледаме да намаляват. Разбира се, това не може да стане с магическа пръчка за една година, правим всичко възможно да има баланс между фонд „Работна заплата“, така че всички колеги, които работят тук, да могат да бъдат удовлетворени от техните възнаграждения. Същевременно постепенно да намаляваме просрочията и да повишаваме качеството на лечение. – Спря ли течът на лекари, защото беше практика лекарите да се опитват да изкарат колкото може повече специализации, за да заминат и да работят на Запад?  – Младите колеги категорично смятат, че „Пирогов“ е базата, където трябва да се обучават. Имахме наскоро тиймбилдинг с повече от 120 млади специализанти, с които си говорихме за телемедицина и за това дали наистина всичко е наред в болницата, те как виждат нещата оттук нататък. Определено всички те смятат, че „Пирогов“ е добра база за обучение. Разбира се, те искат всичко да се случи днес, на мига, но знаем, че това не може да стане по този начин. Всеки, който има желание да се учи и да работи, получава тази възможност, което е най-хубавото на болницата. Всъщност, това привлича младите хора, завършващи медицина, веднага да искат да специализират в нашата болница, защото те буквално от следващия ден са „на бойното поле“, ако мога така да се изразя. – Успяхте ли да вдигнете поне малко заплатите?  – Още от април тази година подписахме нашия нов колективен трудов договор и основните трудови възнаграждения на сестрите рязко бяха увеличени. Най-малката основна заплата на лаборант е 930 лева, медицинските сестри са на 950 лв., а тези, които са високо специализирани – операционни, реанимационни, анестезиологични сестри, са на 980 лв. основно трудово възнаграждение. Никой не казва, че това е достатъчно. Всеки иска повече, но в един момент ние сме достигнали праг, който трудно може да преодолеем, ако не се повиши оборотът на болницата, който може да бъде свързан с увеличаване на работата, или другият вариант е с увеличаване цената на клиничните пътеки и амбулаторни процедури. На този етап, ние сме постигнали максималното възможно. 58% от парите и оборота на „Пирогов“ на месец отиват за фонд „Работна заплата“. Мисля, че това е една от големите, университетски болници, които дават най-много пари за фонд „Работна заплата“ на своите служители. Работим по въпроса, няма да спрем до тук, ще увеличаваме допълнително заплатите, но в границите на допустимото, без риск да потъне болницата отново в дългове. – Очаквате ли ръстът на заплатите да върне някои от специалистите, които си тръгнаха от тази болница?  – Не. Проблемът на „Пирогов“ е, че това е една високо динамична и скоростна болница. Тук има изключително амортизиране както на материали, така и на структури, така и на хора. За никого не е тайна, че този режим на работа – два дни работиш (дневна, нощна смяна), два дни почиваш, е изключително натоварващ и ако един човек работи 35 години на такъв режим, представете си как би се чувствал той. „Пирогов“ е място, където според моето виждане трябва да има много млади колеги, които да се учат и да стават добри специалисти, и същевременно да имат много добри ментори, които да ги обучават и да правят всичко възможно те да стават максимално добри в рамките на тяхната специализация. А що се отнася до това, кой ще остане от младите специализанти или специалисти, и ще стане следващия ментор, това зависи от самите лекари. Те трябва да се докажат, пациентите трябва да разберат, че наистина имаме много качествени професионалисти, които са готови да продължат да обучават следващите специалисти и специализанти. Това са основните две групи, които са изключително важни за „Пирогов“ и са водещи. А тези, които просто идват на работа и си мислят, че могат да изкарат сутрин от 8 ч. и да си тръгнат вечерта по същото време, без кой знае колко да се напрегнат, тяхното място не е в „Пирогов“. – Успяхте ли да се справите с дългото чакане за преглед?  – Мога да ви дам пример какво означава дълго чакане за преглед. Имам приятели в Канада, които при една спешна ситуация с рана отиват в спешното на една от болниците в Монреал и чакат 6 часа, за да им дойде редът да влязат в кабинет и да им бъде обработена раната. Това е дълго чакане. Такова нещо в „Пирогов“ няма. Тук има чакане, но никой не е седнал да си почива. Наистина се работи. Хората трябва да разберат, че ако искат да бъдат обслужени, все пак е необходимо да има някакъв ред. Минава се през регистратура, записват се, имат си регистриран номер, повикват се от кабинетите спрямо него, естествено ако има някой изключително спешен ги прережда, но всеки разбира, че случаят наистина е много спешен. – Нямате ли амбиция да намалите времето за чакане пред кабинетите на час-два максимум?  – Много работим в тази посока. Въпреки всичките ни усилия, при наличието примерно на 20 кабинета и 800 преминаващи на ден, е физически трудно за реализиране всеки да влезе в кабинета веднага. Разберете, има неща, които физически няма възможност да се случат. Но пък никой пациент не е върнат. И това държа да се знае – никой няма да бъде върнат от „Пирогов“. Нашият гост  Проф. Асен Балтов е роден на 19 септември 1966 г. в София. Завършил е Медицинския университет през 1994 г. Две години по-късно започва специализация по ортопедия и травматология към Втора травматологична клиника на “Пирогов”. От 2006 до 2013 г. е част от екипа на ВМА като ординатор в катедра “Ортопедична травматология и реконструктивна хирургия”. Преди да бъде избран за директор на УМБАЛСМ “Пирогов” между 2013 и 2017 г., е шеф на Първа травматологична клиника в спешната болница. От 1 април 2019 г. е координатор на Експертния съвет по ортопедия и равматология към МЗ.", "date": "2019.11.01", "title": " Проф. Асен Балтов, изпълнителен директор на „Пирогов“, пред „Труд“: До три години “Пирогов” ще има европейски вид"}
{"url": "https://trud.bg/%d1%81%d1%82%d0%b0%d1%80%d0%b8%d1%8f%d1%82-%d1%81%d0%b2%d1%8f%d1%82-%d0%bf%d0%be%d0%b4-%d0%bd%d0%be%d0%b6%d0%b0/", "text": "Потокът от новини за престъпленията на бежанците в Европа постепенно, но сигурно се увеличават: изнасилвания, грабежи, убийства, побой, заплашване на местните жители… Наскоро стана известно за жестокото убийство на възрастната немкиня Кристел В. от град Вупертал (административна област Дюселдорф, федерална провинция Северен Рейн- Вестфалия). Тялото на 78-годишна възрастна жена с прерязано гърло, която живееше в района на Кроненберг, беше открито в собствената u спалня от нейната съседка пенсионерка. Окръжният прокурор Хауке Пахр заяви: „Аутопсията потвърди нашите предположения. Всичко говори, че това е било умишлено убийство“. Очевидно, възрастната вдовица е станала жертва на грабеж, а престъпникът убива жена като ненужен свидетел. Пари, бижута и колата u са изчезнали. Кой е направил това, все още се разкрива. Съседите на починалата обаче са сигурни, че това е работа на мигрантите, които винаги се мотаят в района. Миналата седмица в Тюрингия започна процесът срещу афганистанеца Мохамед А., който по същия начин брутално уби 87-годишната пенсионерка Урсула от град Йена. Тя отказва да му даде 7000 евро и с това подписва смъртната си присъда. Освен това преди седмица в окръжния съд на Мюнхен (столицата на федералната провинция Бавария) започна изслушването по делото с нигериеца Чидубем М., който е примамил местно петгодишно момиче в своя приют и я изнасилва в стаята си. Тези престъпления се увеличават като снежна топка. Стигна се дотам, че в същия Дюселдорф местните жители, без да разчитат на местните власти, отдавна се организират в отряди за борба с мигрантите, за да могат да се защитят от „пришълците“. Общият брой на тези формирования вече достига няколко хиляди граждани. Но полицията в Дюселдорф прие това обществено начинание доста скептично. „Монополът върху властта принадлежи на държавата. Наказателното преследване не е работа на гражданите“, обясни служител от нейната пресслужба. И какво още могат да кажат служителите на реда, които не умеят да се справят с вълната от престъпления на мигрантите? Въпросът е риторичен. Но за самите местни жители това е въпрос на тяхната собствена сигурност, често в буквалния смисъл на живот и смърт. Мнозинството в Германия вече е толкова уморено от беззаконието, което създават бежанците в тяхната страна, че в отчаянието си самите те започнаха да плащат на „пришълците“ със същата монета. Така в края на миналата седмица немците бяха поразени от ужасен инцидент: на главната гара на Крефелд (федерална провинция Северен Рейн-Вестфалия) минувачите станаха свидетели на това как немец бутна мигрант от Еритрея от железопътния перон под приближаващия влак. Минута преди това те имаха спор, който прерасна в схватка. В резултат на това еритреецът полетя към релсите, но успя да отскочи навреме, а машинистът на влака незабавно реагира чрез натискане на аварийната спирачка. Прави впечатление, че точно три месеца преди този инцидент, друг мигрант (също от Еритрея) – Хабте Арая, избута напълно непознатите за него 40-годишна жена, нейния осемгодишен син и стоящата до тях 78-годишна жена от перона на гарата във Франкфурт на Майн. Жените по чудо успяха да избегнат смъртта (получиха сравнително леки наранявания), но детето умря веднага. А няколко дни по-рано в различни части на Германия имаше два абсолютно еднакви случая, когато мигрантите избутаха немци под влаковете. Но сега самите бежанци станаха жертви на грабежи и убиване. В началото на октомври в град Буршайд неизвестен мъж нападна сирийски бежанец и поиска от него мобилен телефон и пари, които той нямаше в себе си. Вбесеният разбойник жестоко преби сириеца, причинявайки му тежки наранявания на главата, и изчезна. А на предния ден на гарата в Бад Херсфелд (федерална провинция Хесен) немец откри стрелба с пистолет по 18-годишен мигрант от Сомалия. Той няколко пъти стреля от автомобил по африканеца. В този момент на гарата имаше полицаи, които задържаха стрелеца, който се оказа Роланд К., местен наркоман и десен радикал, придържащ се към расистки убеждения. Той бе избрал своята жертва, както показа разследването, единствено по цвета на кожата. Освен това, през лятото той се е хвалил в местната кръчма, че вече е стрелял по бежанци нееднократно. Разследването установи, че немецът винаги е бил враждебен към чужденците и неведнъж открито е заявявал, че е готов да ги убива. Какво ще се случи, когато около 4 милиона бежанци, които сега са в турските лагери, и които Турция възнамерява да ги пусне в европейските простори, влязат в Европа и в частност в Германия? Затова говори в своите прогнози ориенталският учен, политолог, основател и президент на изследователски център на „Института за Близкия изток“ Евгений Сатановски. Според него в този случай Старият свят го очаква „голямо клане“. Разбира се, това в никакъв случай не е включено в плановете на политически коректната и мултикултурна Европа. И през 2015 г. това също не беше част от нейните планове, но все пак се случи. Надянала „розовите“ очила на своите граждани, ЕС се изправи пред най-голямата хуманитарна катастрофа, свързана с нашествието на бежанците.     Предстои „голямо клане“ Сега еврочиновниците в обозримо бъдеще не чакат нов поток от „пришълци“. И това е много сериозен пропуск в тяхната миграционна политика. „Европейците, за свое нещастие, живеят в илюзии. След Великото преселение на народите от Рим нищо не остана. И това беше само последната вълна на миграция, за която поне знаем нещо. От предшествениците на индоевропейското население на Европа, с изключение на баските в планините и сардите в Сардиния, не остана нищо. Така че предстои „голямо клане“, което новодошлите ще организират за местните европейци“, смята Сатановски. Едва ли, мигрантите ще бъдат безразлични към това да бъдат ограбвани, убивани и унижавани. Те ще започнат да „взаимодействат“ с местното население, а опитът на предшествениците им те си го имат в кръвта. (Превод за “Труд” – Павел Павлов)", "date": "2019.11.01", "title": " Старият свят под ножа\t"}
{"url": "https://trud.bg/%d0%b7%d0%b0%d0%b1%d1%80%d0%b0%d0%b2%d0%b5%d0%bd%d0%b8%d1%8f%d1%82-%d0%b1%d1%83%d0%b4%d0%b8%d1%82%d0%b5%d0%bb-%d0%be%d1%82-%d1%81%d0%b5%d0%bb%d0%be-%d0%bc%d0%be%d0%ba%d1%80%d0%b5%d1%88/", "text": "През 1780 година свещеникът създава килийно училище и във Вълчедръм Денят на народните будители е посветен „… на всички ония наши дейци, които будиха нашия народ в дните на неговото робство, които го водиха към просвета и национална свобода през епохата на Възраждането и които му създадоха вечни културни ценности през неговия свободен живот…“ Това е част от изложението на министъра на народното просвещение Стоян Омарчевски при учредяването на празника през 1922 г. Нека припомним, че идеята е на тогавашни български интелектуалци, представители на научния и културен елит в лицето на Иван Вазов, Станимир Станимиров, Александър Радославов, Димитър Лазов, проф. Беньо Цонев, проф. Любомир Милетич, проф. Михаил Арнаудов, д-р Филип Манолов, Христо Цанков – Дерижан, проф. Иван Георгов, Стилиян Чилингиров, Адриана Будевска, Елена Снежина… Денят на будителите има за основа есенния празник на св. Иван Рилски, като разширява неговите идейни хоризонти с делото на българските книжовници, духовни водачи, зографи, революционери, възрожденски „даскали“… Нека на днешния празник припомним за един от най-ранните ни будители от епохата на Възраждането, който съчетава в себе си много от характеристиките, присъщи на будителството като състояние на духа и творческа енергия. Такъв именно е поп Пунчо Куздин от ломското село Мокреш, останал в нашата култура със своя ръкописен сборник, завършен през 1796 г. Почти забравеният днес поп Пунчо е съвременник и последовател на Паисий Хилендарски и епископ Софроний Врачански. Пунчо Граматик, както е наричан още този обикновен селски свещеник и „даскал“, е личност, която наистина е впечатляваща. И не толкова със странното си за нас, будещо неволна усмивка име, колкото със своето творчество и широта на мисълта. Сведенията за него са извлечени от кратките автобиографични бележки в неговия известен преди всичко на тесните специалисти „Поп-Пунчов сборник“. Скромният книжовник е роден село Мокреш, Ломско, през 1745 г. Получава първоначално образование в родното си село. Като юноша е изпратен в българския манастир „Св. Георги Зограф“ на Света гора, където разширява своите знания. Напълно възможно е да се е познавал с отец Паисий Хилендарски и други будни българи от онази толкова тъмна за нас епоха… Завърнал се в родния край, Пунчо става свещеник в своето село и „даскал“ в местното килийно училище. Нещо повече, през 1780 година създава килийно училище и във Вълчедръм. Подобно на Паисий и Софроний, и Пунчо Куздин пътува из българската земя и в чужбина, включително до Виена, където търси и събира книги и ръкописи. Наскоро излезе романът „Аз, грешният и недостойният…“ – многопластова литературна творба, създадена от писателя Милен Александров (1932-2000) през осемдесетте години на отминалия XX век. Ръкописът на романа получава висока оценка, приет е за печат, но по ирония на съдбата публикуването му е осуетено от промените през преломната 1989 година. Промени, чиято идейна същност се изразяваше в стремежа към демокрация, свобода на словото, литературен живот без ограничения… Единственият запазен до наши дни ръкописен паметник, излязъл под перото на поп Пунчо, има типичния за осемнадесетото столетие облик на т. нар. сборници със смесено съдържание. В своята книга от близо 400 страници книжовникът включва 69 текста: жития и чудеса на светци, поучителни слова, четива с религиозно и нравоучително съдържание, молитви „към ангела хранител“, приписки и т. н. Граматикът от Мокреш обаче не е обикновен компилатор, а автор с оригинален подход – в сборника наред с обичайните текстове от християнската „класика“ са поместени творби на известния в неговата собствена епоха Дамаскин Студит. Такава е връзката с книжовниците дамаскинари, към които е причисляван и поп Пунчо. Не са пропуснати и любимите на българското православно паство св. Иван Рилски и св. Петка Търновска. Същевременно в ръкописната книга, която Пунчо Граматик е мечтаел да види отпечатана, намират място „Повестта за Александър“ (част от популярната „Александрия“, своеобразен „роман“ за Александър Велики), написаната от самия него „Повест за московския цар Петър, когото московците наричали Буро“ и други съчинения със светски характер. Обемистата ръкописна книга, създадена преди повече от двеста години, днес се пази в Националната библиотека „Св. св. Кирил и Методий“. За нея в Ломския край се е говорело още в края на XIX век – научаваме го от „Българския дневник“ на Константин Иречек. Както отбелязва проф. Донка Петканова, поп Пунчо е използвал както по-стари ръкописи, така и старопечатни книги, най-вече руски. За изследователите най-впечатляващо е, че Пунчо Куздин помества в своя сборник най-ранната от т. нар. преправки на „История славянобългарска“ на Паисий Хилендарски. Съчинението на хилендарския отец е предадено в значително съкратен вид, но за сметка на това в нейната тъкан са вложени две части, които ги няма у самия Паисий, нито в преписа на Софроний – те, както изглежда, са авторски текстове на самия Пунчо. Че свещеникът граматик, но и творец, е имал усет за историята, личи от „Повестта за цар Асен“, включена в сборника. Интерес буди и цитираната по-горе „Повест за московския цар Петър“. Свещеникът от Мокреш изразява и определена политическа позиция – православните българи могат да постигнат освобождението си от „проклетите агаряни“ с помощта на единоверните руси. Това доближава възгледите на Пунчо до онези на Софроний Врачански, с когото той се е познавал. Поп Пунчо е изпъстрил своя книжовен труд с 55 миниатюри, сред които и два автопортрета, което е проява на „модерност“ за тогавашното българско общество. Будителят от село Мокреш е надскочил своите тогавашни „колеги“ дамаскинари не само в интелектуален, но и в емоционален план. В своето есе „Свещеникът със зелената дреха“ Маргарита Друмева отбелязва: „Какво съзнание за себе си и какво достойнство трябва да е отгледал в сърцето си един български свещеник в края на XVIII век, та да нарисува собствения си автопортрет в зелена дреха, с бродерия и шевици, за онова време – атрибут единствено на султана в Османската империя?! (…) Дали това е знак за достойнството на един роб или съзнание за вътрешна свобода, която никой не може да му отнеме?“ Така е, защото в края на XVII век османската държава „втвърдява“ тона по отношение на дрехите, които има (и най-често няма!) право да носи християнската рая. Отглас от тази дискриминационна практика е имало и във времето на поп Пунчо. От друга страна, изборът на одеждите, с които той е изобразен в своя автопортрет, има и друго послание – макар и духовник, поп Пунчо е модерен човек с широки разбирания, „видял широкия свят“, повлиян от модерните вкусове и идеи… От своя страна Олга Тодорова отбелязва: „Забележително е, че цели десет години преди Софроний Врачански да успее да отпечата своя „Неделник“ (1806 г.) свещеникът от Мокреш вече е осъзнал нуждата от „типографисани“ книги на говорим български език… Показателно е също така, че макар в духа на средновековната традиция да се самобичува като „многогрешен и недостоен“, поп Пунчо демонстрира едно ново творческо самочувствие…“ Милен Александров е разсъждавал по сходен, но и много по-освободен от „оковите“ на науката начин. Постигнал го е с образи и случки от „живия живот“ на своя герой. Особено интригуващи са страниците, посветени на пребиваването на поп Пунчо във Виена. Дали картината е исторически достоверна или напълно въображаема в случая няма никакво значение! Писателят ни кара да повярваме, че сътвореното от него приятелство между Пунчо Куздин и Волфганг Амадеус Моцарт се е случило. Или пък е можело да се случи в някаква паралелна вселена… Поп Пунчо е пример за дълбоките корени на българската национална идея в жестоките времена на кърджалийски насилия и безправие. Няколко десетилетия по-късно в българските земи работи цяла армия от „даскали“, от борци и ценители на свободата! Денят на народните будители е още един повод да припомним силата на българския характер, жаждата на нашите предци за образование, наука и култура, които ни правят достоен европейски народ.", "date": "2019.11.01", "title": " Забравеният будител от село Мокреш\t"}
{"url": "https://trud.bg/%d0%bf%d1%80%d0%be%d1%84-%d1%81%d0%be%d0%bd%d1%8f-%d0%bc%d0%b0%d1%80%d0%b8%d0%bd%d0%b0-%d0%b2%d0%b8%d1%82%d0%b8%d0%bb%d0%b8%d0%b3%d0%be%d1%82%d0%be-%d0%b7%d0%b0%d1%81%d1%8f%d0%b3%d0%b0-%d0%bf%d0%be/", "text": "Проф. Соня Марина има близо 40-годишен стаж в областта на дерматологията. Автор и съавтор е на над 130 научни публикации, 7 учебника, 2 монографии. Член е на Българското дерматологично дружество, Европейската академия по дерматология и венерология, на Нюйоркската академия на науките и др. Витилигото е хронично кожно, незаразно заболяване. Характеризира се със загуба на пигмент и поява на бели петна по различни части на тялото и лицето, скалпа и лигавиците. Може да се появи във всяка възраст, но се изявява най-вече между 15 и 20 години. Засяга 1 на всеки 100 души, но по-често жените. Мъжете също не са застраховани срещу него. Неотдавна режисьорът и актьор Ники Илиев обяви публично, че страда от витилиго. Какво представлява „Vitiligo“ е латинска дума: „viti“ идва от vitium – петно, белег и „ligo“ – „причина“. Най-общо „vitiligo“ се превежда като „да причиниш петно“. Може да се смята, че болестта съществува, откакто съществува човешката история. Това се твърди, защото сходни състояния са чести и обичайни при животните. Симптоми на витилиго са описани в Библията и в древни китайски и гръцки текстове Въпреки че патогенезата не е напълно изяснена, има доказателства, сочещи, че витилиго се причинява от комплексни автоимунни, генетични, хормонални и външни фактори, при които собствената имунна система атакува пигментните клетки (меланоцити) в кожата, които умират или не могат да функционират, поради което изчезва кожният пигмент меланин, съдържащ се в тях. Обикновено се отключва от преживяно стресово събитие при хора, които са предразположени към развитието му. Приблизително 30% от засегнатите от витилиго имат родственик със същото заболяване, затова се смята, че имат генетично предразположение. Болестта се проявява с депигментирани петна, заобиколени от нормална кожа. Те са с диаметър от 5 мм до 5 cм или повече. Болестта прогресира чрез постепенно разширяване на старите петна или чрез развитие на нови. Видове Трихромното витилиго (три цвята: бял, светлокафяв, тъмнокафяв) представя различните етапи в развитието на болестта. Най-често се наблюдава както около естествените отвори (уста, очи, анус, гениталии), така и на местата, където костите са изпъкнали или кожата е подложена на травма. Фокалният тип витилиго се характеризира с едно или няколко петна на едно място, а генерализираният – с широко разпространение на депигментирани петна, често със забележителна симетрия. При вида “lip-tip” се ангажира кожата около устата, дисталните фаланги на пръстите на ръцете и краката, но може да засегне зърната на гърдите, гениталиите и ануса. При универсалното витилиго има почти пълна до пълна липса на пигмент. Сегментното витилиго обикновено се развива едностранно. Болестта може да се придружава от бяла коса и преждевременно побеляване, ограничени области от бяла коса или липса на коса. Витилигото не е само козметичен проблем. При някои пациенти като подрастващите може да доведе до сериозна психологическа травма и социална изолация. Поставяне на диагнозата Диагностиката никак не е трудна, защото става въпрос за видими изменения – загуба на пигмент и бели петна по кожата. Тя се поставя с преглед при дерматолог и се подкрепя от изследване с Удова светлина и хистология, която показва нормална кожа без меланоцити. Лечението има за цел да възстанови загубения цвят на кожата, но не може да гарантира спиране по-нататъшното развитие на болестта и поява на нови петна. Лечение Има много терапии, претендиращи да повлияват болестта, включително от алтернативната медицина, но досега не е налична нито една, която безспорно да го лекува. Най-често прилагани са т.нар. PUVA-терапия, базирана на лечение с вещества, наречени псоралени, и стероидните кремове, които са класическите методи за лечение. В допълнение на традиционните терапии се прилага облъчване с тесновълнови ултравиолетови лъчи, excimer-лазер, кожна присадка, трансплантация на пигментни клетки, локална псораленна терапия, локална потискаща имунотерапия и др. Безплатни прегледи Безплатни прегледи за пациенти с витилиго започнаха в УМБАЛ «Св. Иван Рилски» в края на октомври и ще продължат до 19 декември. Те ще се провеждат от проф. Соня Марина от понеделник до четвъртък между 13 и 16 часа в кабинет N6. Безплатните прегледи се отнасят само за пациенти с петна по кожата, върху които липсва пигментация, предупреждават от лечебното заведение. Тези, които нямат изброените симптоми, ще бъдат преглеждани срещу предоставено направление или срещу заплащане. Необходимо е предварително записване на час.", "date": "2019.11.01", "title": " Проф. Соня Марина: Витилигото засяга по-често жените\t"}
{"url": "https://trud.bg/%d0%b0%d0%bf%d0%b5%d0%bb%d0%b0%d1%82%d0%b8%d0%b2%d0%bd%d0%b8%d1%8f%d1%82-%d1%81%d0%bf%d0%b5%d1%86%d1%81%d1%8a%d0%b4-%d0%bf%d1%80%d0%b0%d1%82%d0%b8-%d0%b2-%d0%b7%d0%b0%d1%82%d0%b2%d0%be%d1%80%d0%b0/", "text": "Апелативният специализиран наказателен съд наложи ефективни присъди от 3 до 5 години лишаване от свобода на четири лица за участие в организирана престъпна група за телефонни измами в Старозагорско, Плевенско, Габровско и други райони на страната, действала от октомври 2010 г. до юни 2012 г. Това съобщиха от пресцентъра на спецсъда. По 5 години лишаване от свобода получиха участниците в групата Румен С. и Младен П., а 3 години затвор – Дейвид Г. Четвъртият осъден Петър И. се включил в престъпната дейност на групата през април 2012 г. За участието си в две измами съдът му наложи 6 месеца затвор, той обаче ще изтърпява общо 3-годишно наказание заради условна присъда на Районен съд – Велико Търново от 2008 г. – 2 г. и 6 месеца лишаване от свобода с 5-годишен изпитателен срок (в рамките на който извършил ново престъпление). На 27 април 2018 г. Специализираният наказателен съд призна четиримата за невиновни заради липса на достатъчно доказателства за наличие на организирана престъпна група. Втората съдебна инстанция отмени присъдата и наложи на подсъдимите ефективни наказания. Румен С., Младен П. и Дейвид Г. са признати за виновни за четири измами в гр. Левски, Град Шипка и селата Габарево, Горно Изворово и Голямо Дряново (през периода 27 октомври 2010 г. – 3 януари 2011 г.) на обща стойност 18 976 лв., както и за други 4 деяния на територията на областите Стара Загора, Ямбол и Плевен с причинени вреди за общо 8 200 лева. В почти всички случаи участниците в групата въвеждали в заблуждение жертвите си за това, че техен близък е причинил катастрофа, при която е пострадало дете, и е необходимо да се плати, за да не бъде търсена наказателна отговорност от близкия им. Петър И. е осъден за участието си в две измами за общо 3 700 лв. в с. Роза, Ямболско, и гр. Николаево, обл. Стара Загора, извършени заедно с Румен С. и Дейвид Г. Присъдата на Апелативния специализиран наказателен съд не е окончателна и може да бъде обжалвана пред  Върховния касационен съд.", "date": "2019.11.01", "title": " Апелативният спецсъд прати в затвора четирима телефонни измамници"}
{"url": "https://trud.bg/%d0%b2%d0%b8%d0%b6%d1%82%d0%b5-%d0%ba%d0%b0%d0%ba-%d0%bf%d1%80%d0%b5%d0%b2%d0%be%d0%b7%d0%b2%d0%b0%d1%82-%d0%b8%d0%b7%d1%82%d1%80%d0%b5%d0%b1%d0%b8%d1%82%d0%b5%d0%bb-%d1%81%d1%83-34-%d0%bf%d0%be/", "text": "Едно от най-авторитетните издания в областта на военната авиация,  , се впечатли силно от превозването на изтребител Су-34 по пътя край Воронеж, заснето от очевидци. „Почакайте, какво? Какво прави руският Су-34 на пътя?“ – озаглави материала си авторът Том Демърли. Той отбелязва, че ако самолетът е бил превозван на буксир, това не би учудило никого. „Но този Су-34 се движи по пътя на собствените си колела. Само в Русия…“. При това изданието посочва, че за удобство при пренасянето са свалени крилете на изтребителя. Авторът на материала изказва предположение, че той е изпратен за ремонт във Воронеж, тъй като там има авиозавод. Кадрите с пренасянето изтребителя се появиха в социалните мрежи, а на удивлението на американците руснаци коментират, че тази гледка за тях е нещо нормално.  отбелязва, че изтребителят-бомбардировач Су-34 е предназначен за поразяване на наземни, надводни и въздушни цели, инфраструктурни обекти и прикрити средства за ПВО, разположени на голямо разстояние от летището на базиране, при огнево и информационни въздействие на противника, през деня и нощта, както и в прости и сложни метеорологични условия. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.11.01", "title": " Вижте как превозват изтребител Су-34 по магистрала в Русия (СНИМКИ и ВИДЕО)"}
{"url": "https://trud.bg/%d0%b7%d0%b0%d0%b4%d1%8a%d1%80%d0%b6%d0%b0%d1%85%d0%b0-%d1%80%d0%be%d0%b4%d0%b8%d1%82%d0%b5%d0%bb%d0%b8-%d0%b7%d0%b0-%d0%bf%d0%be%d0%b1%d0%be%d0%b9-%d0%bd%d0%b0%d0%b4-%d0%b4%d0%b8%d1%80%d0%b5%d0%ba/", "text": "Мъж и жена са задържани за нанесен побой на директор на детска градина в село Джурово, съобщават от пресцентъра на МВР. Служители на РУ – Правец са задържали двамата родители. Около 8.50 часа на 31 октомври директорка на детска градина в с. Джурово съобщила в полицията, че е била нападната от родителите на едно от децата. На място незабавно са изпратени служители на районното управление в Правец, които установили и задържали извършителите – мъж на 35 и жена на 31 години. По първоначални данни, проявената от тях агресия се породила при възникнал скандал по повод неплатени такси за обучението на детето им. По случая е образувано досъдебно производство. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.11.01", "title": " Задържаха родители за побой над директор на детска градина"}
{"url": "https://trud.bg/%d0%b0%d1%82%d0%b8%d0%bd%d0%b0-%d0%b7%d0%b0%d1%82%d0%b5%d0%b3%d0%bd%d0%b0-%d0%bc%d0%b5%d1%80%d0%ba%d0%b8%d1%82%d0%b5-%d1%81%d1%80%d0%b5%d1%89%d1%83-%d0%bc%d0%b8%d0%b3%d1%80%d0%b0%d0%bd%d1%82%d0%b8/", "text": "Процедурата улеснява репатрирането към Турция Мерките предвиждат затвори за престъпници Парламентът в Атина гласува рано сутринта в петък за приемането на строги условия по отдаване на бежански статут, които предвиждат за мигрантите, които не покриват критериите за легално кандидатстване за статут, да бъдат връщани обратно в Турция, предаде БНР, като цитира гръцки източници. “Гърция няма да държи вратите си широко отворени за всички”, заяви по време на дебатите преди вота премиерът Кириакос Мицотакис и допълни: “Онези, които не заслужават убежище, вече няма да бъдат толерирани”. Бежанците, които изчакват получаване на статут се задължават да спазват всички правила в лагерите. При извършване на престъпления или при неявяване пред контролните органи молбите им се считат за невалидни и ще бъдат връщани обратно в Турция, уточнява БНР. Задържаните за криминални престъпления ще бъдат прехвърляни в затворени лагери до настъпване на датата за репатриране. Влезлите нелегално без подадена молба за убежище също ще бъдат извеждани от страната. Правителството на Гърция се ангажира също така да работи за облекчаване на натиска върху островите в Егейско море от прекаления брой мигранти и бежанци, както и подобряване на условията за живот на чакащите убежище. Вотът дойде на фона на пореден инцидент на остров Лерос, където жителите на егейския остров заедно с кмета блокираха пристанището и отказаха да приемат повече мигранти, докато властите не предприемат нови мерки за регистрацията и настаняването им.", "date": "2019.11.01", "title": " Атина затегна мерките срещу мигрантите"}
{"url": "https://trud.bg/%d1%82%d1%80%d1%83%d0%b4-%d1%83%d0%b8%d0%ba%d0%b5%d0%bd%d0%b4-%d0%b5%d0%b4%d0%b8%d0%bd-%d0%b2%d0%b5%d1%81%d1%82%d0%bd%d0%b8%d0%ba-%d0%b7%d0%b0-%d0%b4%d0%b2%d0%b0-%d0%b4%d0%bd%d0%b8-42/", "text": "Тази събота и неделя: Марион Котияр: Френският език е моята сила Киното не е въпрос на джендър идентичности.           Партизанските писма на Живков са фалшификат „Син на своя народ, син на своето време“ показа голата истина. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.11.01", "title": " „Труд Уикенд“ – един вестник за два дни"}
{"url": "https://trud.bg/%d1%87%d0%b5%d1%80%d0%bd%d0%be%d0%b3%d0%be%d1%80%d1%81%d0%ba%d0%b8-%d0%bc%d0%b8%d0%bd%d0%b8%d1%81%d1%82%d1%8a%d1%80-%d0%b4%d0%b0%d0%b4%d0%b5-%d0%be%d1%81%d1%82%d0%b0%d0%b2%d0%ba%d0%b0-%d0%b7%d0%b0/", "text": "Министърът на развитието и туризма на Черна гора Павле Радулович подаде оставка в петък, след като се появи видеоклип, на който се вижда, че инспектори от неговото министерство вземат подкуп от бизнесмен, съобщи AFP. Във видеото, излъчено от местния телевизионен канал Vijesti, се чува, че инспекторите искат подкуп от мъж, който иска да продължи изграждането на сграда в курортния град Будва, въпреки че разрешението му е изтекло. Когато един от инспекторите попита: „Донесохте ли ги ?“, Мъжът отговаря, че има само пет хиляди евро, въпреки че общата сума, която е поискана е 20 хиляди евро. По-късно се чува един от инспекторите, който казва: „Дайте ми това под масата, оставете плика“.  Министър Павле Радулович, който заема поста от 2016 година, на пресконференция обяви, че ще подаде оставка заради инцидента. „Не успях да изкореня такъв тип поведение“, каза той.", "date": "2019.11.01", "title": " Черногорски министър даде оставка заради подкупен подчинен"}
{"url": "https://trud.bg/%d0%bc%d0%bb%d0%b0%d0%b4%d0%be-%d0%bc%d0%be%d0%bc%d0%b8%d1%87%d0%b5-%d0%b7%d0%b0%d0%b3%d0%b8%d0%bd%d0%b0-%d0%bf%d1%80%d0%b8-%d1%82%d0%b5%d0%b6%d1%8a%d0%ba-%d0%bf%d1%8a%d1%82%d0%b5%d0%bd-%d0%b8%d0%bd/", "text": "20-годишно момиче загина при тежък пътен инцидент на 1 ноември сутринта. Информацията бе потвърдена от полицията. Произшествието е станало между 8 и 8,30 часа на пътя от Сливен към близкото с. Чинтулово. По неясни засега причини лек автомобил „Сеат ибиза“ се е ударил в крайпътно дърво. При удара колата се е възпламенила. На място е загинала водачката. Тя е била единствената пътуваща. По време на произшествието е валял дъжд, настилката е била мокра и хлъзгава. Ще бъдат назначени експертизи, които да установят причините за трагедията. Води се досъдебно производство. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.11.01", "title": " Младо момиче загина при тежък пътен инцидент"}
{"url": "https://trud.bg/%d1%84%d1%80%d0%b0%d0%bd%d1%86%d0%b8%d1%8f-%d0%b1%d0%be%d0%bc%d0%b1%d0%b0%d1%80%d0%b4%d0%b8%d1%80%d0%b0-%d1%86%d0%b5%d0%bb%d0%b8-%d0%bd%d0%b0-%d0%b8%d1%81%d0%bb%d1%8f%d0%bc%d1%81%d0%ba%d0%b0-%d0%b4/", "text": "Изтребители на „Рафал“ на Френските военновъздушни сили атакуваха тунели, използвани от терористичната групировка „Ислямска държава“ в североизточен Ирак, съобщиха от френското Министерство на въоръжените сили. Както се отбелязва в комюнике, целта на операцията, която е определена като „съвместна и координирана с други членове на международната коалиция“ е било унищожаването на няколко тунела, използвани от терористите. Освен това ударът е довел до отслабване на материално-техническия и военния потенциал на групировката в този регион. Министерството също така подчертава, че преди операцията, както и по време на операцията, в района не е имало „цивилно население“.", "date": "2019.11.01", "title": " Франция бомбардира цели на Ислямска държава в североизточен Ирак"}
{"url": "https://trud.bg/%d0%b2%d0%b8%d0%b5%d1%82%d0%bd%d0%b0%d0%bc-%d0%b7%d0%b0%d0%b4%d1%8a%d1%80%d0%b6%d0%b0-%d0%b4%d0%b2%d0%b0%d0%bc%d0%b0-%d0%b4%d1%83%d1%88%d0%b8-%d0%b7%d0%b0%d1%80%d0%b0%d0%b4%d0%b8-%d0%ba%d0%b0%d0%bc/", "text": "Виетнамската полиция арестува двама души за трафик на хора във връзка със смъртта на 39 мигранти, чиито тела   в камион във Великобритания, като се предполага, че повечeто от тях са виетнамски граждани, съобщи AFP. Първоначално жертвите са били идентифицирани от британската полиция като китайски граждани, но сега се смята, че повечето са виетнамци, след като семейства в Централен Виетнам казаха, че техните близки са изчезнали и нямат връзка с тях. Виетнам заяви, че в петък са арестувани двама души заради предполагаемо участие в случая, което е разкрило опасностите от незаконния трафик на хора от Виетнам до Европа. Много от предполагаемите жертви произхождат от провинция Ха Тин, където полицията арестува двама души във връзка със „случая на 39 загинали, намерени в контейнер на камион във Великобритания“, се казва в изявление на полицията в Ха Тин в Централен Виетнам. Те са обвинени в „организиране и посредничество за други хора да заминат в чужбина и да останат там нелегално“, се казва в доклада.", "date": "2019.11.01", "title": " Виетнам задържа двама души заради камиона-ковчег в Есекс"}
{"url": "https://trud.bg/%d0%bb%d0%b8%d0%b2%d1%8a%d1%80%d0%bf%d1%83%d0%bb-%d0%bc%d0%be%d0%b6%d0%b5-%d0%b4%d0%b0-%d0%b8%d0%b3%d1%80%d0%b0%d0%b5-2-%d0%b4%d0%bd%d0%b8-%d0%bf%d0%be%d1%80%d0%b5%d0%b4-%d1%81-2/", "text": "Един от най-умопомрачителните моменти във футбола е на път да се случи с шесткратния европейски шампион „Ливърпул“. Първият на континента може да изиграе 2 мача в 2 поредни дни с 2 съвсем различни състава и в 2 различни държави! Треньорът Юрген Клоп заплаши, че „Ливърпул“ ще бойкотира четвъртфинала за купата на лигата срещу „Астън Вила“, ако не се намери разумна дата. Мачът трябва да е на 16 декември в Бирмингам, а на 18-и „Ливърпул“ има дуел от световното клубно първенство в Катар. Затова и се появи налудничевата идея Клоп да остави 18 футболисти (основно резерви) в Англия и един от помощниците си да водят среща с „Астън Вила“. От началото на ноември до 11 януари европейските шампиони трябва да изиграят 19 официални мача! По това време вече ще е ясно кои отбори ще са на полуфиналите за купата на лигата. Футболната асоциация мисли вариант след тази ужасяваща серия да насрочи дуела „Астън Вила“ – „Ливърпул“, но пак календарът ще бъде сериозно наранен.", "date": "2019.11.01", "title": " „Ливърпул“ може да играе 2 дни поред с 2 отбора в 2 държави"}
{"url": "https://trud.bg/%d1%81%d0%b8%d1%82%d0%b8-%d1%81%d0%bb%d0%b0%d0%b3%d0%b0-%d0%bf%d1%80%d0%b8%d0%bc%d0%ba%d0%b0-%d0%bd%d0%b0-%d0%b1%d1%8a%d0%bb%d0%b3%d0%b0%d1%80%d1%81%d0%ba%d0%b8-%d0%b0%d0%bd%d1%82/", "text": "„ Манчестър Сити“ се готви да сложи примка на български антирекорд във Висшата лига. Той ще падне, ако шампионите на Англия вкарат повече от три гола на „Саутхемптън“ в събота на своя стадион „Итихад“. А това е напълно възможно – „светците“ паднаха с 0:9 от „Лестър“ в миналия кръг, след това от „Сити“ с 1:3 за купата на лигата. Треньорът им Ралф Хазенхютел е пред уволнение. Антирекордът в английския футбол за най-много допуснати гола в три поредни мача без значение от турнира държат „Ипсуич“ и „Астън Вила“ във времената, когато там играеха Бончо Генчев и Стилиян Петров. Двата тима пуснаха по 15 попадения в черните си серии от загуби. През 1995 година „Ипсуич“ записа най-голямото поражение във Висшата лига – 0:9 от „Манчестър Юнайтед“ на „Олд Трафорд“. Сега то бе изравнено от „Саутхемптън“. Генчев не игра в двубоя в „Театъра на мечтите“, както и при пораженията от „Норич“ и „Тотнъм“ с по 0:3. В тези месеци „Ипсуич“ бе един от най-слабите отбори в историята на Висшата лига. Отборът загуби осем кръга поред с обща голова разлика 1:27. „ Астън Вила“ повтори черната серия от 15 попадения за три мача през 2012 година. Тогава бирмингамският тим падна с 0:8 на „Стамфорд Бридж“. Отстъпиха с 0:4 от „Тотнъм“ и 0:3 от „Уигън“. Стилиян Петров все още се водеше част от отбора, но всъщност бе ясно, че кариерата му е приключила. Няколко месеца по-рано рекордьорът по мачове в националния отбор бе диагностициран с левкемия. Футболистите и треньорите на „Саутхемптън“ се лишиха от заплатата си за един ден – като самонаказание да унижението от „Лестър“. Лошата новина за тях е, че „гражданите“ не са вкарвали по-малко от три пъти в последните си три двубоя във всички турнири. Жозе Моуриньо пък все повече се доближава до завръщане във Висшата лига. Букмейкъри определиха португалеца като фаворит №1 да смени Унай Емери в „Арсенал“. Испанецът не оправдава очакванията, а Специалния искал да покажа, че може да стане шампион и с втори лондонски клуб след „Челси“.", "date": "2019.11.01", "title": " “Сити“ слага примка на български антирекорд"}
{"url": "https://trud.bg/%d1%82%d0%be%d0%bf-%d1%80%d0%b5%d1%84%d0%b5%d1%80-%d0%b8%d1%81%d0%ba%d0%b0-%d0%b7%d0%b0%d1%82%d0%b2%d0%be%d1%80-%d0%b7%d0%b0-%d0%ba%d0%be%d1%80%d1%83%d0%bf%d1%86%d0%b8%d1%8f/", "text": "Един от най-добрите ни рефери Ивайло Стоянов призова затвор за всеки съдия, който е участвал в корупционни схеми. Арбитърът с прякор Сватбата участва в среща с новия шеф на комисията Костадин Стоичков. Когато Борислав Михайлов подаде оставка като президент на БФС, агенти на ГДБОП и прокуратурата влязоха в офисите на футболния съюз. Съмненията бяха за корупция при реферите, а Йордан Сталев бе отстранен като техен шеф. „ Излезе, че всички съдии сме корумпирани – каза Стоянов. – Взимали сме пари и какво ли не. Всички сме против тези лъжи и ще излезем с наша декларация. Обвиненията ни дойдоха като гръм от ясно небе. Целта на това и на расисткия скандал беше да се повлияе на БФС. Преместиха от болната глава на здравата. В последния полусезон всичко със съдийството е наред. Мен никой не ме е натискал да свиря за някого. Да си шеф на съдийската комисия е една от най-рисковите позиции в държавата. Реферите сме едни и същи и опитваме да си вършим работата. Грешки винаги ще има и това е вън от съмнение. Наша работа е да свирим това, което виждаме. Аз винаги това правя. Ако има доказателства срещу някой от нас, нека влиза в затвора.“ Стоянов каза, че не е разпитван от ГДБОП за скандала. И се обяви против махането на Йордан Сталев. „ Надявам се скоро ВАР да бъде въведен и в българското първенство – продължи съдията. – Липсата му е проблем за мен и всички колеги, които получават международни наряди. Само Георги Кабаков свири в Шампионската лига. Няма ВАР и не ни дават големи мачове.“", "date": "2019.11.01", "title": " Топ рефер иска затвор за корупция"}
{"url": "https://trud.bg/%d1%82%d0%be%d0%bf-%d1%81%d0%bf%d0%be%d1%80%d1%82%d0%b8%d1%81%d1%82%d0%b8-%d1%81-%d0%bf%d0%be%d0%b4%d0%ba%d1%80%d0%b5%d0%bf%d0%b0-%d0%b7%d0%b0-%d0%b8%d0%b2%d0%b0%d0%bd-%d0%bf%d0%be%d1%80%d1%82%d0%bd/", "text": "Топ спортисти заявиха подкрепа за кандидата за кмет на Варна Иван Портних, който ще се яви на балотаж в неделя. Сред тях са Христо Стоичков, Любо Ганев, Петър Стойчев, едно от златните момичета по художествена гимнастика Симона Дянкова, Димитър Алексиев – председател на Аматьорската минифутболна лига във Варна, активът на Сдружение спортни клубове „Черно море”, на Обединените спортни клубове „ЖСК – Спартак“, от Обществения съвет по спорт и Клуба по кикбокс и муай тай „Вокил”. В постове, споделени във Фейсбук, те призозават за активност в изборния ден в неделя и подкрепа за Иван Портних. „Заставам зад Иван Портних по лични убеждения, защото той е първият кмет, който обърна специално внимание не само на масовия спорт, но и на професионалния волейбол. Сигурен съм, че няма варненец, който да не се радва на добрата спортна инфраструктура в града, благодарение на която децата и младежите имат възможност да развиват своя спортен талант. Всеки глас може да бъде решаващ за бъдещето на Варна. Всичко е във Ваши ръце!”, написа Любо Ганев във Фейсбук. Във видеообръщение Христо Стоичков изтъква, че морската столица се нуждае от един истински кмет. „Иване, познавайки те от много малък, знам какво можеш. Знам, че това, което си започнал, не го оставяш наполовина. Вярвам, че Варна ще бъде един достоен град и ти ще си един достоен кмет”, казва Камата. Световният шампион по плуване Петър Стойчев също призовава за активност на 3 ноември. „Варна е един от най-любимите ми градове заради лятото, хората и най-вече заради морето! Както аз предизвиквам себе си в състезанията, така искам да предизвикам Вашата активност в неделя!”, обърна се той към варненци. Подобен призив отправи и златното момиче Симона Дянкова. „За Варна, за бъдещето, за спорта, за успеха….. Направете своя избор!”, написа тя в подкрепа на кандидата на ГЕРБ за кмет на Варна. Димитър Алексиев мотивира подкрепата си със свършената работа в града. „Това е моят избор: Иван Портних и неговият екип в община Варна, които бяха в основата на множество инфраструктурни проекти в града… Със сигурност има още много какво да се довърши и какво ново да се направи за Варна, затова в неделя с #43”, коментира Алексиев. Бойците от  клуба по кикбокс и муай тай „Вокил” посочиха, че подкрепят Иван Портних „защото Варна има нужда от кмет, който знае какво прави, знае как да го направи и го прави без празни обещания. Ние, спортистите от „Вокил”, знаем как изглеждаше града ни преди четири години, знаем как изглежда сега и не забравяме. За това в неделя, вместо да се излежаваме безцелно, ще отидем до избирателните секции и ще гласуваме за Варна в лицето на г-н Портних”, апелираха от клуба. Иван Портних изказа благодарност за оказаната подкрепа, като подчерта, че ще продължи да работи все така активно за развитието на спортната инфраструктура в града, за развитието на Варна като европейски град на спорта. Избори 2019. Платено съдържание. Купуването и продаването на гласове е престъпление.", "date": "2019.11.01", "title": " Топ спортисти с подкрепа за Иван Портних на балотажа във Варна\t"}
{"url": "https://trud.bg/%d1%8e%d1%80%d0%b3%d0%b5%d0%bd-%d0%ba%d0%bb%d0%be%d0%bf-%d0%b1%d1%80%d0%b0%d0%bd%d0%b8-%d0%b1%d1%8a%d0%bb%d0%b3%d0%b0%d1%80%d0%b8%d1%8f/", "text": "Юрген Клоп излезе в защита на България в започналата яростна кампания в Англия заради наказанието ни да не играем само един мач без публика заради расизъм. Треньорът на европейския шампион „Ливърпул“ призова да не бъдем сочени като големия проблем. „ Футболният съюз на България не е причината за расизма – рече Клоп. – Не е моя работа да коментирам какво трябва да е наказанието. Важното е да се говори, за да не се случва повече така. Живеем във времена, където расизмът се превърна в голям проблем. Трябва да намерим начин да накараме тези момчета да кажат: „Съжаляваме, няма да правим повече така!“ Но това не са само момчетата в България. Трябва да се работи.“ Заради расисткия скандал националите ще играят при закрити врати срещу Чехия в последвата евроквалификация, а БФС плати обща глоба от 85 000 евро. Ако имаме ново провинение в следващите две години, УЕФА ще ни накаже с още един мач без публика.", "date": "2019.11.01", "title": " Юрген Клоп брани България"}
{"url": "https://trud.bg/%d0%be%d1%81%d0%bf%d0%be%d1%80%d0%b2%d0%b0%d0%bd-%d0%b7%d0%b0%d0%ba%d0%be%d0%bd-%d0%b7%d0%b0-%d0%ba%d0%be%d0%bd%d1%82%d1%80%d0%be%d0%bb-%d0%b2%d1%8a%d1%80%d1%85%d1%83-%d0%bd%d0%b5%d1%82%d0%b0-%d0%b2/", "text": "В Русия днес влиза в сила законът за „суверенен интернет“, изолиран от големите световни сървъри. Той предизвика опасения у правозащитниците, според които може да доведе до прекомерен контрол върху мрежата от страна на властите, предаде Франс прес. Законът предвижда създаването на инфраструктура, която да осигури работата на руските интернет ресурси, в случай че руските оператори изгубят възможността да се свързват с интернет сървърите в чужбина. Освен това занапред руските интернет доставчици ще трябва да се уверят, че на мрежите им са инсталирани „технически средства“, осигуряващи „централизиран контрол върху трафика“, за да се парират евентуални заплахи. Законът е критикуван като опит за контрол на интернет съдържанието и дори за постепенно изолиране на руския сектор от световната мрежа – едно от последните свободни пространства за опозицията и критиците на властта в Русия, отбелязва Франс прес. „Сега правителството може пряко да цензурира съдържанието или дори да превърне руския интернет в затворена система, без да осведоми хората какво прави и защо го прави“, заяви в комюнике „Хюман райтс уоч“. Според правозащитната организация законът, предизвикал протестни демонстрации през март, „поставя в опасност правото на свобода на словото и правото на онлайн информация на хората в Русия“ и отваря път към „масово следене“. Редица правозащитни организации заявиха през април в общо комюнике, че се страхуват от нови ограничения, засягащи бездруго ограничаваните медии и интернет в Русия. Кремъл обаче заявява, че няма намерение да изгради в Русия местно подобие на китайската „Велика информационна стена“ и че желанието му, напротив, е да брани руския интернет.  Законът бе критикуван и с оглед очакваните големи разходи, които ще наложи на руските интернет оператори, а някои може и да фалират. През последните години руските власти постоянно затягат контрола върху националния сектор от интернет, като блокират съдържание и цели сайтове, свързани с опозицията, както и ресурси, отказали да им сътрудничат – например видеоплатформата Дейлимоушън, социалната мрежа Линктин и комуникационното приложение Телеграм, напомня АФП. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.11.01", "title": " Оспорван закон за контрол върху нета влиза в сила в Русия"}
{"url": "https://trud.bg/%d0%ba%d0%b0%d1%82%d0%b0%d1%81%d1%82%d1%80%d0%be%d1%84%d0%b0-%d0%b1%d0%bb%d0%be%d0%ba%d0%b8%d1%80%d0%b0-%d0%b4%d0%b2%d0%b8%d0%b6%d0%b5%d0%bd%d0%b8%d0%b5%d1%82%d0%be-%d0%bf%d0%be-%d0%bf%d1%8a%d1%82-2/", "text": "Временно бе затруднено движението в петък след обяд по пътя Плевен – Русе, в района на разклона за с. Масларево. Катастрофа между румънски товарен автомобил и лек автомобил е затворила едната лента за движение. Пострадали няма. Екипи на полицията регулират движението. От Пътна полиция – В. Търново отново апелират към гражданите да управляват автомобилите си разумно, съобразно пътната обстановка и метеорологичните условия. Товарните автомобили над 12 тона се отклоняват по обходен маршрут през Лясковец – Горна Оряховица – Първомайци – Самоводене и Вилико Търново, заради катастрофа на пътя София – Варна край село Шереметя. Преминаването на останалите автомобили в района на инцидента се осъществява в едната лента. Откараният в Спешна помощ водач е освободен, изяснява се състоянието на пътничката от другия автомобил. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.11.01", "title": " Катастрофа блокира движението по пътя София-Варна край Велико Търново\t"}
{"url": "https://trud.bg/%d1%82%d1%80%d1%83%d1%81-%d0%be%d1%82-4-%d0%bf%d0%be-%d1%80%d0%b8%d1%85%d1%82%d0%b5%d1%80-%d0%b2-%d0%b0%d0%bd%d1%82%d0%b0%d0%bb%d0%b8%d1%8f/", "text": "Земетресение с магнитуд 4 по Рихтер е било регистрирано днес в турския средиземноморски окръг Анталия от сеизмологичната обсерватория Кандилли в Истанбул. Това предаде турската частна телевизия СиЕнЕн-Тюрк. Трусът е станал в 13.07 ч. местно време (12.07 ч. българско) в залива на Анталия край град Манавгат. По данни на Дирекцията за управление при бедствия и извънредни ситуации (АФАД) земетресението е било с магнитуд 3,8. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.11.01", "title": " Трус от 4 по Рихтер в Анталия"}
{"url": "https://trud.bg/%d0%be%d0%be%d0%bd-%d0%b2%d0%b5%d0%bb%d0%b8%d0%ba%d0%be%d0%b1%d1%80%d0%b8%d1%82%d0%b0%d0%bd%d0%b8%d1%8f-%d0%bf%d0%be%d1%81%d1%82%d0%b0%d0%b2%d1%8f-%d0%b2-%d1%80%d0%b8%d1%81%d0%ba-%d0%b6%d0%b8%d0%b2/", "text": "Начинът, по който Лондон третира основателя на „Уикилийкс“ Джулиан Асанж поставя живота му в риск, смята независимият експерт по правата на човека Нилс Мелцер, предава AFP. Джулиан Асанж е изправен пред опасността да бъде екстрадиран от Великобритания в САЩ, където може да бъде съден за шпионаж. „Освен ако Великобритания незабавно не смени курса си и не подобри нечовешката ситуация на подложения на произвол и тормоз Асанж, това може скоро да коства живота му“, заяви специалният докладчик на ООН Нилс Мелцер в свое изявление.", "date": "2019.11.01", "title": " ООН: Великобритания поставя в риск живота на Джулиан Асанж"}
{"url": "https://trud.bg/%d1%81%d1%82%d0%be%d0%bb%d0%b8%d1%87%d0%bd%d0%b0-%d0%be%d0%b1%d1%89%d0%b8%d0%bd%d0%b0-%d0%b1%d1%83%d1%81-%d0%bb%d0%b5%d0%bd%d1%82%d0%b0%d1%82%d0%b0-%d0%bf%d0%be-%d0%b1%d1%83%d0%bb-%d1%86%d0%b0/", "text": "Бус лентата по бул. „Цариградско шосе“ не е премахната, а е удължена зоната за престрояване, съобщиха от Столична община по повод твърдения на организацията „Спаси София“: В разпространен тази сутрин видеоклип се твърди, че бус лентата на бул. „Цариградско шосе“ е премахната, което е абсолютно невярно. Бус лентата не е премахната, а е удължена с 240 метра зоната за престрояване на автомобилите, които идват от Телевизионната кула и се качват на бул. „Цариградско шосе“ в посока хотел „Плиска“. Преди да бъде направено това изменение, заради преплитането на потоците автомобили се получаваха задръствания, които стигаха до Орлов мост. Освен това, преди въпросната отсечка на бул. „Цариградско шосе“, бус лентата е удължена със 160 метра, за да се облекчи преминаването на градския транспорт. Целта на направените промени е да се улесни движението по тази натоварена пътна артерия. А разпространената тази сутрин невярна информация само заблуждава гражданите на София. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.11.01", "title": " Столична община: Бус лентата по бул. „Цариградско шосе“ не е премахната"}
{"url": "https://trud.bg/%d0%b4%d0%b5%d0%bb%d1%85%d0%b8-%d0%be%d0%b1%d1%8f%d0%b2%d0%b8-%d0%b8%d0%b7%d0%b2%d1%8a%d0%bd%d1%80%d0%b5%d0%b4%d0%bd%d0%be-%d0%bf%d0%be%d0%bb%d0%be%d0%b6%d0%b5%d0%bd%d0%b8%d0%b5-%d0%b7%d0%b0%d1%80/", "text": "Делхи обяви извънредно положение заради замърсяването на въздуха, като училищата в индийската столица излязоха във ваканция до 5 ноември, съобщи БТА. Временно се спират строителните дейности в района на града, за да се намалят нивата на прахово замърсяване. Замърсяването на въздуха в Делхи винаги достига върхови нива около 1 ноември заради комбинацията от смог от фойерверките по време на хиндуистки фестивал и горенето на стърнища в селскостопанските райони в съседни щати.   От понеделник в Делхи ще се въведат ограничения за движението на автомобили, които ще останат в сила две седмици. Хората ще могат да шофират личните си автомобили от 4 до 15 ноември през ден, в зависимост от това дали са с четни или нечетни регистрационни номера.", "date": "2019.11.01", "title": " Делхи обяви извънредно положение заради смога"}
{"url": "https://trud.bg/%d0%bc%d1%8a%d0%b6-%d0%b5-%d0%b7%d0%b0%d0%b3%d0%b8%d0%bd%d0%b0%d0%bb-%d0%bf%d1%80%d0%b8-%d0%ba%d0%b0%d1%82%d0%b0%d1%81%d1%82%d1%80%d0%be%d1%84%d0%b0-%d0%ba%d1%80%d0%b0%d0%b9-%d0%bb%d0%be%d0%b2%d0%b5/", "text": "Мъж е загинал при катастрофа край ловешкото село Българене, съобщават от областната дирекция на МВР в Ловеч. Инцидентът е станал тази сутрин около 11,20 часа. Шофьор на лек автомобил е загубил контрол върху управлението, напуснал е пътното платно и е самокатастрофирал. В резултат на инцидента е починал 47-годишен пътник в автомобила. От полицията посочиха още, че от началото на деня в областта са станали около десет пътнотранспортни произшествия. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.11.01", "title": " Мъж е загинал при катастрофа край ловешкото село Българене"}
{"url": "https://trud.bg/%d1%8f%d0%bd%d0%ba%d0%b0-%d1%82%d0%b0%d0%ba%d0%b5%d0%b2%d0%b0-%d0%b8-%d0%b7%d0%bb%d0%b0%d1%82%d0%ba%d0%be-%d0%b6%d0%b8%d0%b2%d0%ba%d0%be%d0%b2-%d1%81-%d0%bd%d0%b0%d0%b3%d1%80%d0%b0%d0%b4%d0%b8-%d0%be/", "text": "От шест години насам Съюзът на българските писатели връчва на Първи ноември Почетни грамоти за принос към българската литература. Тържеството в градата на организацията събра повече от 50 писатели, нетърпеливи да узнаят имената на заслужилите тази чест. Председателя на СБП Боян Ангелов очерта ролята на първия будител Паисий Хилендарски, на неговите следовници Софроний Врачански, Неофит Рилски, Неофит Бозвели, братя Миладинови, той говори за днешната ни принадлежност към изконно българското: „Този празник с всяка изминала години придобива все по-дълбоки измерения. Духът няма материално измерение. Нека никога не забравяме, че в годините на най-мрачно робство Паисий се е борил за българското слово. Тези почетни грамоти се дават за едно постоянство в отстояването на патриотични идеи, за лоялност към българската литература. Те нямат паричен еквивалент, но като морално изражение се доближават до онази безсребърност, на която са били посветени нашите възрожденци”. Специални грамоти за общественици, подкрепящи българската литература, получиха Златко Живков – кмет на гр. Монтана, избран за шести мандат, Янка Такева – председател на Синдиката на българските учители, Снежана Тодорова – председател на СБЖ. Те бяха удостоени и с Почетния знак „Златен Пегас”. „Ние, българските учители, сме винаги с писателите. Пред вас мога само да сведа глава и да ви кажа „Благодаря!”. Поздравявам ви за всичко това – да будите българския народ и да създавате онази ценност, която е толкова важна днес. Чрез словото може да се победи и най-острия нож и най-мощното оръжие. Словото може да направи чудеса… Всяка минута имаме нужда от това будителство!” – сподели Янка Такева. По повод наградата си Златко Живков увери присъстващите, че в Монтана културата е на почит, продължава издаването на алманах „Огоста” и в. „Слово”, в 23 села от общината има 23 читалища и 23 православни храма: „Аз идвам от една изконна българска земя между Дунав и Балкана, дала на България такива творци като Дико Илиев и Йордан Радичков. Приемам тази награда като жест за всичко, което правим в общината. Културата и молитвените храмове са основата на българската идентичност”. Наградените писатели са: Атанас Мочуров, Стоянка Боянова, Минко Танев, Продрум Димов, Денка Илиева, Лъчезар Георгиев, Александър Михайлов.  Свои стихове, посветени на празника, прочетоха Иван Гранитски, Ахмет Емин Атасой, Надя Попова, Петър Андасаров, Светозар Аврамов, Атанас Звездинов и Иван Есенски. „Расул Гамзатов казва: „Този, който стреля срещу миналото си с пистолет, трябва да знае, че бъдещето ще му отговаря с оръдие”. Чрез тази мисъл се опитвам да вникна в днешния празник. България е птица феникс, която винаги ще възкръсва от своята пепел… Всяка страна си има будители, но специален празник за тях има само в България!” – каза Ахмет Емин Атасой – най-видният преводач на българска поезия в Турция, превел творби на повече от 250 наши поети.", "date": "2019.11.01", "title": " Янка Такева и Златко Живков с награди от Съюза на писателите"}
{"url": "https://trud.bg/%d0%be%d0%b1%d0%bb%d0%b0%d1%81%d1%82%d0%bd%d0%b8%d1%8f%d1%82-%d0%b8-%d0%be%d0%bc%d0%b1%d1%83%d0%b4%d1%81%d0%bc%d0%b0%d0%bd%d1%8a%d1%82-%d0%bd%d0%b0-%d0%b1%d1%83%d1%80%d0%b3%d0%b0%d1%81-%d1%81%d0%b0/", "text": "Областният управител на област Бургас Вълчо Чолаков и общественият посредник в Бургас Тодор Стамболиев садиха дръвчета в морския град. Така те се включиха в инициативата на Адвокатската колегия в града. Юристите засадиха 25 фиданки по повод 25 октомври – Ден на европейските адвокати. Старт на акцията даде председателят на бургаските адвокати Юрий Бошнаков. Това е и първото обществено мероприятие от избирането му през януари 2019. В подкрепа на колегите си юристи се включи областният управител Вълчо Чолаков. Губернаторът захвърли официалното облекло и с удоволствие участва в събитието на гилдията, чийто дългогодишен представител е. Дръвчетата, които бургаските адвокати посадиха са от вида „Juniperus excelsa“ и „Taxus baccata“.", "date": "2019.11.01", "title": " Областният и омбудсманът на Бургас садиха дръвчета с колеги юристи"}
{"url": "https://trud.bg/%d0%bb%d0%b8%d0%b4%d0%b8%d1%8f-%d1%88%d1%83%d0%bb%d0%b5%d0%b2%d0%b0-%d0%b2-%d1%81%d1%80%d0%b5%d0%b1%d1%8a%d1%80%d0%bd%d0%b8%d1%8f-%d1%84%d0%be%d0%bd%d0%b4-%d1%82%d1%80%d1%8f%d0%b1%d0%b2%d0%b0%d1%88/", "text": "Идеята за създаването и съществуването на Сребърния фонд не се реализира. Сега той продължава да съществува под една хипотетична форма, коментира бившият министър на икономиката и един от създателите на фонда – Лидия Шулева, по  . „Когато се създаваше Сребърният фонд, той наистина имаше за цел за порядъка от 10-15 години да събере пари, които действително биха могли да гарантират устойчивостта на пенсионната система. За съжаление, нищо подобно не се случи. В момента парите са почти толкова, с колкото и Фондът беше създаден, има някакви минимални допълнения най вече от текущи плащания по концесии. Парите в Сребърния фонд са в порядъка на над 2 млрд. Нашите предвиждания, когато го създадохме, бяха по това време той вече да бъде поне 10-15 млрд.“, обясни тя. По думите й парите, които в момента са в Сребърния фонд, няма да стигнат дори за покриване на едногодишния дефицит в пенсионния фонд: „Дефицитът там е около 50%, а плащанията са над 7 млрд. годишно. Тези пари няма да покрият дори дефицита за една година, камо ли да гарантират устойчивост на пенсионната система“. Първата причина за това е, че парите от приватизация е трябвало да влязат във Фонда, както и средствата от излишък в бюджета, което не се е случило, посочи Шулева. По думите й втората причина е, че Фондът е станал част от фискалния резерв. Държавният бюджет в момента има капацитет да покрива дефицита в пенсионния фонд, посочи още бившият икономически министър и добави: „Докато държавните бюджети могат да покриват дефицитите в пенсионната система, те във всички случаи ще растат заради демографската криза, кой знае каква необходимост от тези пари няма да има.“", "date": "2019.11.01", "title": " Лидия Шулева: В Сребърния фонд трябваше да има 10-15 млрд. лева, а са само 2"}
{"url": "https://trud.bg/%d1%81%d0%bb%d0%b8%d0%b2%d0%b5%d0%bd%d1%81%d0%ba%d0%b8-%d0%b4%d1%83%d1%85%d0%be%d0%b2%d0%bd%d0%b8%d0%ba-%d0%be%d1%81%d1%8a%d0%b4%d0%b8-%d0%ba%d0%be%d0%bc%d0%b8%d1%81%d0%b8%d1%8f%d1%82%d0%b0-%d0%b7/", "text": "Протосингелът на сливенската митрополия отец Евгений Янакиев и съпругата му осъдиха Комисията за защита от дискриминация, съобщи самият духовник пред „Труд”. Двамата родители подали жалба в Административния съд в Сливен, свързана с техните най-малки деца Николай и Мария. Николай и Мария нямали имунизации по решение на родителите. Заради липсата на имунизации били лишени от полагащите се месечни помощи за деца. А 6-годишният Николай не бил допуснат по предписание на директора на РЗИ до детска градина и не можел да посещава иначе задължителното предучилищно обучение. Родителите, като законни представители на децата си, се оплакали в КЗД. Състав на комисията се е произнесъл с решение 205/2019 г., че спрямо тях не е извършено нарушение на Закона за защита от дискриминация. „Ние не сме съгласни с това и подадохме жалба в Административния съд срещу решението на комисията”, каза отец Евгений.  Административният съд обширно е изложил мотивите си в полза на родителите. Посочил е, че въздействието върху здравето, каквото е и имунизацията,  става с доброволно и изрично съгласие и че действията на здравната инспекция противоречат на Конвенцията за защита правата на човека и  Хартата на основните права в ЕС. В решението още се казва, че имунизацията е въпрос на свободен избор в много европейски държави. Административният съд е отменил решението на КЗД и е установил, че с предписанието на РЗИ детето да бъде спряно от детска градина заради липса на имунизация е осъществена пряка дискриминация спрямо двамата родители. Решението подлежи на обжалване пред Върховния административен съд. „Впечатлен съм от решението на нашия съд”, коментира отец Евгений. Той и съпругата му са родители на 9 деца.", "date": "2019.11.01", "title": " Сливенски духовник осъди Комисията за защита от дискриминация\t"}
{"url": "https://trud.bg/%d0%b1%d0%b0%d0%bb%d0%be%d1%82%d0%b0%d0%b6-%d0%b7%d0%b0-%d0%ba%d0%bc%d0%b5%d1%82%d0%be%d0%b2%d0%b5-%d0%bd%d0%b0-%d0%b4%d0%b2%d0%b5-%d0%be%d0%b1%d1%89%d0%b8%d0%bd%d0%b8-%d0%b8-%d0%bd%d0%b0-12-%d1%81/", "text": "Гласоподавателите в две общини ще отидат отново до урните на 3 ноември, за да гласуват за общински кмет. В Сливен на втори тур те ще избират между досегашния кмет Стефан Радев /ГЕРБ/ и народния представител и бивш кмет Кольо Милев /“БСП за България“/. В Твърдица хората също ще трябва да избират между кандидатите на двете партии: досегашният кмет от ГЕРБ Атанас Атанасов и местният лидер на БСП Ваня Колева. Балотажи ще има в сливенските села Бяла, Драгоданово, Калояново, Крушаре, Самуилово, Сотиря и Тополчане. За кмет на кметтво отново ще се гласува в град Шивачево и с.Сборище, община Твърдица, в Жеравна и Ябланово, община Котел, и в Еленово, община Нова Загора. В повечето от тези населени места опоненните също са от ГЕРБ и БСП. От областната администраця съобщиха, че бюлетините, протоколите и изборните книжа са били разпределени между общините на 1 ноември.", "date": "2019.11.01", "title": " Балотаж за кметове на две общини и на 12 села в Сливенска област ще има на 3 ноември"}
{"url": "https://trud.bg/%d0%be%d0%ba%d0%be%d0%bb%d0%be-2000-%d0%b4%d1%83%d1%88%d0%b8-%d0%bf%d0%be%d1%81%d0%b5%d1%82%d0%b8%d1%85%d0%b0-%d0%bf%d1%80%d0%b5%d0%b7%d0%b8%d0%b4%d0%b5%d0%bd%d1%82%d1%81%d1%82%d0%b2%d0%be%d1%82%d0%be/", "text": "Около 2000 души посетиха Администрацията на президента в деня на отворени врати на институцията. Гостите на президентството имаха възможност да видят първия препис на „История славянобългарска“, направен от Софроний Врачански, който беше изложен в Гербовата зала, съобщиха от прессекретариата на държавния глава. В Деня на народните будители предимно ученици и техните учители, както и семейства с деца, бяха сред посетителите на „Дондуков“ 2. Част от гостите успяха да се срещнат с президента Румен Радев и с вицепрезидента Илияна Йотова, а всички влязоха в кабинетите им. Посетителите разгледаха Гербовата зала, Огледалната зала и президентската библиотека. Служители на Администрацията на президента разведоха групите и им разказаха за дейността на институцията и за историята на сградата.", "date": "2019.11.01", "title": " Около 2000 души посетиха Президентството в деня на отворени врати"}
{"url": "https://trud.bg/%d0%ba%d0%b0%d1%82%d0%b0%d1%81%d1%82%d1%80%d0%be%d1%84%d0%b0-%d0%bc%d0%b5%d0%b6%d0%b4%d1%83-%d1%87%d0%b5%d1%82%d0%b8%d1%80%d0%b8-%d0%ba%d0%be%d0%bb%d0%b8-%d0%bd%d0%b0-%d0%bf%d1%8a%d1%82%d1%8f-%d1%81/", "text": "Петима души са в болница след катастрофа на пътя Стара Загора – Хасково. Инцидентът е станал преди обяд. В него са участвали четири автомобила, предаде Нова телевизия. Два от тях са се ударили на мокрия път и са последвали удари с останалите два. Пострадалите са без опасност за живота. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.11.01", "title": " Катастрофа между четири коли на пътя Стара Загора – Хасково, петима са в болница"}
{"url": "https://trud.bg/%d1%81%d0%b5%d0%ba%d1%81%d1%81%d0%b8%d0%bc%d0%b2%d0%be%d0%bb%d1%8a%d1%82-%d0%b4%d0%b6%d0%b0%d0%bd-%d1%8f%d0%bc%d0%b0%d0%bd-%d0%b2-%d0%bd%d0%be%d0%b2-%d1%81%d0%b5%d1%80%d0%b8%d0%b0%d0%bb/", "text": "Един от най-гледаните сериали в Турция през последната една година – романтичната комедия „Ранобудна птица“, стартира и у нас под заглавието „Свободен дух“ от днес – 30 октомври по bTV. Излъчването му в Турция тръгна през лятото на 2018-а, г., като се позиционира в prime-time-а на телевизия StarTV и още с премиерата си привлече огромен интерес. За отрицателно време поредицата удари върха в рейтинг-класацията в южната ни съседка и заслужено получава титлата за най-гледан летен сериал на годината. Продуцентската компания, стояща зад феноменалния проект – Gold Film, не се подлъгва от огромния успех и реши да продължи излъчването на сериала без прекъсване до второто поредно лято и финалът му е на 6 август 2019 г. Главните роли в „Свободен дух“ изпълняват чаровната Демет Йоздемир („С Русия в сърцето“ и „Стая 309“) и набедения за новия секссимол на Турция – Джан Яман („Любов на инат“ и „Горчиво и сладко“). В центъра на сюжетното действие стои Санем (Демет Йоздемир) – млада енергична девойка, която иска да стане писател, а временно помага на баща си в семейния магазин. Родителите й я поставят пред избор: или уреден брак, или „нормална“ работа. Тя приема второто, като е назначена в рекламната агенция, в която работи и сестра й Лейля (Йознур Серчелер) – нейна пълна противоположност. Не след дълго Санем се влюбва в шефа си Джан Дивит (Джан Яман), син на собственика. Привличането между двамата води до странни събития в агенцията… Докато течаха снимките на в „Свободен дух“ в Турция, местните медии гръмнаха с новината, че Демет Йоздемир и Джан Яман са пренесли любовта си и в живота. Това,разбира се, е много позната в световен план ситуация, особено ако актьорът е привлекателен мъж, а актрисата – много красива жена. Дори слуховете да са лъжа, те се подхранват до края на филма или сериала, защото това вдига рейтинга. Но връзката на Демет Йоздемир и Джан Яман бе малко по-различна от останалите. Когато снимките на в „Свободен дух“ започна, актрисата беше гадже на Сечкин Йоздемир  /съвпадението на фамилиите е случайно/. Но се случи нещо неочаквано, в момента, когато всички казваха, че двамата скоро ще вдигат сватба – известната двойка се разпадна.По това време започнаха да се появяват горещи новини, че Джан Яман е застанал между Демет и Сечкин! След тези слухове красивата актриса направи изявление: „Няма никаква любов между мен и Джан.Ние сме просто приятели.Не предадох Сечкин.Опитахме се,но не успяхме.Нашите графици бяха много стресиращи,така че не можехме да се срещаме често. Така че връзката не се получи.“ Разбира се, по това време би било немислимо да се направи друго изявление. Джан Яман каза почти също: „Каква любов? Няма любов.“ След това той престана да коментира излизащите новини и статии дали двамата актьори, които играят главните роли в „Ранна птица“ се срещат извън снимачната площадка. Докато се снима сериала, Джан Яман имаше проблеми с очите и започна да публикува снимки с Демет Оздемир на страницата си в Instagram, като поясняваше: „Следващите два епизода,ще нося очила заради дискомфорт в очите ми,но това няма да се отрази на нашите любовни погледи.Както писах по-рано, да, ние сме свикнахме с факта,че имената на партньори от поредици се смесват с любовни клюки.“ Джан Яман и Демет Оздемир,които прекарваха по-голямата част от времето си един до друг на снимачната площадка, започнаха да се появяват заедно и извън нея. На 14 февруари миналата година, в деня на влюбените, двамата бяха заедно, на рождения ден на актрисата – също, а на церемонията, на която Джан Яман спечели наградата „Изгряващ актьор на годината“, каза: „Благодаря на Демет Йздемир за чудесно настроение, които създава на снимачната площадка. Половината от моята награда принадлежи на нея…“ Всяка стъпка,която правеха,ясно показваше, че двамата са си много скъпи,а мистерията около връзката им,покачваше рейтинга на телевизионния сериал „Свободен дух“.", "date": "2019.11.01", "title": " Секссимволът Джан Яман в нов сериал"}
{"url": "https://trud.bg/%d0%b4%d0%b0%d0%b2%d0%b0%d0%bc%d0%b5-539-%d0%bc%d0%bb%d0%bd-%d0%bb%d0%b2-%d0%b7%d0%b0-%d0%b5%d0%bb%d0%b8%d1%82%d0%b5%d0%bd-%d1%81%d0%bf%d0%be%d1%80%d1%82/", "text": "Министерството на младежта и спорта ще отдели 53,9 милиона лева за елитния спорт през 2020-а. Високите постижения ще са акцентът в бюджета на ведомството в годината на летните олимпийски игри в Токио. Министърът Красен Кралев очаква родните спортисти да спечелят 55-57 квоти за японската столица. Общият размер на бюджета пък е рекорден – 82,26 млн. лв., с близо 2,5 млн. повече от тази година.  Половината от увеличението ще отиде за масов спорт. За целите му са предвидени 18,9 млн. лв., което е с 1,3 млн. повече от 2019-а.  Изготвената от ММС стратегия предвижда България да спечели 185 медала от олимпийски игри и световни и европейски първенства до 2022-а.", "date": "2019.11.01", "title": " Даваме 53,9 млн. лв. за елитен спорт"}
{"url": "https://trud.bg/%d1%82%d1%80%d0%b8%d0%bc%d0%b0-%d0%bf%d0%b5%d0%bd%d1%81%d0%b8%d0%be%d0%bd%d0%b5%d1%80%d0%b8-%d0%bd%d0%b0-99-%d0%b3%d0%be%d0%b4%d0%b8%d0%bd%d0%b8-%d1%81%d0%b0-%d0%bd%d0%b0%d0%b9-%d0%b2%d1%8a%d0%b7/", "text": "Трима старци и тримата – по на 99 години, са най-възрастните гласоподаватели в община Сливен, съобщи говорителката на ОИК Стелли Стефанова. Непосредствено преди балотажа пък петима младежи ще навършат пълнолетие и ще могат да упражнят правото си на вот на 3 ноември – двама са от Сливен, останалите са от селата Драгоданово, Тополчане и Селиминово. Избирателите по списък в общината са 102 704 души.", "date": "2019.11.01", "title": " Трима пенсионери на 99 години са най-възрастните избиратели в Сливен"}
{"url": "https://trud.bg/%d0%ba%d0%b0%d0%bb%d0%be%d1%8f%d0%bd-%d0%bf%d0%b0%d1%80%d0%b3%d0%be%d0%b2-%d0%bd%d0%be%d1%81%d0%b8%d1%82%d0%b5%d0%bb%d0%b8-%d0%bd%d0%b0-%d0%bf%d1%80%d0%be%d0%bc%d1%8f%d0%bd%d0%b0%d1%82%d0%b0-%d1%81/", "text": "„София не прави изключение от начина, по който се проведоха изборите в цялата страна, имайки предвид гласуването в ромските квартали в града. Съотношението на гласовете между БСП и ГЕРБ в ромските секции е фрапиращо. В Слатина над 2000 за ГЕРБ и около 240 за БСП, Красна поляна – 2400 срещу 280, Люлин 700 на 200 гласа“, каза лидерът на БСП – София Калоян Паргов на пресконференция на „Позитано“ 20. Той коментира, че ако се върнем назад към други избори, ще видим по-нормално разпределен вот, когато липсва натиск върху гласоподавателите. Паргов посочи, че прави впечатление, че невалидните бюлетини са превърнати във важен инструмент за манипулиране на избори. „Отговорно твърдя, че те са толкова много не заради неграмотност на българския избирател, а заради целенасочен акт за допълнителна манипулация и изкривяване на вота“, добави лидерът на столичните социалисти. Калоян Паргов добави, че в София 5% от гласовете за БСП или 23 000 бюлетини са невалидни. Той бе категоричен, че ако нямаше толкова много невалидни бюлетини, конфигурацията в Столичния общински съвет и в столичните райони щеше да е резлична. Според него, ако машинното гласуване вече беше факт, голяма част от манипулациите нямаше да бъдат възможни. „В неделя ни предстои важен избор между статуквото и промяната за една различна перспектива не само за София, но и за много други общини“, каза още Калоян Паргов във връзка с предстоящите балотажи. Той обясни, че тук не става въпрос за битка между ляво и дясно, а между нормалното и доброто, от което софиянци имат нужда и фалшивото, зад което стоят манипулатори. „Считам, че носителят на промяната в София са Мая Манолова и всички наши кандидати за кметове на столичните райони“, добави Паргов. Той заяви, че кандидатите на БСП гарантират по-добро управление, защото знаят и са доказали, че това означава да бъдеш отговорен за своите действия. „Столичани искаме кмет, който може да управлява и е доказал човечността си и готовността за грижа към хората. Затова призовавам всички мои съграждани да гласуват за Мая Манолова и всички, достигнали до балотаж с ГЕРБ, кандидати за районни кметове. Така вие ще подкрепите промяната, която ще донесе на всички столичани и на София нова перспектива за развитие“, заключи Калоян Паргов. Избори 2019. Платено съдържание. Купуването и продаването на гласове е престъпление.", "date": "2019.11.01", "title": " Калоян Паргов: Носители на промяната са Мая Манолова и нашите кандидати за районни кметове\t"}
{"url": "https://trud.bg/%d1%81%d1%82%d0%be%d0%bb%d0%b8%d1%87%d0%bd%d0%b0-%d0%be%d0%b1%d1%89%d0%b8%d0%bd%d0%b0-%d0%b4%d0%bd%d0%b5%d1%81-%d0%bd%d1%8f%d0%bc%d0%b0-%d0%bf%d1%80%d0%b5%d0%b2%d0%b8%d1%88%d0%b5%d0%bd%d0%b8%d0%b5/", "text": "Няма превишение на фините прахови частици в днешния ден, отчитат от дирекция „Климат, енергия и въздух“ на Столичната община. Данните са от 22 сензора, монтирани в различни райони на София, съобщи директорът на дирекция „Климат, енергия и въздух“ Теодора Полимерова, предаде БНР. „В момента данните и от сутринта се движат между 8-10 микрограма на кубичен метър за фини прахови частици 10 до 12, доста по-ниско сме от средноденонощната норма. При прогнозно превишаване и при очакване на замърсяване ние предприемаме част от мерките, които са призиви към гражданите да ползват градския транспорт, призиви за преминаване към екологично отопление, допълнително машинно метене и миене, но само когато атмосферните условия позволяват. Когато има прогноза за температурна инверсия, за ниско атмосферно налягане, за мъгла, тогава също може да бъде приложена мярката „Зелен билет“, каза Теодора Полимерова. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.11.01", "title": " Столична община: Днес няма превишение на нормата за фини прахови частици"}
{"url": "https://trud.bg/%d0%be%d1%81%d0%b8%d0%b3%d1%83%d1%80%d1%8f%d0%b2%d0%b0%d1%82-%d0%bf%d0%b0%d1%82%d1%80%d0%be%d0%bd%d0%b0%d0%b6%d0%bd%d0%b0-%d0%b3%d1%80%d0%b8%d0%b6%d0%b0-%d0%b2-15-%d1%81%d0%b5%d0%bb%d0%b8%d1%89%d0%b0/", "text": "Успешно стартира предоставянето на мобилни интегрирани здравно-социални услуги по Проект “Патронажна грижа за възрастни хора и лица с увреждания в Община Велико Търново”. За реализиране на дейностите по проекта, 23 лица на длъжност „Домашен санитар“, подписаха трудови договори, след успешно преминато 5-дневно въвеждащо обучение. От тях 22 лица са назначени на 8-часов работен ден, а едно лице на 4-часов работен ден. За предоставяне на психологическо консултиране от 1 ноември е назначено едно лице на 8-часов работен ден на длъжност „Психолог“. Домашните санитари предоставят патронажни грижи на 145 лица с увреждания и възрастни хора с ограничения или невъзможност за самообслужване. Дейностите по проекта са насочени предимно към жителите на малките, отдалечени и труднодостъпни населени места на територията на общината. Патронажна грижа се предоставя в 15 населени места от Община Велико Търново, а потребителите получават здраво-социални услуги до 2 часа на ден. Потребителите не заплащат потребителска такса за предоставяните услуги.", "date": "2019.11.01", "title": " Осигуряват патронажна грижа в 15 селища в община Велико Търново"}
{"url": "https://trud.bg/%d0%b3%d1%80%d0%b8%d0%b3%d0%be%d1%80-%d1%81%d0%b5-%d0%b2%d1%8a%d1%80%d0%bd%d0%b0-%d0%b2-%d1%82%d0%be%d0%bf-20-%d1%81-%d0%bf%d0%be%d0%b1%d0%b5%d0%b4%d0%b0-%d0%bd%d0%b0%d0%b4-%d1%87%d0%b8%d0%bb%d0%b8/", "text": "Григор Димитров изравни най-доброто си постижение за годината – полуфинал, при това отново в престижен турнир. Два месеца след паметния поход на Ю Ес оупън родният тенис ас отново е във финалното каре – на „Мастърс“-а в Париж. По пътя към това постижение българинът взе нова чиста победа – 6:2, 7:5 над младия чилиец Кристиан Гарин.   В първия сет Димитров превъзхождаше тотално с опита си и не остави никакви шансове на съперника, който за първи път играеше мач от такова ниво. Във втората част 23-годишният Гарин се окопити и удържа сервиса си до 4:4, след което проби и получи шанс да изравни резултата. Григор обаче не се смути и отговори с няколко виртуозни изпълнения, които вдигнаха на крака публиката. Пропуснатата възможност отчая чилиеца, който започна да удря с все сила и с няколко поредни грешки подари мача.       Успехът гарантира на българина завръщане в топ 20 на ранглистата за пръв път през 2019-а. „Отново съм здрав, радвам се на присъствието на екипа и семейството ми, от какво повече има нужда човек? – заяви Димитров. – Не приемам за даденост нито един ден, независимо дали съм на корта или не.“   Неговият съперник за място на финала ще бъде излъчен от мача между №1 в света Новак Джокович (Сърбия) и Стефанос Циципас (Гърция), които играят по-късно днес.  ", "date": "2019.11.01", "title": " Григор се върна в топ 20 с победа над чилиец"}
{"url": "https://trud.bg/%d0%b7%d0%b0%d0%b4%d1%8a%d1%80%d0%b6%d0%b0%d1%85%d0%b0-49-%d0%b3%d0%be%d0%b4%d0%b8%d1%88%d0%bd%d0%b0-%d0%b6%d0%b5%d0%bd%d0%b0-%d0%b8%d0%b7%d0%b4%d0%b8%d1%80%d0%b2%d0%b0%d0%bd%d0%b0-%d1%81-%d0%b5/", "text": "Арестуваха жена с влязла в сила ефективна присъда, съобщиха от пресслужбата на МВР. Действията по задържането на 49-годишната жена от с. Старо Оряхово са осъществени вчера. В операцията са участвали служители от сектор „Издирване“ на Главната дирекция „Национална полиция“ и колегите им от РУ-Севлиево. Издирваната е с влязла в сила присъда „лишаване от свобода“ за измами и издадена след това европейска заповед за арест. Пет-годишната присъда срещу нея е постановена от Районния съд в Пловдив и потвърдена от Окръжния съд в областния град на 3 май 2019 г. По случая е уведомена прокуратурата. Предстои задържаната да бъде предадена на властите от Министерството на правосъдието и приведена в затвора в гр. Сливен за изтърпяване на наказанието. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.11.01", "title": " Задържаха 49-годишна жена, издирвана с европейска заповед за арест във Варненско"}
{"url": "https://trud.bg/%d0%b2%d0%b8%d0%b6%d1%82%d0%b5-%d1%81%d1%82%d0%b5%d0%bd%d0%be%d0%b3%d1%80%d0%b0%d0%bc%d0%b0%d1%82%d0%b0-%d0%be%d1%82-%d0%bf%d0%bb%d0%b5%d0%bd%d1%83%d0%bc%d0%b0-%d0%bd%d0%b0-%d0%b2%d1%81%d1%81-%d0%ba/", "text": "Висшият съдебен съвет публикува в интернет пълната стенограма от заседанието на Пленума на ВСС, проведено на 24 октомври, на което бе избран Иван Гешев, заместник на главния прокурор при Върховна касационна прокуратура, за главен прокурор на Република България. Стенографският протокол е достъпен на интернет сайта в раздел „Заседания на ВСС“ – „Пълни стенографски протоколи“ – „2019“. Изтеглете го от ", "date": "2019.11.01", "title": " Вижте стенограмата от пленума на ВСС, който избра Иван Гешев за главен прокурор"}
{"url": "https://trud.bg/%d1%84%d0%b5%d0%bd%d0%be%d0%b2%d0%b5-%d0%bf%d0%bb%d1%8e%d1%8f%d1%82-%d1%84%d1%8e%d1%80%d0%b8-%d0%b7%d0%b0%d1%80%d0%b0%d0%b4%d0%b8-%d0%ba%d0%b5%d1%87%d0%b0/", "text": "Тайсън Фюри доскоро минаваше за любимец на феновете на бокса в тежка категория, но си навлече куп нападки с дебюта си в кеча. Краля на циганите се качи на ринга в Саудитска Арабия облечен като шейх, за да победи Брет Строуман, което ме донесе 15 милиона долара. Сценарият бе предвидил успехът да дойде с нокаут с един удар срещу огромния здравеняк – нещо, което Фюри рядко прави на боксовия ринг.  Видеото от гвоздея на шоуто „Разбиване“ събра куп гледания, но и негативни коментари. „Пълна комедия!“, „Поне е добър актьор“, „Това ли ни кара да гледаме?“, „Ужасно падение…“, са само част от коментарите по адрес на британеца.", "date": "2019.11.01", "title": " Фенове плюят Фюри заради кеча"}
{"url": "https://trud.bg/%d0%ba%d0%be%d0%bb%d0%b8%d1%82%d0%b5-%d0%b2%d1%8a%d0%b2-%d1%84%d0%be%d1%80%d0%bc%d1%83%d0%bb%d0%b0-1-%d0%b7%d0%b0-2021-%d0%b0-%d0%bf%d0%be-%d0%b1%d0%b0%d0%b2%d0%bd%d0%b8-%d0%b8-%d1%85%d1%83/", "text": "Колите във Формула 1 ще станат доста по-бавни през 2021-а, стана ясно, след като отборите единодушно одобриха новия технически правилник, който ще влезе в сила след края на идния сезон. Външният вид на болидите ще е доста по-привлекателен, но това е страничен ефект от усилията да се подобри атрактивността на състезанията.  Най-важното решение е машините да бъдат доста по-сходни една с друга, което да намали огромните разлики между различните отбори, които съществуват в момента. Това ще доведе до по-сериозна роля на пилотите в гонките, тъй като ще бъде драстично улеснено управлението на колите, докато са във въздушната струя на съперник. Очаква се това да доведе до повече изпреварвания.  „Искахме да получим болиди, с които състезателите да могат да атакуват – заяви Рос Браун, директор по мениджмънта на Формула 1. – Целта ни е също така разликата между отборите да намалее, за да запазим тези, които в момента не виждат смисъл да продължават инвестициите си в спорта. Машините ще изглеждат великолепно, но освен това ще са и по-надеждни от сегашните.“  Браун не очаква, че по-бавните коли ще разклатят имиджа на Формула 1 като лидер в автомобилните спортове. Времето за обиколка на всяка една от пистите се очаква да се вдигне със средно по 3-3,5 секунди. Освен това ще бъде наложен бюджетен таван от 175 милиона долара за отбор за година, което ще ограничи възможностите на големите тимове да доминират във всички състезания.", "date": "2019.11.01", "title": " Колите във Формула 1 за 2021-а – по-бавни и хубави"}
{"url": "https://trud.bg/%d0%b0%d0%bb%d0%b5%d0%ba%d1%81%d0%b0%d0%bd%d0%b4%d1%8a%d1%80-%d1%81%d0%b8%d0%b4%d0%b8-%d1%80%d0%be%d0%b4%d0%be%d0%bf%d0%b8%d1%82%d0%b5-%d0%b4%d0%bd%d0%b5%d1%81-%d0%b8-%d0%b7%d0%b0%d0%b2%d0%b8%d0%bd/", "text": "Народният представител и член на Националното ръководство на ВМРО Александър Сиди написа позиция в своята Фейсбук страница за село Забърдо, община Чепеларе, област Смолян. Ето и цялото обръщение: Забърдо е крепост на ВМРО. Българска крепост в Родопите. Безпрецедентният натиск, купуването на гласове, побой и заплахи от страната на противоконституционната партия ДПС, няма да успеят! Забърдо е българска крепост в Родопите и както навремето полковник Серафимов ги отвоюва от турските лапи, така и днес ние, патриотите на от ВМРО, няма да допуснем Родопите да паднат в ръцете на турците отново. Днес в Родопите, в с. Забърдо, се събират джипове с мутри и активисти на ДПС, включително и народни представители от тази партия, които ходят по къщите и заплашват хората да не излизат да гласуват. Призоваваме всички наши политически опоненти на сдържаност и разум, на честна политическа борба, защото днес ВМРО е политическа организация, но има дълъг опит като революционна такава. Родопите днес и завинаги ще си останат българска крепост! Александър Сиди Народен представител и член Националното ръководство на ВМРО – Българско национално движение", "date": "2019.11.01", "title": " Александър Сиди: Родопите днес и завинаги ще си останат българска крепост"}
{"url": "https://trud.bg/%d0%bf%d0%be%d1%89%d0%b8%d1%82%d0%b5-%d0%b0%d1%82%d0%b0%d0%ba%d1%83%d0%b2%d0%b0%d1%82-%d0%bf%d0%b0%d0%b7%d0%b0%d1%80%d0%b0-%d0%bd%d0%b0-%d0%b5%d0%bb%d0%b5%d0%ba%d1%82%d1%80%d0%be%d0%bd%d0%bd%d0%b0/", "text": "„Български пощи“ АД ще атакува пазара на електронна търговия. Това е бъдещето на този тип услуги, заяви транспортният министър Росен Желязков преди провеждане на годишния бал на строителите. Всяка година електронната търговия в световен мащаб увеличава дела си, като България не прави изключение. Пазарът с доставки на стоки, платени онлайн, расте всяка година със средно около 5 на сто, показва статистиката. „Бъдещето принадлежи на електронната търговия, а тя без крайни пунктове няма как да функционира“, категоричен бе транспортният министър. В същото време „Български пощи“ АД разполага с близо 3000 крайни пункта, разположени в цялата страна и добре развита логистична мрежа, стана ясно от думите на Желязков. Усилията за развитие на онлайн търговията и доставката на пратки ще позволи на дружеството с голяма история и традиции да продължи да се развива. В част от клоновете си пощите и сега предлагат на своите клиенти известяване със смс за получена в пощенските станции пратки. Предвидено е броят им да се увеличава докато бъде покрита цялата клонова мрежа. От януари пощите ще предлагат и разпространение на вестници и печатни издания не само чрез абонамент както досега, но и чрез дистрибуция до крайни клиенти, стана ясно от думите на Желязков. Освен това се планира да се увеличи и асортиментът на предлаганите финансови услуги в станциите. През последните 10 години пощите неизменно търсят начин да отговорят на развитието на новите технологии. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.11.01", "title": " Пощите атакуват пазара на електронна търговия\t"}
{"url": "https://trud.bg/%d0%b8%d0%b0%d0%b3-%d0%bd%d1%8f%d0%bc%d0%b0-%d0%be%d1%81%d0%bd%d0%be%d0%b2%d0%b0%d0%bd%d0%b8%d0%b5-%d0%b7%d0%b0-%d0%be%d1%82%d1%81%d1%82%d1%80%d0%b5%d0%bb-%d0%bd%d0%b0-%d0%bc%d0%b5%d1%87%d0%ba%d0%b0/", "text": "Във връзка с публикации в медии и информационни сайтове, в които се изразяват опасения за евентуален отстрел на мечката, посетила  гр. Сопот, община Сопот, област Пловдив, Ви уверяваме, че въпросът с отстрела на цитираната в публикациите мечка категорично не е поставян и обсъждан. Това съобщиха от пресслужбата на Изпълнителната агенция по горите. Сигнал за случая е подаден в Държавно горско стопанство – Карлово от собствениците на хотела, където е забелязана мечката. ДГС – Карлово, съвместно с Регионална дирекция по горите – Пловдив по най-бързия начин са предприели мерки. Назначена е междуведомствена комисия, която ще заседава на 4 ноември и ще излезе с решение за прогонване или улавяне и преместване на мечката в горска територия, отдалечена от населено място. Според законовите изисквания за реда и условията за издаване на разрешителни за изключенията от забраните, въведени със закона за биологичното разнообразие, издаване на разрешение за отстрел на проблемна мечка става само в случаите в интерес на здравето на хората и за предпазване от сериозно увреждане на селскостопански култури, добитък и други. В случая нито една от тези хипотези не е налична, поради което няма основания за иницииране на предложение или издаване на разрешение за отстрел на животното. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.11.01", "title": " ИАГ: Няма основание за отстрел на мечката, поплувала в хотелски басейн в Сопот"}
{"url": "https://trud.bg/%d0%bb%d1%8a%d0%b2%d0%be%d0%b2%d0%b5%d1%82%d0%b5-%d0%b2-%d0%b3%d1%80%d1%83%d0%bf%d0%b0-%d1%81-%d1%84%d1%80%d0%b0%d0%bd%d1%86%d0%b8%d1%8f-%d0%b8-%d1%81%d1%8a%d1%80%d0%b1%d0%b8%d1%8f/", "text": "Мъжкият национален отбор по волейбол попадна в група с Франция, Сърбия и Холандия за олимпийската квалификация в Берлин от 5 до 10 януари. Домакините от Германия утвърдиха групите според ранглистата на ФИВБ без да се възползват от правото си да внасят промени в своя полза. Първите два отбора продължават на полуфиналите, където ще срещнат отбори от другия поток, в който са Бундестимът, Белгия, Словения и Чехия. Само победителят в турнира получава квота за олимпийските игри в Токио.  Женският национален тим пък ще играе с Полша, Азербайджан и домакините от Холандия в квалификацията в Апелдорн (7-12 януари). В другата група пък са Турция, Германия, Белгия и Хърватия.", "date": "2019.11.01", "title": " „Лъвовете“ в група с Франция и Сърбия"}
{"url": "https://trud.bg/105-%d0%be%d0%b1%d1%89%d0%b8%d0%bd%d0%b8-%d1%89%d0%b5-%d0%be%d0%bf%d1%80%d0%b5%d0%b4%d0%b5%d0%bb%d1%8f%d1%82-%d0%ba%d0%bc%d0%b5%d1%82-%d0%bd%d0%b0-%d0%b2%d1%82%d0%be%d1%80%d0%b8%d1%8f-%d1%82%d1%83/", "text": "В 196 общини в страната, в поне едно населено място, ще се произвежда втори тур на изборите за кметове, показват окончателните данни на база 100% обработени протоколи на СИК, информират от  Централната избирателна комисия. В 105 общини ще се произвежда втори тур за кмет на община. Сред тях са и 18 града, които са областни центрове. Балотаж ще има в общо 441 кметства и в 31 района на София, Пловдив и Варна. На втория тур на изборите лицата, включени в избирателния списък за гласуване по настоящ адрес на първия тур, могат да гласуват само в секцията по настоящия им адрес. Тези лица нямат право да гласуват в секцията по постоянния си адрес, напомнят от ЦИК. Регистрираните застъпници и обявените за упълномощени представители на политическите сили, регистрирани преди първия тур на изборите, запазват статута си и за втория тур, но само ако са регистрирани като застъпници на допуснатия до втори тур кандидат за кмет или обявени за представители на партията, коалицията, местната коалиция или инициативния комитет, издигнали кандидата. В противен случай не могат да присъстват в секциите на втория тур и да се ползват с другите права, произтичащи от това им качество.", "date": "2019.11.01", "title": " 105 общини ще определят кмет на втория тур"}
{"url": "https://trud.bg/%d0%bf%d0%be%d0%b2%d0%b8%d1%88%d0%b0%d0%b2%d0%b0%d1%82-%d0%be%d1%81%d0%b8%d0%b3%d1%83%d1%80%d0%be%d0%b2%d0%ba%d0%b8%d1%82%d0%b5-%d0%bd%d0%b0-%d1%84%d0%b5%d1%80%d0%bc%d0%b5%d1%80%d0%b8%d1%82%d0%b5/", "text": "Ще правят вноски поне върху 610 лв. Минималните осигуровки на земеделските стопани ще бъдат увеличени с 58,38 лв. на месец от началото на 2020 г. Така за цялата следваща година те ще платят малко над 700 лв. повече за осигуровки. Минималният осигурителен доход за регистрираните земеделски стопани и тютюнопроизводители да бъде увеличен от 400 лв. на 610 лв., колкото ще бъде и минималната заплата, предвижда проектът на бюджет за 2020 г., който в четвъртък беше одобрен от Министерски съвет. Земеделските стопани задължително се осигуряват за инвалидност поради общо заболяване, за старост и за смърт. В момента минималните им месечни здравни и социални осигуровки са 111,20 лв. Догодина вноските им ще нараснат до 169,58 лв. Ако фермерите се осигуряват и за общо заболяване и майчинство в момента вноските им са поне 125,20 лв. на месец. А от началото на следващата година ще нараснат с 65,73 лв. и ще бъдат 190,93 лв. Това означава, че за цялата 2020 г. ще платят 788 лв. повече за здравно и социално осигуряване. От 1 януари 2020 г. ще бъде увеличен и минималният осигурителен доход за самоосигуряващите се граждани – от сегашните 560 лв. на 610 лв. Това означава, че ако се осигуряват само за инвалидност поради общо заболяване, за старост и за смърт, минималните им месечни вноски ще нараснат с 13,90 лв. А се осигуряват и за общо заболяване и майчинство минималните им месечни здравни и социални вноски ще бъдат увеличени с 15,65 лв. Така за цялата следваща година ще платят 188 лв. повече за осигуровки. От 1 януари 2020 г. ще бъде увеличен и прагът за пенсиониране. За жените ще се изискват навършени 61 г. и 6 месеца, както и 35 г. и 10 м. осигурителен стаж, което е увеличение с два месеца. За мъжете изискуемата възраст нараства с 1 месец до 63 г. и 3 м, а изискването за стаж – с 2 месеца до 32 г. и 10 м. От 1 юли 2020 г. пенсиите, отпуснати до 31 декември 2019 г., ще бъдат увеличени с 6,7%. Предвижда се актуализирането на пенсиите да бъде по швейцарското правило – с половината от очакваната инфлация и ръста на осигурителния доход. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.11.01", "title": " Повишават осигуровките на фермерите с 58 лв.\t"}
{"url": "https://trud.bg/%d0%bc%d0%b8%d0%bd%d0%b8%d1%81%d1%82%d1%8a%d1%80-%d0%ba%d1%80%d0%b0%d1%81%d0%b8%d0%bc%d0%b8%d1%80-%d0%b2%d1%8a%d0%bb%d1%87%d0%b5%d0%b2-%d1%83%d1%87%d0%b8%d0%bb%d0%b8%d1%89%d0%b0%d1%82%d0%b0-%d1%80/", "text": "Дейности по интереси и спортни занимания, ако няма часове В графика за учебното време дните след първия и втория тур на местните избори – 28 октомври и 4 ноември, са определени като учебни дни, но изпратихме писмо до училищата, че по тяхно решение може да ги обявят за неучебни, но присъствени дни. Това каза министърът на образованието и науката Красимир Вълчев по повод балотажа на местните избори в неделя. Решението ще зависи от това колко изборни секции е имало на 3 ноември в даденото училище. При две изборни секции ще трябва да се изчистят две стаи и да се подредят, и това ще стане бързо и с малко намаление на часовете може да има учебен ден, дори и в училището да се учи на две смени. Вълчев допълни, че 4 ноември няма да е ден без образование и ще има образователни дейности, дейности по интереси и спортни занимания за учениците. По-рано в приветствието си за Деня на народните будители министърът посочи, че това е един от най-съкровените български празници, който докосва сърцето на всеки българин. „Избрали сме датата първи ноември, за да си спомняме будителите и да отправяме всяка година ясно послание към бъдещите поколения – да обичат родината си, корените си, героите си”, допълни той. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.11.01", "title": " Министър Красимир Вълчев: Училищата решават дали 4 ноември ще е неучебен"}
{"url": "https://trud.bg/%d0%b2%d1%83%d1%87%d0%b8%d1%87-%d0%b7%d0%b0-%d0%b1%d1%8a%d0%bb%d0%b3%d0%b0%d1%80%d0%b8%d1%8f-%d1%81%d1%8a%d1%81%d0%b5%d0%b4%d0%b8%d1%82%d0%b5-%d0%bd%d0%b8-%d0%b7%d0%b0%d0%b2%d0%b8%d0%b6%d0%b4%d0%b0/", "text": "Сърбия не разполага със зенитна ракетна система С-400. Това заяви президентът на страната Александър Вучич, коментирайки реакции в български медии, в които се призовава да се спре транспортирането на руската зенитна ракетна система С-400, предаде  . Според него някои искат да видят неговата страна отново слаба. „За тяхно съжаление днес Сърбия е по-отговорна, по-богата и по-успешна за щастие на нашите граждани“, каза Вучич, цитиран от местните медии. Той е категоричен, че на съседите им е криво, че Сърбия е успешна държава. Между 24 и 30 октомври се проведе съвместното руско-сръбско учението „Славянски щит 2019 г.“. В него участваха руски ЗРК С-400 и Панцир-С. Самолетите, които са транспортирали руската бойна техника и личен състав, са прелетели над България на 22 октомври. Това беше потвърдено от българските власти, които подчертаха, че полетите са извършени съгласно действащото законодателство. Разрешението за тях е дадено и от българското министерство на отбраната.", "date": "2019.11.01", "title": " Вучич: Съседите ни завиждат, Сърбия е по-богата и по-успешна"}
{"url": "https://trud.bg/%d0%b0%d1%80%d0%bc%d0%b8%d1%8f%d1%82%d0%b0-%d0%bd%d0%b0-%d1%81%d0%b0%d1%89-%d0%b2%d1%8a%d0%b2%d0%b5%d0%b6%d0%b4%d0%b0-%d0%bd%d0%be%d0%b2%d0%b8-%d0%bf%d0%b0%d1%82%d1%80%d0%be%d0%bd%d0%b8/", "text": "Калибър 6,8 мм ще замени натовския 5,56 мм Въоръжените сили на САЩ са на път да назначат пълно превъоръжаване на войската от стандартните патрони от калибър 5,56 мм, задължителни за държавите членки на НАТО, към нов 6,8 мм калибър, който да е съобразен с новите параметри на бронежилетките и униформите, които са въвели въоръжените сили на Русия. Това твърдят руски информационни сайтове, като цитират публикация в американския портал за съвременни технологии “Попюлар Мехиникс”. Според експертите в сайта, действащият стандарт за бойни и бронебойни патрони за страните от НАТО е остарял и не е съобразен с напредъка в новите униформи и изисквания, които са въвели Русия и Китай в последните години. Подобна ревизия не се е налагала от времето войната във Виетнам, когато експертите на Пентагона решават, че калибър 5,56 мм ще позволява на американските войници да носят по-леки на тежест муниции срещу тези от калибър 7,62 мм. Интегрирането на новите патрони във вече съществуващите огнестрелни оръжия ще е по себе си отделно предизвикателство, цитира медията източници от компанията “Зиг-Зауер”.", "date": "2019.11.01", "title": " Армията на САЩ въвежда нови патрони"}
{"url": "https://trud.bg/%d0%bc%d0%b8%d1%80%d0%b7%d0%b0%d0%ba%d0%b0%d1%80%d0%b8%d0%bc-%d0%bd%d0%be%d1%80%d0%b1%d0%b5%d0%ba%d0%be%d0%b2-%d0%b7%d0%b0-%d0%bf%d1%8a%d1%80%d0%b2%d0%b8-%d0%bf%d1%8a%d1%82-%d1%81-%d0%bc%d0%b0%d1%81/", "text": "Световно известният учен-изследовател Мирзакарим Норбеков пристига за първи път във Велико Търново и Арбанаси, където от 8 до 10 ноември т.г. ще проведе тридневен мастерклас на тема „БИЗНЕС ・ СЕМЕЙСТВО ・ УСПЕХ“. М. С. Норбеков е учен-изследовател, доктор по психология и педагогика, действителен член на руски и чуждестранни академии, автор на много патентовани научни изобретения и открития, художник, композитор, писател, артист, спортист, треньор, с черен колан по карате. Той е автор на уникална оздравителна методика, базираща се на 18 патента и фундаментални открития в областта на психофизиологията. В тази методика влизат упражнения за ставите, за мускулите, тренировка за кръвоносната система, гимнастика на волята, на въображението, за укрепване на имунитета, за отстраняване на кожни дефекти, за възстановяване на зрението, слуха и обонянието, гинекологичен и урологичен безконтактен автомасаж. Системата на Норбеков обединява древната мъдрост на Изтока за законите за природата на човека и съвременните научни знания за възможностите на организма.  Мнозина са успели да се излекуват и самостоятелно само четейки книгите му, най-популярната от които е „Опитът на един глупак, стигнал до прозрението как да се избавим от очилата” – издадена в милионни тиражи на над 15 езика.  Център „Норбеков” се намира в Москва, но академикът и неговите ученици правят оздравителни курсове и обучения за личностно развитие по цял свят, включително и в България. Централният офис на Център Норбеков България е в София. Курсове по Системата се провеждат вече 16 години у нас и благодарение на нея за това време хиляди са успелите да възстановят зрението си, да излекуват заболяванията си, да подобрят отношенията си, да създадат и развият бизнеса си.  Лично Мирзакарим Норбеков идва поне веднъж годишно в страната ни за провеждането на Работилницата на успеха, която от няколко години се съчетава с поход из райските кътчета на България. От миналата година в неговия трети бизнес клуб – Европейският – вече членуват и над 70 българи. Към момента oт първите два клуба има създадени над 240 милионери, трима милиардери и над 50 души със състояние над 100 милиона долара. Сега Норбеков ще посети и Велико Търново и Арбанаси. Какво казва самият той за българите и защо се чувства толкова добре в страната ни: „Обиколил съм цял свят. В последните години избягвам да посещавам местата, където се събират огромни маси хора. Там имам успех, но не се чувствам щастлив. Не знам защо, но само на две места в земното кълбо се чувствам много добре и там в душата ми винаги е тихо. Това е мястото, в което съм се родил, и в България. Не го казвам просто, за да ви се харесам. Децата ми чувстват същото. Не знам защо с вас, българите, ми е толкова добре. Но същевременно ми е и много зле. В други страни не ме засяга това, че хората не се женят, че работят затъпяваща наемна работа, че имат лоши взаимоотношения с децата си, че не се разбират с партньора си, че имат само едно или две деца. Но в България всичко това ме засяга и започвам да се меся в личния живот на тези хора. По този начин се държа само с близките си роднини. Повече от 10 години изучавам вашата българска култура и ме боли, че сте я заменили с някаква синтетична култура. За съжаление и в България я има тази болест. Вие не я виждате, защото е вече в кръвта ви. Тя се е превърнала в норма, в начин на живот – хората не искат да създават деца, развеждат се, а най-важните неща в живота са загърбили. Вместо да живеят щастливо, са се втурнали в преследване на материални неща и така са превърнали живота си в ад. Има много неженени, неомъжени, които се гордеят, че са такива – не искат да създават семейство, искат да си живеят за себе си. Своята изгубена същност те са запълнили от обкръжаващия свят с някакви условности, ценности, които в сравнение с неродените деца и внуци са нищо, въздух. Винаги казвам – ако имате някакъв проблем, не отивайте за съвет при някой човек, аз също съм обикновен човек, изучете националните си традиции – там е лечението ви, там има всичко. Доказателството е, че вашата нация е хилядолетна и не е изчезнала, значи нещо е правила както трябва. Но ако нацията е започнала да намалява и да изчезва, значи не е на верния път“. След края на мастеркласа, от 5 до 13 декември, във Велико Търново ще се проведе и Първо учебно оздравително ниво по Системата на Норбеков.", "date": "2019.11.01", "title": " Мирзакарим Норбеков за първи път с мастерклас във Велико Търново"}
{"url": "https://trud.bg/%d0%bb%d0%b8%d0%b2%d0%b0%d0%bd-%d0%be%d1%81%d1%8a%d0%b4%d0%b8-%d0%bd%d0%b0-%d1%81%d0%bc%d1%8a%d1%80%d1%82-%d1%82%d0%b0%d0%ba%d1%81%d0%b8%d0%b4%d0%b6%d0%b8%d1%8f-%d0%b8%d0%b7%d0%bd%d0%b0%d1%81%d0%b8/", "text": "Наказателният съд в Ливан осъди на смърт таксиметровия шофьор, обвинен в изнасилването и убийството на служителката в британското посолство в Бейрут Ребека Дайкс, съобщи БГНЕС. Посолството на Великобритания благодари на ливанските власти за привличането под отговорност и за правосъдието над убиеца на дипломата, като подчертава, че британските власти не приветстват смъртната присъда във всичките ѝ форми.   По данни на следствието, през декември 2017 г. 29-годишният таксиметров шофьор Тарек Хошие е изнасилил и убил 30-годишната служителка на посолството на Великобритания Ребека Дайкс. Според следствието, Дайкс е извикала такси от бара, в който е имала среща с приятели. По-късно полицията намери тялото край на пътя. Разследващите са открили таксиметровия шофьор с помощта на камерите за наблюдение. След като са му показани записите, Хошие е направил признания.", "date": "2019.11.01", "title": " Ливан осъди на смърт таксиджия, изнасилил и убил британска дипломатка"}
{"url": "https://trud.bg/%d1%81%d1%82%d0%be%d0%bb%d0%b8%d1%87%d0%bd%d0%b0%d1%82%d0%b0-%d0%be%d0%b1%d1%89%d0%b8%d0%bd%d0%b0-%d0%bd%d1%8f%d0%bc%d0%b0-%d0%bf%d1%80%d0%b5%d0%b2%d0%b8%d1%88%d0%b5%d0%bd%d0%b8%d0%b5-%d0%bd%d0%b0/", "text": "Няма превишение на фините прахови частици в днешния ден, отчитат от дирекция „Климат, енергия и въздух“ на Столичната община. Данните са от 22 сензора, монтирани в различни райони на София, съобщи директорът на дирекция „Климат, енергия и въздух“ Теодора Полимерова, по БНР. В момента данните и от сутринта се движат между 8-10 микрограма на кубичен метър за фини прахови частици 10 до 12, доста по-ниско сме от средноденонощната норма. 22 станции ще следят качеството на въздуха в София по проект финансиран от Европейския съюз. Очаква се сайта, в който ще се следят данните за въздуха в София да бъде пуснат след 27 декември т. г. когато и приключва договорът, обясни Полимерова. Платформата е в облачна система и всеки онлайн ще може да следи данните. Изготвен е и индекс за качеството на въздуха, като са анализирани данните за общината. Разработва се и специално мобилно приложение, чрез което ще могат да се подават известия или препоръки. Показанията отчитат параметрите за 4 вида газ, както и фините прахови частици, температура и влажност на въздуха, уточни Венелин Гърбов от фирмата изпълнител.", "date": "2019.11.01", "title": " Столичната община: Няма превишение на фините прахови частици в днешния ден"}
{"url": "https://trud.bg/%d0%bd%d0%b0-%d0%b0%d1%80%d1%85%d0%b0%d0%bd%d0%b3%d0%b5%d0%bb%d0%be%d0%b2%d0%b0-%d0%b7%d0%b0%d0%b4%d1%83%d1%88%d0%bd%d0%b8%d1%86%d0%b0-%d1%81%d0%b5-%d0%bf%d1%80%d0%b5%d0%ba%d0%bb%d0%b0%d0%bd%d1%8f-2/", "text": "Панихида по повод Архангелова (мъжка) задушница ще бъде отслужена в събота от 11.00 ч. във Военния мавзолей-костница на Централните софийски гробища. На този ден отдаваме признателност и почитаме паметта на българските военнослужещи, загинали във войните, в операции по поддържане на мира и при изпълнение на воинския дълг в мирно време, припомнят от МО. Заупокойната служба ще отслужи Негово Преосвещенство Белоградчишкият епископ Поликарп. На ритуала в София ще присъстват министърът на отбраната Красимир Каракачанов, началникът на отбраната генерал Андрей Боцев, представители на ръководството на Министерството на отбраната, висши офицери от въоръжените сили, членове на военнопатриотичните съюзи. Панихида по повод Архангелова (мъжка) задушница ще бъде отслужена и в градовете Асеновград, Благоевград, Бургас, Варна, Карлово, Пловдив и Плевен. Ритуалът в памет на загиналите български воини се провежда от 1924 г. Традицията е прекъсната през 1946 г. Възстановена е през 1992 г. от Министерството на отбраната и Съюза на военноинвалидите и военнопострадалите. В ритуалите в памет на загиналите воини ще участват военнослужещи от Националната гвардейска част, Сухопътните войски, Военновъздушните и Военноморските сили и 68-а бригада „Специални сили“. На 2 ноември ритуалът по повод Архангелова задушница в Пловдив ще започне в 11.00 ч. в Централния гробищен парк, в Плевен  – в 11.00 ч. пред паметника на 4-ти пехотен полк, в Карлово – в 11.30 ч. пред паметника  на загиналите във войните 1912 – 1918 г. в района на 61-а механизирана бригада, в Асеновград – в 12.00 часа пред паметника на загиналите в Балканската и Междусъюзническата войни в района на 4-ти артилерийски полк, в Бургас – в 11.30 ч. пред паметника на загиналите от 24-ти Черноморски пехотен полк пред военния клуб в града. На ритуала в град Варна, организиран съвместно от Варненска и Великопреславска Света митрополия, Община Варна и командването на Военноморските сили, ще участват Представителният духов оркестър и почетен караул от Висшето военноморско училище  „Н. Й. Вапцаров”. От 11.00 часа в района на Старите гробища в гр. Варна пред „Паметника на загиналите офицери, подофицери и войници във войните 1912-1918 г.” ще бъде отслужена панихида и ще бъдат поднесени венци и цветя. Военнослужещите от Бригадно командване – Благоевград участваха днес, 1 ноември, в  панихидата по повод Архангелова (мъжка) задушница пред Паметника-костница на 580-те войници и офицери, загинали при защитата на Горна Джумая.", "date": "2019.11.01", "title": " На Архангелова задушница се прекланяме пред паметта на загиналите воини на България"}
{"url": "https://trud.bg/%d0%bb%d1%8c%d0%be%d0%ba%d0%bb%d0%b5%d1%80-%d0%b8%d1%81%d0%ba%d0%b0-%d0%b4%d0%b0-%d0%b5-%d0%bf%d1%80%d0%b5%d0%b4-%d1%84%d0%b5%d1%82%d0%b5%d0%bb-%d0%b2-%d0%ba%d0%bb%d0%b0%d1%81%d0%b8%d1%80%d0%b0%d0%bd/", "text": "Гран при на САЩ почти сигурно ще отговори на последния въпрос за сезона – дали Люис Хамилтън ще спечели шестата си титла. Единственият му съперник е съотборникът му в „Мерцедес“ Валтери Ботас, който призова феновете да не очакват чудеса.    И докато в челото на колоната сякаш всичко е ясно, то в лагера на „Ферари“ интригата няма край. Новакът в тима Шарл Льоклер обяви, че целта му е да завърши трети в крайното класиране – пред именития си съотборник Себастиан Фетел.  „Не става въпрос за галата и награждаването, макар, че нямам нищо против да се появя и на нея – заяви пилотът от Монако. – Миналата година се борех за 13-ото място и изобщо не съм си представял, че тази ще мога да се кача на подиума.“", "date": "2019.11.01", "title": " Льоклер иска да е пред Фетел в класирането"}
{"url": "https://trud.bg/%d1%81%d1%82%d0%be-%d1%80%d0%b0%d0%b7%d1%80%d0%b5%d1%88%d0%b8-%d0%bd%d0%b0-%d0%ba%d0%b8%d1%82%d0%b0%d0%b9-%d0%b4%d0%b0-%d0%bd%d0%b0%d0%bb%d0%be%d0%b6%d0%b8-%d0%ba%d0%be%d0%bd%d1%82%d1%80%d0%b0%d1%81/", "text": "Световната търговска организация (СТО) разреши на Китай да наложи ответни санкции на стойност 3,579 милиарда долара срещу САЩ, защото не са отменили антидъмпингови мита за китайски стоки, съобщи БТА. Днешното решение на арбитража на СТО е по случай, започнал отдавна преди търговската война между САЩ и Китай. Жалбата е внесена от Китай близо 6 години преди това и в нея се искат над 7 милиарда долара контрамита. Някои решения на СТО от май 2017 година подкрепят протеста на Китай срещу около 40 американски антидъмпингови наредби за китайски стоки.", "date": "2019.11.01", "title": " СТО разреши на Китай да наложи контрасанкции срещу САЩ"}
{"url": "https://trud.bg/%d0%be%d1%81%d0%bf%d0%be%d1%80%d0%b2%d0%b0%d1%82-%d0%b2-%d1%81%d1%8a%d0%b4%d0%b0-%d0%b8%d0%b7%d0%b1%d0%be%d1%80%d0%b0-%d0%bd%d0%b0-%d0%ba%d0%bc%d0%b5%d1%82-%d0%b2-%d0%bf%d0%b0%d0%b2%d0%bb%d0%b8%d0%ba/", "text": "Кандидатът за кмет на кметство Лесичери, издигнат от Местна коалиция „ВМРО БНД“ (ПП НФСБ, ПП ЗНС), е останал недоволен от Решение № 150-МИ/28.10.2019 г. на Общинска избирателна комисия – Павликени. С него на първи тур в проведените на 27 октомври избори е обявен за избран за кмет кандидатът на КП „БСП за България“. Решението е оспорено пред Административен съд – Велико Търново и в тази връзка е образувано дело. Административен съд – Велико Търново е сезиран с жалба и от Местна коалиция „ВМРО БНД“ (ПП НФСБ, ПП ЗНС) срещу Протокол за резултатите от изборите за общински съветници от 28 октомври- Решение на Общинска избирателна комисия – Павликени за изборните резултати. Въз основа на жалбата е образувано административно дело. С разпореждане на съдията-докладчик от 1 ноември жалбата е оставена без движение и е указано в срок до 14:00 часа на 4 ноември нередовностите да бъдат отстранени. Доколкото жалбата е депозирана директно в съда, Общинска избирателна комисия – Павликени е задължена да представи цялата преписка по изборите за общински съветници. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.11.01", "title": " Оспорват в съда избора на кмет в павликенското село Лесичери\t"}
{"url": "https://trud.bg/%d0%be%d1%82-50-%d0%b4%d0%be-200-%d0%bb%d0%b5%d0%b2%d0%b0-%d0%b7%d0%b0-%d0%be%d1%81%d0%bc%d0%b8-%d0%b4%d0%b5%d0%ba%d0%b5%d0%bc%d0%b2%d1%80%d0%b8/", "text": "Кувертите за механа излизат по 25 лева на човек От 50 до 200 лева ще струва честването на студентския празник 8 декември. Това показват офертите на туроператори и хотели. През тази година близо 28 000 от всички 60 000 студенти ще си позволят купони извън населените места, в които се обучават. Това ще са основно студенти от първите курсове на обучение, които следват в по-големите градове и университети, обясни директорът на Института за анализи и оценки в туризма Румен Драганов. Според неговите изчисления студентите са си приготвили за празника средно по 80-100 лева. За поредна година като столица на купона се очертава планинският курорт Банско. За там са най-много и най-разнообразни оферти, като и през тази година се предлагат предложения от типа „ол инклузив”, при които с един куверт могат да се посетят няколко различни заведения. Гривните, които дават право да посещавате безплатно музикални партита и концерти, в Банско струват едва 99 лева, като в сумата се включват и две нощувки. Вече има записани 4000 младежи, които ще се възползват от офертата. Парти ще има и в Пампорово, като гривната за 48 часа веселба ще струва 50 лева. С гривните студентите ще получават и отстъпки за допълнителни услуги. Кувертите само за едно парти или празнична вечер вървят по 25-30 лева, показват още публикуваните оферти за 8 декември. Голям интерес има към наемане на вили, което е и по-бюджетно, стана ясно от думите на Драганов. Те наемат къщи за гости при цени от 500 до 1800 лева, според капацитета и така две нощувки им излизат под 100 лева на човек, обясни експертът. Традиционните пакети с 2 или 3 нощувки със закуски и празнична вечеря с музика излизат от 50 до 200 лева според избрания курорт и настаняване. Също толкова излизат и офертите за купон в съседните Сърбия и Македония, които освен настаняване и самия купон включват и транспорт. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.11.01", "title": " От 50 до 200 лева за осми декември\t"}
