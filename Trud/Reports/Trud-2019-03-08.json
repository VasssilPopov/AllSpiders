{"url": "https://trud.bg/%d1%81%d0%b8%d1%80%d0%b8%d1%8f-%d0%ba%d1%8a%d0%bc-%d0%b8%d0%b7%d1%80%d0%b0%d0%b5%d0%bb-%d1%89%d0%b5-%d0%b2%d0%b8-%d0%bd%d0%b0%d0%bf%d0%b0%d0%b4%d0%b0%d0%bc%d0%b5-%d0%b4%d0%be%d0%ba%d0%b0%d1%82%d0%be/", "text": "Дамаск отправи официално предупреждение към Израел: Сирия няма да спре да атакува страната, докато тя не се откаже от Голанските възвишения. Посланието е предадено на израелските власти от ръководителя на Организацията на Обединените нации за контрол на примирието (UNTSO), пише Jerusalem Post. Според изданието предупреждението на Дамаск може да бъде изтълкувано като опит от страна на Сирия да предотврати официалното признаване от страна на САЩ на израелския суверенитет над Голанските възвишения. Редица израелски политици посетиха Голанските възвишения по-рано тази седмица и се заклеха да не се отказват от тях. „Ще увеличим броя на жителите, изпращайки послание към всички – никога няма да се откажем от Голанските възвишения“, увери един от тях.", "date": "2019.03.08", "title": " Сирия към Израел: Ще ви нападаме докато предадете Голанските възвишения"}
{"url": "https://trud.bg/%d0%b3%d1%8a%d1%80%d1%86%d0%b8%d1%8f-%d0%bf%d1%80%d0%b5%d1%85%d0%b2%d1%8a%d1%80%d0%bb%d1%8f-1000-%d0%b1%d0%b5%d0%b6%d0%b0%d0%bd%d1%86%d0%b8-%d0%b2-%d0%bf%d0%be%d1%80%d1%82%d1%83%d0%b3%d0%b0%d0%bb/", "text": "Гръцкото министерство на миграцията обяви, че 1000 бежанци ще бъдат прехвърлени в Португалия. След договорка между двете държави ще започне поетапно прехвърляне на мигранти. В първата фаза Португалия ще приеме 100 души, получили или вече подали документи за убежище, инфомира БГНЕС. Над 70 000 мигранти са блокирани в Гърция след бежанската криза от 2015 г. По-голямата част от тях са от страни като Сирия и Афганистан. През 2015 г., след като Германия обяви, че отваря границите си за бежанци, се формира така нареченият „Балкански път“. Гърция беше начална точка, в която много от бежанците останаха блокирани заради затварянето на сръбската граница. 15 000 от мигрантите живеят в пренаселени лагери на гръцките острови. Най-тежки са условията на Лесбос и Самос, където около 9000 души са настанени в лагери с капацитет за три пъти по-малко от това.  ", "date": "2019.03.08", "title": " Гърция прехвърля 1000 бежанци в Португалия"}
{"url": "https://trud.bg/%d1%80%d1%83%d0%bc%d0%b5%d0%bd-%d0%b3%d0%b5%d1%87%d0%b5%d0%b2-%d0%b3%d0%b5%d1%80%d0%b1-%d0%bf%d0%bb%d0%b0%d1%89%d0%b0-%d1%82%d0%b0%d0%ba%d1%81%d0%b0-%d1%81%d0%bf%d0%be%d0%ba%d0%be%d0%b9%d1%81%d1%82/", "text": "„Очевидно е, че ГЕРБ започва да плаща такса спокойствие на ДПС. Става дума за опрощаване на данъци, което противоречи на Конституцията“. Това заяви народният представител от ПГ на „БСП за България“ проф. Румен Гечев по БТВ. Той обясни, че години наред не са плащани дължими данъци и такси на общината, където са разположени съответните имоти на мюфтийството. „Не се плащат акцизи, ДДС и не са плащани такси по съдебни дела. Излиза, че дела, които мюфтийството е водило срещу българската държава – спорове за собственост, като са загубили 28 дела, фактически ще трябва да платим и тези разходи. Как така се получава, че другите религиозни общности си плащат данъците? Крайно несправедливо е“, категоричен е народният представител, съобщава от пресцентъра на БСП. Гечев подчерта, че в повечето развити страни – в ЕС и извън него, религиозните общности от 60% до 80% се самоиздържат. „При положение, че болници и университети са във фактически фалит, десетки деца чакат за медицинско обслужване, такова решение противоречи на здравия икономически разум“, каза още депутатът от левицата. Проф. Гечев подчерта, че на КСНС при президента не е взимано никакво решение за опрощаване на данъци и Цветанов е подвел парламента. „Там е обсъждан въпросът да се спре финансирането от чужбина и за осигуряване на необходимите средства за заплащане на свещенослужителите“, уточни той. По неговите думи ГЕРБ са забравили, че на 19.12.2018 г. този въпрос е обсъждан в Комисията по религии и права на човека. „Тогава е отхвърлено предложението на ДПС за подобно опрощаване и ГЕРБ са гласували против. Не е ли изключително странно, че протоколът само от това заседание го няма на интернет страницата на парламента? Те се подиграват с българската общественост“, коментира проф. Гечев. Той призова този протокол да се качи незабавно в интернет, за да се види как едни политици гласуват по един начин, а след това се сговарят само и само, за да останат на власт и си плащат такса спокойствие от 8 млн. лв. „Твърдението, че това е въпрос на национална сигурност е изключително цинично. Какво излиза – всички граждани, независимо от религията, трябва да издържаме определени хора. Те иначе какво ще направят – ще извадят автоматите и бухалките на тези, които работят и си плащат данъците? Цветанов играл ли си е с етническия мир на 19.12?“, попита народният представител.      ", "date": "2019.03.08", "title": " Румен Гечев: ГЕРБ плаща такса спокойствие на ДПС"}
{"url": "https://trud.bg/%d0%bc%d0%b8%d0%bd%d0%b8%d1%81%d1%82%d1%8a%d1%80-%d0%b0%d0%bd%d0%b3%d0%b5%d0%bb%d0%ba%d0%be%d0%b2%d0%b0-%d0%b2%d1%8a%d0%b7%d1%81%d1%82%d0%b0%d0%bd%d0%be%d0%b2%d1%8f%d0%b2%d0%b0%d0%bd%d0%b5%d1%82/", "text": "Първите данни за туристическия сезон през декември и януари сочат 860 000 чуждестранни туристи и ръст на нощувките в Боровец и Пампорово. Спад се наблюдава в Банско заради намаление на посещенията от Турция, което основно се дължи на нестабилния курс на лирата. Това обясни министърът на туризма Николина Ангелкова по  . „За летния сезон очакваме и се борим да запазим нивата от миналата година – три поредни години имаме много сериозен ръст на чуждестранни туристи и приходи. Работим върху нови инструменти, свързани с рекламата, защото е много важно да продължим да привличаме интереса на туристите“, посочи Ангелкова. По думите й най-много чуждестранни туристи у нас идват от Румъния – един милион и триста хиляди, следвани от Гърция, Германия и Северна Македония. „Около 70-80% от туристите се връщат обратно у нас, което говори за качеството на услугите“, категорична е Ангелкова. Тя коментира и разговорите по време на посещението на руския премиер Дмитрий Медведев у нас: „Русия е стратегически пазар по отношение на туризма и е много важно да успеем да възстановим туристопотока от Руската федерация, това е наша стратегическа цел“. Министър Ангелкова подчерта, че ведомството работи усилено по възможностите за разширяването на туристическия сезон у нас: „Съвместно с общините и бизнеса да измислим инструмент, който да ни подпомогне допълнително за привличане на повече чартъри у нас. Така ще можем да договаряме полети, които да стартират още от средата на март и да продължат до края на октомври“. Ангелкова коментира и застрояването по Черноморието, което е един от най-сериозните проблеми в сектора. „Много от строежите по Черноморието са започнали преди специализирания закон за Черноморското крайбрежие да е влязъл в сила, тоест преди 2008 г. и всъщност това създава един много сериозен проблем, защото това са частни имоти. Независимо от това, е изключително важно да не се допуска презастрояване, затова имаме общи устройствени планове за всяка община“, каза минитърът на туризма. „Изискала съм от всички морски общини да ми бъдат представени планове за строителство по Черноморието“, допълни Ангелкова.  ", "date": "2019.03.08", "title": " Министър Ангелкова: Възстановяването на туристопотока от Русия е наша стратегическа цел"}
{"url": "https://trud.bg/%d0%bc%d0%b8%d0%bd%d0%b8%d1%81%d1%82%d1%8a%d1%80-%d0%b1%d0%be%d0%b8%d0%bb-%d0%b1%d0%b0%d0%bd%d0%be%d0%b2-%d0%b1%d1%8e%d0%b4%d0%b6%d0%b5%d1%82%d1%8a%d1%82-%d0%b7%d0%b0-%d0%b8%d0%bd%d1%81%d1%82%d0%b8/", "text": "Ние сме длъжни да съхраним културно-историческото наследство и да го предадем на поколенията за да може самочувствието на българина да расте и в този космополитен свят нашата идентичност да се запази. Опазването на културно-историческото наследство е ключова дейност и за министерството и за правителството. Това заяви в петък вечерта във Велико Търново министърът на културата Боил Банов. Той изтъкна, че преди три години над 3 милиона и половина  е било финансирането на проекти за възстановяване и археология, а за 2019 година е над 7 милиона лева. „За Националния институт за паметниците на културата, бюджетът за тази година е увеличен повече от два пъти, нещо което не е правено от десетилетия. Инвестициите в института, в проекти за опазване на културното наследство ще продължи. В продължение на 50 години множество обекти са били „кръщавани” като паметници на културата и до там. Сега се опитваме за кратко време да „пришпорим” процесите“, коментира Боил Банов. Той обясни, че това включва всички паметници на културата, които са с временен статут, получен още през 70-те години на миналия век, да получат постоянен статут. „В момента дори и да са с временен статут законът го чете като постоянен, но проблемът е, че временният статут дава по-малко възможности на частните собственици да кандидстват за финансиране“, каза още Банов. По думите му в Министерството на културата и в общините  има множество програми, които дават ресурс на частните собственици на обекти със статут на паметници на културата. Проблемите идват когато искат да ги надсроят. „Частната собственост е неприкосновена, но обществото е най-важно. Заедно със Сдружението на общините ще входираме промяна в Закона за културно-историческото наследство в който ще бъдат опростени правилата. Той даде пример с това, че когато лицето „Х”, притежава паметник на културата – къща например и не желае да се съобрази със закона, т.е. да я възстанови и да я опазва, общината да може да влезе, да оправи къщата и да я ипотекира за сметка на собственика. В рамките на няколко седмици предвидените промени ще бъдат подложени на обществено обсъждане. Сега проблемът е, че повечето такива имоти са препродавани, имат множество собственици, което позволява множество юридически игри и в крайна сметка собственикът не може да бъде глобен от държавата“, изтъкна министър Банов. Той е категоричен, че с промяната, режимът става еднократен – идва се на място, установява се и в рамките на три месеца, ако собственикът не входира проекта за ремонт и ако не започне да оправя имота си, влиза общината. Тя се захваща да го ремонтира и го ипотекира. Ако собственикът не може да го плаща, го придобива общината.", "date": "2019.03.08", "title": " Министър Боил Банов: Бюджетът за институтa за паметниците на културата е увеличен над два пъти"}
{"url": "https://trud.bg/%d0%ba%d0%b0%d1%82%d1%8f-%d0%bd%d0%b8%d0%ba%d0%be%d0%bb%d0%be%d0%b2%d0%b0-%d0%bf%d1%80%d0%be%d0%b1%d0%bb%d0%b5%d0%bc%d1%8a%d1%82-%d1%81-%d0%bd%d0%b0%d1%81%d0%b8%d0%bb%d0%b8%d0%b5%d1%82%d0%be-%d0%bd/", "text": "И в Русия, както при нас в България, продължават да търсят верните решения за преодоляване на дискриминацията в заплащането на женския труд, за защитата на майчинството, за правото на достойни старини на всяка жена. Това каза председателят на Обединението на жените социалистки в БСП Катя Николова след среща с представителката на Русия в Международната демократическа федерация на жените Татяна Десятова, съобщиха от пресцентъра на БССП-София. Домакини на тази среща бяха председателят на БСП – София Калоян Паргов и председателят на жените-социалистки в столичната организация Таня Найденова. Татяна Десятова от партия „Надежда за Русия“ е на посещение в България по покана на областния председател на БСП в Монтана Пламен Младенов, който също присъства на срещата. Навръх Международния ден на жената – 8-и март – те обсъдиха проблемите, пред които са изправени жените в 21-и век. Основен акцент в разговора беше справянето с насилието над жени и деца, както и проблема с демографията в България и в Русия. „Ние, жените, винаги сме отстоявали каузите си, коментира Катя Николова. – Каузи и битки, основани на изконното ни чувство за справедливост, любов, грижа и доброта. За бъдещето на децата ни, на правото ни на работа и достойно заплащане, против насилието. Обединението на жените социалистки винаги е било в основата на защитата на тези наши права. Отстояваме ги във всяка община, във всяко населено място“. Председателят на Обединението на жените социалистки в БСП Катя Николова отправи и специално пожелание по повод Осми март: „Желая устрем, вдъхновение, сила и мъдрост на всички жени! Нека да бъдат здрави и успешни!“.", "date": "2019.03.08", "title": " Катя Николова: Проблемът с насилието над жени и деца и в България, и в Русия е много голям"}
{"url": "https://trud.bg/%d0%bf%d0%b0%d0%b4%d0%b0-%d0%b4%d0%b4%d1%81-%d0%bd%d0%b0-%d0%b1%d0%b8%d0%bb%d0%b5%d1%82%d0%b8%d1%82%d0%b5-%d0%b7%d0%b0-%d0%ba%d0%b8%d0%bd%d0%be/", "text": "Мярката ще е само за български и европейски филми Министерството на културата (МК) предостави за обществено обсъждане   Документът от 100 страници посочва основните приоритети за развитие на българската култура и изкуство, като стъпва върху няколко основни направления: Кино: Акцентът е променената политика за стимулиране на кинопроизводството в България. За насърчаване и разширяване на „творческата индустрия” се предвижда отпадане на ДДС за билетите за кино при прожекции на български и европейски филми. Същата цел има и изискването половината от програмното време на българските телевизии да е заето от европейски филми и телевизионни предавания. Книги: За книгите и учебниците обаче, за разлика от киното, не се предвижда сваляне на ДДС. Театър: Стратегията отчита неуспеха на делегираните бюджети и предлага дотиране на прояви, които не могат да се финансират само на пазарен принцип. Културно наследство: Предвидено е последователно и цялостно дигитализиране на националното културно наследство, включително и създаване на Българска дигитална библиотека. Медии: Отбелязана е нуждата от повишаване нивото на медийната грамотност. Предвидени са данъчни облекчения за медии и пиар агенции, специализирани основно в областта на киното.", "date": "2019.03.08", "title": " Пада ДДС на билетите за кино?\t\t\t"}
{"url": "https://trud.bg/%d0%bc%d0%b8%d0%bd%d0%b8%d1%81%d1%82%d1%8a%d1%80-%d0%b0%d0%bd%d0%b0%d0%bd%d0%b8%d0%b5%d0%b2-%d1%89%d0%b5-%d0%b2%d0%ba%d0%bb%d1%8e%d1%87%d0%b8%d0%bc-%d0%b8-%d0%be%d0%bd%d0%ba%d0%be%d1%86%d0%b5%d0%bd/", "text": "Всеки момент очаквам получаването на обещаните 30 млн.лева от финансоявото министерство, с които се прави корекция на бюджета на Министерството на здравеопазването. Готови сме с разпределението и веднага ще преведем парите. Независимо от това, че средствата не са изпратени, ние сме предоставили разчетите на общинските болници. Те знаят с какво ще разполагат и могат вече да си правят разпределение на парите. Това обяви във Велико Търново министърът на здравеопазването Кирил Ананиев. Той сподели, че ако е директор на каквато и да е болница, преобладаващо би ги дал за възнаграждение на персонала. Здравният министър заяви, че е получил писмо от Асоциацията на онкоцентровете, които не са били включени в първата група, която получава финансиране. „Поех ангажимент до 21 март да направя анализ за състоянието им. Ще ги включа и тях и в зависимост от възможностите, ще преценим как да ги подпомогнем“, каза Ананиев. Той уточни, че все още не е ясен какъв ресурс ще бъде даден на онкоцентровете. „До понеделник сме спуснали указания до РЗИ-тата и справка, която трябва да попълнят всички центрове и през здравните инспекции, информацията ще дойде в министерството. През следващата седмица ще направя анализ за това коя болница, в какво състояние е, по какви причини е стигнала до него. Във всяка болница ситуацията е съвсем различна“, обясни министър Ананиев. Той коментира казуса със задлъжнелите лечебници. „Тези здравни заведение, които имат дългове, ще ги управляват. Още в самото начало, когато станах министър на здравеопазването, направих пълен анализ и оздравителни програми на всички държавни болници. Финансовият механизъм, по който се прави този анализ, го предоставих и на общинските болници. В резултат на тези оздравителни мерки, държавните болници само за една година стопиха дълговете си с 27 %. Надявам се и в общинските здравни заведения да се използва този инструментариум, за да могат да постигнат и те такъв резултат. От тези пари, които даваме допълнително, могат да се използват част от тях за покриване на просрочените задължения, които създават проблеми при провеждането на нормалната лечебна дейност“, каза министър Ананиев. По отношение на губещите материални активи на лечебниците, здравният министър коментира, че е разработил програма, като изискал от държавните болници и тези със смесено участие да дадат справка за всички неоперативни активи, които им носят само тежести като охрана и поддръжка. „Тези материали сме ги получили с предложения за какво могат да послужат, дали да се продават, дали да се ремонтират или други форми. Разгледахме ги и имаме готовност да предложим на всяка от болниците какво да прави с тези активи. Половината от всичките 68 болници в страната имат такива активи“, уточни Кирил Ананиев.", "date": "2019.03.08", "title": " Министър Ананиев: Ще включим и онкоцентровете в разпределението на обещаните 30 млн. лева"}
{"url": "https://trud.bg/%d0%bc%d0%b8%d0%bd%d0%b8%d1%81%d1%82%d1%8a%d1%80-%d0%bf%d0%be%d1%80%d0%be%d0%b6%d0%b0%d0%bd%d0%be%d0%b2-32-%d0%bc%d0%bb%d0%bd-%d0%b5%d0%b2%d1%80%d0%be-%d0%b5-%d0%bf%d0%be%d0%bb%d0%be%d0%b6%d0%b8/", "text": "32 млн. евро е положителното търговско салдо при пчелните продукти и меда за периода януари-ноември 2018 г. Имаме над 780 хил. пчелни семейства и техният брой леко се увеличава, което показва, че независимо от проблемите, това е един подсектор, който има своето важно място. Това заяви министърът на земеделието, храните и горите Румен Порожанов при откриването на първата международна конференция „Цифровизация в пчеларството: ползи и предизвикателства“, която се провежда днес в София. Официални гости на събитието бяха двама еврокомисари – по цифровата икономика и общество Мария Габриел и по земеделие и развитие на селските райони Фил Хоган. „Малко форуми могат да съберат двама еврокомисари извън Брюксел, благодаря на Мария Габриел и Фил Хоган за подкрепата“, каза министър Порожанов. Той припомни, че благодарение на усилията на българското председателство на Европейския съвет по земеделие и комисар Хоган, за първи път има стъпки на сближаване на нивата на директни плащания в ЕС през следващия програмен период. Затова за България няма намаление на финансовия пакет за директни плащания, дори има лек ръст от 0,7%. „Цифровизацията, като един цялостен процес, трябва да обхване и пчеларството“, заяви още Румен Порожанов. На сайта на министерството вече е качена Стратегията за дигитализация в земеделието, която ще бъде предложена и на Министерски съвет. Новите технологии водят до повишаване на конкурентоспособността и до вземане на по-правилни решения в сектора. В България имаме какво да надграждаме, коментира земеделският министър.Той изнесе данни, че по пчеларската програма вече са изплатени над 38 млн. лв. за четирите тригодишни периода, в които се прилага. „Отделно през последните 5 години имаме допълнително подпомагане по de minimis, по което са изплатени до момента над 15 млн. лева“, добави Порожанов. В последно време се наблюдава леко уедряване в пчеларството и средното стопанство се е увеличило от 49 пчелни семейства на 64. „Изкуственият интелект е нещо, което звучи много далечно, но вече е тук. Той може да помогне на стопанството да бъде по-интелигентно, по-прецизно и по-конкурентоспособно. В същото време да бъде и ключът към един от най-сериозните теми за пчеларите – пестицидите“, заяви на конференцията българският еврокомисар по цифровата икономика и общество Мария Габриел. Според нея земеделските стопани и пчеларите трябва да обединят сили. Нужен е по-добър диалог, а цифровизацията може да предостави инструменти, от които се нуждаят и двете страни, за да им помогнат да постигнат положителни резултати. Чрез дигитализацията могат да бъдат рязко ограничени териториите, в които има нужда от пестициди, да бъдат намалени количествата и обсега им. Освен това общите приложения и платформи могат да предоставят информация на земеделските стопани и на пчеларите за определена област, така че да се координират по-добре. Комисар Габриел припомни, че цифровите иновационни хъбове са приоритет и за тях има бюджет от 500 млн. евро за периода от 2016 до 2020 г. Ясно съм заявила желанието си в следващия бюджет на ЕС, бюджетът за дигитални и иновационни хъбове да бъде 1,5 млрд., каза тя. Друг проект са платените стажове за до 6000 студенти в Европа, които отивайки в друга страна да натрупат опит в новите технологии. За съжаление досега няма възползвали се от него в пчеларството. „Здравето на пчелите и опазването им е сериозна тема за Европейската комисия, вниманието на обществеността е насочено към намаляване на пчелните популации в целия свят, трябва да обединим усилията си, за да решим този проблем“, заяви комисарят по земеделие и развитие на селските райони Фил Хоган. Основна стратегическа цел за в бъдеще на новата Обща селскостопанска политика е опазването на биоразнообразието. Въпреки че заради „Брекзит“ се отваря дупка от 12 млрд. евро в европейския бюджет парите за ОСП след 2020 г. са защитени на 95%. „Сега трябва да се защитят и останалите 5 процента“, каза Хоган. Параметрите ще са ясни след приемането на многогодишната финансова рамка през ноември. Предложението на комисар Хоган е бюджетът за пчеларските програми да се завиши от 36 на 62 млн. евро. Според него трябва да се отделят повече средства за извършване на изследвания по отношение на заболяванията сред пчелите. Научните звена могат да помогнат и на българските пчелари. Еврокомисарят препоръча подсекторът да се обедини и на европейско ниво в по-голяма степен, за да се възползва от добрите практики на ЕС. Разработено е европейско партньорство за иновации и има много изследователи, които се занимават с проблемите в пчеларството. Например съществуват приложения за мониторинг, с които могат да се следят пчелите без да се отваря кошера и те да изпращат сигнал на мобилния телефон, когато е необходимо човек да се намеси. „В бъдещата ОСП след 2020 г. основно залагаме на модернизацията и опростяването. Със стратегическите планове на всяка страна на базата на извършени СУОТ анализи ще постигнем и гъвкавост на програмите“, заяви Фил Хоган. Според него за въвеждане на дигитализацията по-големите ферми могат да се справят и сами, но за малките и средните е важна финансовата подкрепа в началото. Конференцията „Цифровизация в пчеларството: ползи и предизвикателства“ се организира от Сдружение за биологично пчеларство и фондация „Златен мед“ с подкрепата на Министерството на земеделието, храните и горите.", "date": "2019.03.08", "title": " Министър Порожанов: 32 млн. евро е положителното търговско салдо при пчелните продукти"}
{"url": "https://trud.bg/%d0%b2%d0%b8%d1%86%d0%b5%d0%bf%d1%80%d0%b5%d0%b7%d0%b8%d0%b4%d0%b5%d0%bd%d1%82%d1%8a%d1%82-%d0%b9%d0%be%d1%82%d0%be%d0%b2%d0%b0-%d0%b2%d0%bb%d0%b0%d1%81%d1%82%d1%82%d0%b0-%d0%b4%d0%b0-%d0%ba%d0%b0/", "text": "Има голяма опасност от това да минем в спиралата „поправка на поправките“ след отхвърленото президентско вето върху промените в Изборния кодекс. Това заяви вицепрезидентът Илияна Йотова заяви по  . Тя призова за бърза яснота по какви правила ще се проведат изборите. „За пореден път показахме, че не сме си научили урока. Венецианската комисия не веднъж е посочвала, че не е редно да се променя изборното законодателство в 12 без 5.“ Илияна Йотова коментира и появилите се три заявки за вкарване на въпроса в Конституционния съд – на омбудсмана Мая Манолова, на лидера на БСП Корнелия Нинова и на президента Румен Радев. Вицепрезидентът е на мнение, че това дълга процедура и би повишила мнението на хората, че изборът е предрешен. От друга страна новият състав на ЦИК не дава повод за притеснения, но членовете ще получат критики от различни страни, смята Йотова. По повод призива на президента Радев БСП да се върне в пленарната зала на парламента тя каза: „Трудно ми е да предвидя докога БСП ще е извън НС. Чух заявленията, че трябва да се изпълнят всички искания, не само преференцията и това е решение на Националния съвет на партията. Не съм вече член и няма да коментирам партийни решения, но моят опит сочи, че връщането е по-трудно от напускането.“ По повод приетата на първо четене амнистия на дълговете на вероизповеданията Илияна Йотова смята, че не може да се твърди за сделка между ГЕРБ и ДПС. „Отстрани изглежда така, но не съм присъствала на подобни разговори“, каза тя. Иначе вицепрезидентът не вижда парламентарна нестабилност, тъй като присъстващите в зала формират мнозинство от 156 гласа. Йотова призова властите да кажат „как задълженията на мюфтийството заплашват националната сигурност и как така се опрощават задължения“. Тя определи като „тежък прецедент“ решението на НС. За визитата на вицепрезидента в САЩ е имало няколко поводи – откриване на две паметни плочи за спасяване на българските евреи и поканата на българските общности в Сиатъл и Лос Анджелис да празнува с тях 3 март. Тя е била в централата на Майкрософт, където работят над 100 българи. Посланието й към властите у нас – България да не е кол-център на чужди компании, които използват евтина работна ръка. „Трябва да се разказва, че имаме добро образование, преди 30 години сме били компютърния център на СИВ, това не е срамно. Повечето от работещите в Майкрософт не са завършили в САЩ, а в България. Това е пример за „изтичане на мозъци“.“ Илияна Йотова не разбира изострената противопоставяне между русофили и русофоби около 3 март и визитите на генералния секретар на НАТО Йенс Столтенберг и премиера на Русия Дмитрий Медведев. „В единия случай става въпрос за сигурност, в другия – за енергийна сигурност. Трябва да си отговорим дали искаме да имаме нова ядрена централа, да сме част от Турски поток, да имаме ли газов хъб. По това трябва да има консенсус.“ Според нея България трябва да постави питане към Европа за двойните стандарти по Северен поток и Турски поток като отправната точка бъде националният интерес. Тя категорично не приема аргумента „Брюксел каза“.", "date": "2019.03.08", "title": " Вицепрезидентът Йотова: Властта да каже как задълженията на мюфтийството заплашват националната сигурност?"}
{"url": "https://trud.bg/%d0%be%d0%bf%d1%80%d0%be%d1%89%d0%b0%d0%b2%d0%b0%d1%82-82-%d0%bc%d0%bb%d0%bd-%d0%bb%d0%b2-%d0%b4%d1%8a%d0%bb%d0%b3%d0%be%d0%b2%d0%b5-%d0%bd%d0%b0-%d0%b8%d0%bc%d0%b0%d0%bc%d0%b8%d1%82%d0%b5/", "text": "Няма решение на КСНС за опрощаване на борчове Да бъдат опростени натрупаните до 31 декемви 2018 г. 8,2 млн. лв. дългове от мюсюлманското вероизповедание, гласуваха на първо четене депутатите от ГЕРБ и ДПС. Патриотите категорично се противопоставиха, а от “Воля” се въздържаха. Вносители на промените в Закона за вероизповеданията са шефовете на ПГ на ДПС и на ГЕРБ Мустафа Карадайъ и Цветан Цветанов. “Обединените патриоти” поискаха промените в Закона за вероизповеданията да не бъдат приемани, тъй като се създава прецедент. Коалиционните партньори на ГЕРБ предупредиха, че се противопоставя едно вероизповедание на друго и че е противоконституционно парламентът да опрощава дългове. “Не може НС да опрощава, прочетете я тази Конституция”, призова депутатът от “Атака” Станислав Станилов. Професорът припомни, че това прави само президентът. “ДПС управлява”, заяви Валери Симеонов и призова ГЕРБ да се осъзнаят. “Да дадем стабилност на държавата и вероизповеданията. Да не влизаме в крайности”, отговори шефът на ПГ на ГЕРБ Цветан Цветанов. Той припомни, че е вносител на законопроекта и го подкрепя по собствена съвест, а не заради някакво условие. Цветанов апелира да не се заиграва с етническия мир. “Ние изпълнихме политически ангажимент, който беше дискутиран и поет от всички политически сили на КСНС при президента Румен Радев. Нека да си припомним КСНС май месец 2017 г. Нека да си припомним КСНС април месец 2018 г. И тогава имаше много ясен поет политически ангажимент от всички парламентарни сили, които участваха в него и се съобразихме и беше общо становището на президента, когато запозна медиите с целите и с това, което сме постигнали на КСНС”, каза още Цветанов. Малко преди да започнат дебатите по промените в Закона за вероизповеданията председателят на БСП Корнелия Нинова припомни, че на КСНС при президента всички участници в съвета били категорични, че трябва да се спре външното финансиране на вероизповеданията, а не да се опрощава дългът им. “Държавата отпусна субсидия на вероизповеданията. Но опрощаването на задълженията няма нищо общо с тази тема”. Нинова попита защо ГЕРБ не опростят дълговете на болниците. “Съюзът ДПС-ГЕРБ съществува отдавна”, каза още Нинова, която се аргументира с факта, че се дават пари на общини на ДПС и че ГЕРБ и движението имат сговор и за промените в Изборния кодекс.   Мюфтийството взема наеми, има 4700 имота Мюфтийството има 4700 имота, голяма част от тях дава под наем. Това коментира пред “Труд” юристът Николай Панков, който е експерт по етнически въпроси и бивш главен секретар на мюфтийството. Панков предостави документи от НАП, от които става ясно, че мюсюлманското вероизповедание е натрупало дългове в размер 8,287 млн. лв. от неплатени ДДС върху сделки, от корпоративен данък, от здравни и пенсионни осигуровки и дължими лихви. НАП е наложила обезпечителни мерки върху имуществото, започнало е и принудително изпълнение. Запорирани са всички сметки на главното и районните мюфтийства. В края на миналата година съдебен изпълнител е продал имот на мюфтийството в Банкя. Сградата се намира в центъра, а за нея са получени около 900 000 лв. Проблемът е, че през 1999 г. Световната ислямска банка е дала 360 000 долара за закупуването, а сградата е трябвало да се превърне в Ислямски институт. Сега банката има основание да поиска парите обратно, тъй като проектът не е осъществен. На общините мюсюлманското вероизповедание дължи още около 4 млн. лв. Мюфтийството дължи на община София около 600 хил. лв. само за 2009 г., а на Пловдив – 300 хил. лв. от данък сгради и смет. Мюфтийството дължи и около 3 млн. лв. присъдените съдебни разноски, от загубени дела срещу държавата и общините по повод на възстановяване на собственост.        ", "date": "2019.03.08", "title": " Опрощават 8,2 млн. лв. дългове на има́мите (обзор)\t\t\t"}
{"url": "https://trud.bg/%d1%82%d1%80%d1%8a%d0%bc%d0%bf-%d0%bd%d1%8f%d0%bc%d0%b0-%d0%b4%d0%b0-%d1%81%d0%b5-%d1%81%d1%8a%d0%b3%d0%bb%d0%b0%d1%81%d0%b8-%d0%bd%d0%b0-%d1%81%d0%bf%d0%be%d1%80%d0%b0%d0%b7%d1%83%d0%bc%d0%b5%d0%bd/", "text": "Държавният глава на САЩ Доналд Тръмп няма да се съгласи на споразумение с Китай за разрешаване на дългогодишнния търговски спор, освен ако не бъде договорена „добра сделка“, предава AFP. „Уверен съм, но… ако сделката не е страхотна, то тогава няма изобщо да я сключвам“, подчерта Тръмп пред репортери пред Белия дом. Американски и китайски представители заявиха, че постигат напредък в преговорите, припомня агенцията.", "date": "2019.03.08", "title": " Тръмп няма да се съгласи на споразумение с Китай, ако не е „страхотно“"}
{"url": "https://trud.bg/%d0%b1%d1%83%d0%bb%d0%b3%d0%b0%d1%80%d0%b3%d0%b0%d0%b7-%d0%b8%d1%81%d0%ba%d0%b0-%d0%bf%d0%be%d1%81%d0%ba%d1%8a%d0%bf%d0%b2%d0%b0%d0%bd%d0%b5-%d0%bd%d0%b0-%d0%b3%d0%b0%d0%b7%d0%b0-%d1%81-%d0%b1/", "text": "„Булгаргаз“ предложи на КЕВР да утвърди цена на природния газ за второто тримесечие на 2019 г., в размер 45.17 лв. за мегаватчас. В сравнение с утвърдената за първо тримесечие цена, тя е по-висока с 0.82% или 0.37 лв. на мегаватчас. От компанията обясниха исканото, макар и минимално, увеличение с влиянието на основните ценообразуващи фактори – повишението както на курса на щатския долар към лева през февруари спрямо януари и на цените на алтернативните на природния газ горива – мазут и газьол за същия период.", "date": "2019.03.08", "title": " „Булгаргаз“ иска поскъпване на газа с близо процент от април"}
{"url": "https://trud.bg/%d0%ba%d1%83%d1%80%d1%83%d0%bc%d0%b1%d0%b0%d1%88%d0%b5%d0%b2-%d0%b2%d0%be%d0%b4%d0%b0%d1%87%d1%8a%d1%82-%d0%bd%d0%b0-%d0%b5%d0%b2%d1%80%d0%be%d0%bb%d0%b8%d1%81%d1%82%d0%b0%d1%82%d0%b0-%d0%bd%d0%b0/", "text": "Не бих се фокусирал върху битката за място в листата, много по-важно е коя партия с какви послания излиза, а не кой е по-по-най. Това заяяви по   евродепутатът Петър Курумбашев в коментар за листата на левицата и дали е възможно той да бъде издигнат за водач. „Решението за водач на листата би трябвало да се вземе в средата на март, на 17 март мисля че трябва да има пленум и да се вземе решение. Към края на март – началото на април трябва вече да бъде определена цялата листа“, посочи Курумбашев. България трябва много ясно да заяви какви цели трябва да има в следващия Европарламент, допълни евродепутатът. Според него, решението за излизане от НС на БСП е добра стъпка. „Хубаво е изборните правила да са ясни шест месеца или една година преди изборите, а не някой от управляващите да дописва“, коментира Курумбашев решението на левицата да не присъства на заседанията в пленарна зала заради промените в Изборния кодекс.", "date": "2019.03.08", "title": " Курумбашев: Водачът на евролистата на БСП трябва да е ясен на 17-ти март"}
{"url": "https://trud.bg/%d1%88%d0%b5%d1%84%d1%8a%d1%82-%d0%bf%d0%be-%d0%ba%d0%be%d0%bc%d1%83%d0%bd%d0%b8%d0%ba%d0%b0%d1%86%d0%b8%d0%b8%d1%82%d0%b5-%d0%bd%d0%b0-%d0%b1%d0%b5%d0%bb%d0%b8%d1%8f-%d0%b4%d0%be%d0%bc-%d0%bf%d0%be/", "text": "Бившият директор на Fox News Бил Шийн подаде оставка като отговарящ за комуникациите на държавния глава на САЩ Доналд Тръмп, съобщи AFP, като се позовава на информация от Белия дом. „Помощникът на президента и директорът по комуникациите Бил Шайн предложи оставката си на президента вчера вечерта, а той я прие“, потвърди прессекретарят на Белия дом Сара Сандърс. „Бил продължава да подкрепя президента Тръмп и неговата визия и ще служи като старши съветник на кампанията за преизбирането му през 2020 г.“Причините за решението на Шайн да напусне поста не се уточняват.", "date": "2019.03.08", "title": " Шефът по комуникациите на Белия дом подаде оставка"}
{"url": "https://trud.bg/%d1%82%d1%80%d1%83%d0%b4-%d1%83%d0%b8%d0%ba%d0%b5%d0%bd%d0%b4-%d0%b5%d0%b4%d0%b8%d0%bd-%d0%b2%d0%b5%d1%81%d1%82%d0%bd%d0%b8%d0%ba-%d0%b7%d0%b0-%d0%b4%d0%b2%d0%b0-%d0%b4%d0%bd%d0%b8-12/", "text": "Тази събота и неделя: Розамунд Пайк: Аз руша правила Супер секси на 40.             Константин Гълъбов: Емоционалното обедняване на българина Никъде в България хората не живеят тъй настръхнали един срещу друг както в София. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.03.08", "title": " „Труд Уикенд“ – един вестник за два дни"}
{"url": "https://trud.bg/%d0%bb%d0%b5%d0%b3%d0%b5%d0%bd%d0%b4%d0%b0%d1%80%d0%bd%d0%b8%d1%8f%d1%82-%d0%bc%d1%83%d0%b7%d0%b8%d0%ba%d0%b0%d0%bd%d1%82-%d0%be%d1%82-%d1%89%d1%83%d1%80%d1%86%d0%b8%d1%82%d0%b5/", "text": "Разпадът на семейството е началото на деградацията на човешката цивилизация Преди година младата българска група JEREMY? Направи нещо, което феновете смятаха за невъзможно – записа парче на БЪЛГАРСКИ език. В тази промяна в стереотипа на бандата, която до този момент пее и твори на английски, пръст има един от титаните в рока, човекът-Щурец Кирил Маричков. Ненапразно Ерсин Мустафов го кани да запишат заедно новото парче, озаглавено „Не си сам“. JEREMY? и Кирил Маричков издигнаха това първо сътрудничество до едно по-високо ниво: довечера е първият им съвместен концерт в Sofia Live Club.  – Г-н Маричков, истина ли е, ваше изказване е станало причина JEREMY? да направят за първи път песен на български език?  – Преди около две години имаше среща на музиканти в Студио 1 на БНР. Идеята беше да се възроди една класация на българската музика. Бяха поканени много музиканти – от различни поколения, JEREMY? също бяха там. Имаше изказвания, някой стана и каза: „Е, да, обаче не бива да участват български групи, които пеят на английски. И даже спомена моето име – как Кирил Маричков си пее на български, Сашо Петров прави хубави текстове за българска музика. И двамата със Сашо Петров казахме, че след като музиката и текстът са писани от българи, нищо че е на английски, не може да шкартираме тези групи и те да не участват. По този повод после JEREMY? ми благодариха за подкрепата. Тогава аз им казах: „А вие защо пък не направите песни и на български?“ И те: „Мислили сме, но на нашите почитатели им харесва, че пеем на английски. Как ще го посрещнат?“ Викам: „Добре ще го посрещнат, ще видите.“ Повече от година мина и един ден ми се обади Ерсин: „Ние наистина направихме едно парче на български, но искам заедно да го изпеем.“ Казвам, да, разбира се, но нека да го чуя все пак това парче, имате ли демо? Той ми прати демото, чух парчето и установих две неща: първо, че парчето много ми харесва, и второ, че той много добре си пее на български език. И се съгласих. Получи се много хубаво парче, много съм доволен. На всичкото отгоре се оказа, че гласовете ни си приличат. Даже някои хора не могат да познаят кой кой е и ме питат: „Добре, ти пееш, ама той къде пее? Казвам, как така – аз пея единия куплет, той пее другия. На припева пък пеем двамата. Представихме го в един клуб през декември, сега, на 8 март, отново ще участваме заедно – не само с това парче, направихме заедно някои мои песни. Даже на първото участие като свирехме „Рок в минало време“ Ерсин се включи на припевите, и много хубаво ги пя. „Хамлет“ беше другата моя песен, която правихме заедно, и тя много хубаво стана. Хората пееха заедно с нас. Викам им на JEREMY?: „Виждате ли вашите почитатели как пеят и на български?“(смее се). А те много добре посрещнаха и тяхното парче „Не си сам“, много възторжено. Така че надявам се това да е едно начало и групата да направи и други песни на български език, а може би и цял албум. Харесвам ги много, защото имат стил в правенето на песни. – Вие сте басист…  – Да, но свиря и на клавишни инструменти и на ритъм китара. – Може би най-известният ви колега басист е сър Пол Маккартни. Срещали ли сте го?   – Не, но съм му срещал баскитарата. Де да знам дали е истинската, така пишеше в „Хард рок кафе“ в Лондон: „Бас китарата на Пол Маккартни“. И аз се снимах до нея. Бил съм на концерт на Пол Макартни, с Wings още, през 1998 г., когато Линда – съпругата му беше още жива. Но не съм успял да говоря с него. – Ако можехте да го питате нещо, какъв въпрос щяхте да му зададете?  – Я, да помисля… Бих го попитал защо не се събраха пак с „Бийтълс“, с Джон. Какво толкова имаше между тях, такива гениални песни написаха двамата заедно, такова нещо беше. Защо не успяха да преодолеят тези проблеми и „Бийтълс“ да продължат. Вероятно, ако го бяха направили, нямаше да се случи това, което се случи с Джон Ленън. Макар че, човек никога не знае. Самият Джон Ленън в една песен пее: „Животът е това, което ти се случва, докато си правиш други планове.“ Посветена е посветема на сина му Шон, казва се Beautiful Boy. Напоследък често си я припомням, особено след като сега обявихме, че на 30 октомври на моя рожден ден ще направим в НДК един голям концерт с „Фондацията“,  по случай това че ставам на 75 г. Аз се притесних, че го обявихме толкова рано, защото винаги си спомням за тази песен на Джон. – Говорихме за Пол Маккартни, а да ви питам какво мислите за третия пол?  – Трети пол няма и не може и да има. Да не споменавам „специфичните“ думи, но имаш или едното, или другото. А иначе ти може да си мислиш, че си от някакъв трети пол, както може да си мислиш че си петел, кокошка или Наполеон например, обаче това са си други бих казал „психически“ проблеми. Аз съм за толерантност по отношение на хората с различна сексуална ориентация, но да се говори за трети пол – няма такъв. Има трети род. Нека да уточним нещата – джендър не означава пол всъщност, означава род: той, тя, то. Ако някой не иска да е „той“ или „тя“, защо да не му викаме „то“. – Във връзка с това наскоро излезе един виц: „Родител 1 казва на Родител 2: „Приготви мляко, че Нещото реве.“   – Това за мен е деградация на нашата цивилизация. Ако се реши от криворазбраната политкоректност тези думи да изчезнат и да се заменят с Родител 1 и Родител 2, това е нещо ужасно, това е голяма грешка. Това са двете най-важни думи – мама и татко, майка и баща. Разпадът на семейството е началото на деградацията на човешката цивилизация. Имайте предвид, че както има експлозия, така има и имплозия, както има горе, има и долу, както има ляво, така има и дясно, както има минус, така има и плюс. Тоест, както има еволюция, така има и деволюция, деградация. Както има развитие, така има и упадък. Не можем да сме сигурни, че нещата се движат само в една посока. За съжаление, борбата между доброто и злото съществува и тя е непрекъсната, с различен успех ту на едното, ту на другото. Много неща се измислят за добро, пък се оказва, че злото у тях е повече – атомната енергия например. Мария Кюри самата е умряла от радиацията, не е знаела че това нещо е смъртоносно. – Така е, преувеличената политическа коректност може да нанесе много вреди…  – Да оставим настрана колко аргументи дава тя в устата на противниците на Европейския съюз и на демокрацията, да манипулират обществото. Ако, например, в края на XIX и началото на XX век кажеш, че всичките тези пушеци от индустриализацията са вредни за човечеството, ще ти кажат, че си консерватор, ретрограден, че си против прогреса. Сега, сто години по-късно вече разбираме, че това нанася страхотни вреди. Същото ще бъде и с тези неща. В един момент ще се разбере, че са нанесли повече вреда, отколкото полза и че пътят ни е да се живее според природните закони. – Безспорно е влиянието на „Бийтълс“ върху музиката на „Щурците“. Кой от албумите им ви е любим?  – Първо, много рядко използвам думата „любим“. Харесвам, обичам почти всичките албуми на „Бийтълс“. Ако трябва да изредя два-три: Revolver, Sergeant Pepper, Abbey Road… Обаче двойният, този, белият… А в началото какви хубави парчета имат! Винаги много съм ги харесвал. – Освен „Бийтълс“, кои групи харесвахте?    – Много харесвах „Ролингстоунс“, „Кингс“. Хората много обичат да се делят като в спорта – „Левски“-ЦСКА. Същото правят и в музиката. Едно време в началото противопоставянето беше „Бийтълс“ или „Ролингстоунс“. По-късно стана „Дийп Пърпъл“ или „Лед Цепелин“, след това – „Пинк Флойд“ или „Куин“, ACDC или KISS, ама вечно така. Пък аз какво да направя, като харесвах и „Бийтълс“, и Ролингстоунс. Примерно за „Дийп Пърпъл“ и „Лед Цепелин“ ще кажа, че харесвах „Лед Цепелин“ повече. Но и „Дийп Пърпъл“ харесвах, не е да не съм ги харесвал. В музиката не е като в спорта и човек трябва малко по-широко да гледа на нещата. – Има ли нови групи, които са толкова добри като старите?  – Има много добри нови групи, които страхотно свирят и много хубаво пеят – и от нашите, и от чуждестранните групи. – Какво е нужно на един млад музикант, за да прави добра музика?   – Важното е нещата отвътре да им идват, а не да се съобразяват с комерсиалния успех. Тези нагласяния според вкуса на публиката, общо взето, не излизат толкова успешни. Ето, пак ще дам за пример случая с „Бийтълс“ – хем се харесаха на публиката, хем бяха нещо съвсем различно от всичко преди това. Това бих дал като съвет. Както в случая с парчето на JEREMY? – личи си, че не е направено непременно да стане комерсиално, а пък се хареса и още много ще се харесва. Така трябва да действат. – От този принцип ли се ръководите в творчеството си?  – Да, този принцип ме е водил. Още повече, че тогава имаше много цензура. Ние и с това не се съобразявахме, но се налагаше да правим разни хитрости (смее се). – Какви например?  – Помня, че през 1984-а като направихме песента „Рок в минало време“ – тя излезе почти една година преди албума „Конникът“, се явихме с нея на пролетния конкурс в БНР, където спечели и награда, но в припева се пее „Хей, знай някой ден всичко се обръща и тогава младостта само в спомена се връща.“ Комисията по текстовете зачеркна това „всичко се обръща“. Как така всичко се обръща, властта ли ще се сменя, какво искате да кажете? И съответният цензор, знам му и името, като зачеркнал „всичко се обръща“, написал отгоре „листът се обръща“. Така и го изпяхме на записа. Но на концерти винаги сме го пяли „всичко се обръща“. Ами знаете ли, че спряха и песента „Надежда от „Надежда“? Защото се пее: „И до „Надежда“ тъмната алея / отдавна вече зная наизуст / от ходене по нея престанах да пълнея / и ето че приличам на Исус…“ Защото се споменава Исус, а Исус няма! Бог няма! После я пуснаха, де… като стана перестройката. Написах една песен „Педя човек“, където се пееше „Перя човек – лакът вреда“. На Димитър Керелезов беше текстът, той беше много находчив в това отношение и „Рок в минало време“ беше по негов текст. Та тогава помня, Бог да я прости Ана-Мария Тонкова, тя беше редактор в Радиото и беше на страната на тогава „младите“ групи. И за „Педя човек, лакът вреда“ ни каза: „Абе, я напишете „лакът брада“ като давате текста на комисията, за да го приемат. Като четеш целия текст, забелязваш , че имаше един дебел, ама много дебел намек, за някои педя човеци с лакът вреда, тогава ръководещи държавата. С тази песен пък се случи обратното – текстът мина на комисия с „лакът брада“, а ние на записа го изпяхме с „лакът вреда“. – Не ви ли наказаха?  – Те хич не се и сетиха да чуят записа. Ние много пъти сме имали такива случаи. Помня в самото начало, още края на 60-те, пеехме Satisfaction на „Ролингстоунс“ на английски. Абсолютна забрана имаше да се пее на английски. Можеше да се пеят чужди песни, но ако текстът е на български. „Стар албум“ от втората ни плоча е кавър на „Кингс“ – ние я изпяхме с български текст на тогавашния ни барабанист Пепи Цанков. Други песни от тази плоча бяха „Песен за Щурците“, „С китара по света и „И една звезда“. А в първата плоча „Веселина“, „Звън“, „Изпращане“ и „Малкият светъл прозорец“. – Споменахте „Веселина“. Май сте кармично свързан с това име.  – Изглежда че е така, защото жената, която обичам до ден днешен и за която се ожених, се казва Веселина.  А аз съм изпял песента, когато съм бил на 20, а тя е била на 5 г. Музиката е на Петър Ступел, а текстът на песента е на Радой Ралин и той говори за истинска Веселина, която е работела в Сатиричния театър и която той познавал и ни разказваше за това. Години по-късно срещнах Веселина и се оказа, че когато е била на 5, нейният голям брат, който е бил на 15 по това време, й подарил тази наша плоча и й е казал „Тази песен е написана за теб“. И тя вярвала на това като малка. Винаги съм си казвал, че съдбата има някакъв пръст в тези неща. – Друга изключително популярна песен на „Щурците“ е „Среща“. Текстът е на хасковския поет Симеон Стоянов. Той не е сред най-именитите български поети – как попаднахте точно на него?  – „Среща“ не е моя песен, тя е на Христо Ковачев, аз съм й направил аранжимента, но той ни я предложи. Имаше си навремето една композиторска мафия, без която не можеше да се мине – въпреки, че Христо Ковачев не беше част от тази мафия, той беше добър човек. Така наречените „утвърдени български композитори ни предлагаха песни, и ние трябваше да ги приемаме, за да може да излезе албум, да ни пускат по концерти. Тези песни, общо взето, после ги преправях, за да стават за групата, но ги избирах по текстовете. И на тази песен ми хареса текстът – стори ми се много вълнуващ. – Значи за вас е много важен текстът на песента?  – Винаги е бил много важен, не си спомням да имаме песен с глупав текст. – Във връзка какво ви е отношението към по-комерсиалните жанрове – чалгата и рапа?  – Рапът е музиката на аутсайдерите, изразява протеста на аутсайдера. На мен ми харесва рап с чувство за хумор – на „Ъпсурт“ някои от парчетата са такива. Но и в рапа има доста текстове от чалгаджийски тип. Всичко си зависи от таланта. Във всеки стил може да има и нещо талантливо. Чалгата е някак си синоним на музика, която не е хубава. Те си я наричат попфолк. Но не изключвам, че в един стил, който се нарича попфолк, може да излезе и нещо хубаво. Защо да не излезе? – А вие слушате ли такава музика?  – Не, не никога. И няма да слушам, така че няма и да разбера, ако излезе нещо хубаво. – Песента „Аз не съм комунист“ стана химн на демократичните протести след 1989 г. Как я написахте?  – Там е работата, че аз известно време преди да станат промените я написах тази песен. И реших да я изсвиря на Щурците, като им казвам: „Абе, тука такава песен ми хрумна, май не можем да я направим, ама така, да я чуете.“ И помня, че Валди Тотев, който има много хубаво чувство за хумор, вика: „Ако ме питат за тая песен ще кажа, че съм я чул като съм бил насапунисан в обществената баня и не съм видял кой я пее.“ Той никога не ходи на обществена баня, ама така ми каза, че щял да каже. Насапунисан. Та такива работи имаше много – спираха ни концерти, наказваха ни непрекъснато. Вече като станаха промените, веднага я записах. Сега вече се чудя какво бих изпял днес като първи стих: „Аз не съм терорист“, може би. Но то си го има в текста. Тази песен наистина имаше успех, обичахме да я пеем по концерти. – Как се почувствахте, когато падна Тодор Живков?  – Аз си спомням точно момента. Не знаех че е паднал. Излизам на „Янко Сакъзов“ и моят съученик Иван Милев от „Бъндараците“ минава с един велосипед и вика: „Честито, честито!“ „Какво честито?“ „Тодор Живков паднаааа.“ Викам: „Сериозно?!“ И така… Само че това се оказа също част от плана. Защо падна тази система? Падна по чисто икономически причини. Беше генерално сбъркана икономика. Промишлеността беше трудоемка, енергоемка, материалоемка и произвеждаща загуба. И си разменяме боклуците с боклуците на другите соц държави. Обаче ние изпращахме за Съветският Съюз няколко самолета Ту 104 пълни с най-хубавите домати или череши, а те ни даваха една газка, която харчи 40-50 литра на сто км. и така… И никой не се досети и нямаше прозорливостта да направи като в Китай – хем тоталитарен режим, хем силна пазарна икономика. – В днешно време какви са политическите ви възгледи?   – Аз съм си убеден демократ и никога няма да променя това нещо в себе си. Аз смятам, че демокрацията, въпреки всичките си дефекти – и най-големия си в момента – така наречената политическата коректност, въпреки всичко е по-добрият вариант. От всичко друго. – По времето на социализма откъде „Шурците“ имахте тази смелост да се опитвате да заобикаляте цензурата? Защо си мислехте, че ще може да продължите, че няма да ви спрат завинаги?  – От това, че им носехме много пари. Ние носехме на тогавашната Концертна дирекция много големи печалби. Освен нас, само Лили Иванова и Емил Димитров докарваха такива приходи от концерти, а после и „Сигнал“. Плащаха ни по таблица: максималният хонорар за група беше 35 лв. на човек. За да разберете колко са 35 лв. днес, трябва да ги умножите по четири, т.е. с 35 лв. тогава можеха да се купят неща колкото с около 140 лв. сега. От този хонорар, обаче, ни удържаха 20% обществено осигуряване (ДОО), ергенски данък и данък общ доход (ДОД). Така че взимахме около 25 лв. Цялата група, плюс тонрежисьор и трима техници, струвахме на Концертна дирекция точно 196 лв. Средният приход от наш концерт беше около 4000 лева – в стадиони и летни театри – повече, в малките салони по-малко, но в тях правехме по два-три концерта на ден като на кино. И именно там се случваха „разни инциденти“. Редовно се продаваха повече билети от местата в салона, хората бяха един връз друг и като станат прави се случваше да счупят някой стол. А нас ни караха после да плащаме счупените столове. Все ние обирахме пешкира. Някой път ни спираха и концертите заради това, че с нашата музика караме публиката да става на крака. Да, хората у нас ставаха прави, както е нормално за един концерт на рок-група, а не оставаха седнали да ръкопляскат, както в Съветския съюз – само накрая на песента, като роботи. Бил съм на турнета там, затова знам – много сърдечно се държаха, но много дисциплинирано. Те, нашите милиционери също биеха с палки, като станеш прав, но явно не толкова, колкото в Съветския съюз. – В печата има две версии как е избрано името „Щурците“ – в радиоконкурс, или че майките ви – вашата и на Пепи Цанков – първия барабанист, са го измислили. Коя е вярната?  – И двете са верни. Просто ние бяхме решили, че името ни ще е „Щурците“. За първи път идеята се появи още когато бяхме в „Бъндараците“. Наистина, нашите майки измислиха името. От баснята за щуреца и мравката – щурецът е свободният музикант, а мравката – еснаф потребител, извършващ безсмислен труд и на всичкото отгоре не ценящ изкуството. Обаче в концертна дирекция казаха: „Щурците!? Прилича на онези ливърпулските рошльовци. Няма да има такава група! Дум, дум, дум! И от един пепелник пълен с фасове от цигари, това го помня, подскачат извън пепелника по бюрото. Така прибегнахме до хитрост. Отиваме в Младежката радиостанция „Хоризонт“ и обясняваме „Ние сме една млада група и нямаме име.“ Тогава записахме „Песен без думи“ и някои други парчета. (Тя също е кавър – на групата Shadows). Гинка Станчева и Коста Цонев бяха водещи на това предаване, в което пуснаха песента и обявиха: „Пишете ни, приятели, студентска група търси своето име.“ И ние впрегнахме всички приятели да пишат писма и името „Щурците“ спечели. – Минавало ли ви е през ум да напуснете страната – в момент на разочарование, примерно?  – Никога, никога. Много разочарования, много наказания съм имал, но никога през ум не ми е минавало да емигрирам. – Защо?  – Защото тук е семейството ми, тук са близките ми, тук са приятелите ми, които обичам, тук е синът ми, тук е Витоша. Това беше по-силно от всичко друго. А съм имал много възможности. Много повече от други хора. Ние дори имахме предложение да станем подгряваща група на „Ролингстоунс“. През 1974 г. В Полша, по време на турне с Мими Иванова, преди концерта ни във Варшава идва мениджърът Адам и ни предупреждава: „Момчета, тук да свирите страхотно, защото ще идва мениджърът на „Ролингстоунс“ да подбира подгряваща група за световното им турне. А ние и без това свирехме две техни парчета, защото в Полша можехме свободно да пеем на английски. Сложихме още няколко – изпяхме Satisfaction, Honky Tonk Wоman, Sypmpathy For The Devil, It”s All Ower Now… Абе, помня че изпяхме 4-5 парчета.  Свършва концертът и в гримьорната гледам двамата – мениджърът на нашето турне плюс друг човек, идват ухилени: „Няма какво да търсим повече – вие сте.“ Мениджърът на „Ролингстоунс“ ни казва: „Значи, правим ви сега тук визи и тръгваме.“ А ние с Пеци имаме деца на по една година. И цяла нощ мислим какво да правим. Не спахме просто. Как ще тръгнем на турне без да се върнем в България? Те ще ни обявят за невъзвръщенци, ще има репресии срещу семействата ни, как така да не ги видим повече? И на другия ден му казваме: „Ние не можем така оттук да тръгнем. Дайте ни едно писмо до Импресарска дирекция, ние сме известна група в България, пишете какъв е хонорарът. Хонорарът ни беше 1000 долара – малък за „Ролинстоунс“, но нечувана сума за нас. Като чу това, агентът се натъжи и каза: „Те няма да ви пуснат.“ „Как няма да ни пуснат?“ Тук обаче, в импресарска дирекция, ченгето – този човек е още жив, ще се сети че за него говоря – казва: „Какво? На онези хулигани? Никога!“. И така не ни пуснаха, а „Ролингстоунс“ взеха унгарската „Локомотив ГТ“ и те пробиха на запад. – С Пеци Гюзелев бяхте много близки. Мислите ли често за него?  – Като пътувахме по турнета, чак след 80-те почнаха да ни дават отделни стаи. Дотогава винаги с Пеци бяхме в една стая. Една сутрин той се събужда и седи такъв един, малко унил. Питам: „Пеци, защо така, бе?“ И той: „Абе, знаеш ли какво изчислих – че с теб съм бил в една стая повече, отколкото с жена ми.“ Тогава аз осъзнах, че същото важи и за мен. Много тежко преживях неговата загуба. Мислех че няма да мога да изляза да пея вече. Често го сънувам че е жив. Че нещо си говорим и ще правим концерти и нови песни. В един момент си казвам: ама, чакай, той всъщност не е жив, и това ме събужда. После трудно заспивам. Той ми беше най-близкият човек, след семейството ми. Нашият гост  Кирил Маричков е роден на 30 октомври 1944 г. в София. От малък свири на пиано, после на кларнет, бас-китара, китара. Единият му дядо – по майчина линия, е музикант от рода Левиеви, а другият – архитект. Първата му група е „Бъндараците“. В студентските си години – 1967 г., заедно с барабаниста на „Бъндараците“ и други две момчета създават „Щурците“. Има 14 издадени албума, от които два самостоятелни. След падането на комунистическия режим „Щурците“ записват песента „Аз съм просто човек“, която се превръща в неофициален химн на опозицията. 75-ият му рожден ден на 30 октомври ще бъде отбелязан с голям концерт на „Фондацията“ в НДК.                  ", "date": "2019.03.08", "title": " Легендарният музикант от „Щурците“ Кирил Маричков: Политическата коректност става новата цензура\t\t\t"}
{"url": "https://trud.bg/%d0%b7%d0%bd%d0%b0%d1%82%d0%bd%d0%b0%d1%82%d0%b0-%d0%b1%d1%8a%d0%bb%d0%b3%d0%b0%d1%80%d0%ba%d0%b0-%d0%be%d1%82-%d1%81%d1%80%d0%b5%d0%b4%d0%bd%d0%be%d0%b2%d0%b5%d0%ba%d0%be%d0%b2%d0%b8%d0%b5%d1%82/", "text": "Византийска никейска императрица става и Елена, дъщеря на Иван Асен ІІ През Средновековието ролята на мъжете в политиката, културата и обществените отношения е напълно доминираща. Мъже управляват държавата и водят армията. Търговците, занаятчиите, земеделците, учителите, свещениците, книжовниците, художниците са също от „силния” пол. Като изключим монасите, всеки от тези мъже е имал дом и семейство, където основната тежест е падала върху тогавашните българки. Едва на около 14-годишна възраст българските момичета поемат грижата за дома, раждат и отглеждат многобройна челяд, борят се с всевъзможни, често смъртоносни болести. Българките, както и всички жени в тогавашния свят, изпращат своите мъже, синове и братя на война и често остават вдовици. Те, българките, са пазителки на езика, семейната памет, богатството на народните приказки и песни. Дори да не го съзнаваме, дължим им благодарност, защото именно те са жизнената нишка на България от миналото към бъдещето.  Историята на българското Средновековие „помни” преди всичко цариците, царските дъщери, представителките на аристокрацията. Понякога в постъпките на владетелите се чувства влиянието на майки, сестри, дъщери и „фаворитки”. В някои случаи цариците надминават по качества своите мъже. Разбира се, знатните „дами” живеят в разкош, имат великолепни одежди, златни украшения, многобройна прислуга. И все пак, те не винаги се радват на щастлив живот – напротив, често им се налага да преживяват тежки изпитания. Уви, не знаем нищо за съпругите на великите владетели като Кубрат, Аспарух, Тервел, Крум, Омуртаг… В романи и филми те са преди всичко грижовни майки и съпруги, но нерядко жените на владетелите играят важна роля в политиката. Според една византийска легенда св. княз Борис-Михаил е убеден да приеме християнската вяра от своята сестра. Знаем името на неговата съпруга Мария – майката на злополучния княз Владимир, но и на блестящия Симеон Велики… Известно е обаче, че от нея нататък при посещение на българска делегация във Византия се задава любезният въпрос: „Как е от Бога поставената владетелка на българите?” Сaключеният през 927 г. мир между България и Византия е скрепен с брака между цар Петър и византийската принцеса Мария Лакапина, прекръстена на Ирина („мир”). Знаем името и на Рипсимия, съпругата на могъщия комит Никола, майка на цар Самуил и неговите братя. Сред владетелките на Първото българско царство ярко се откроява друга Мария – съпругата на Иван Владислав, майка на дванадесет деца! Тази горда и властна българка има горчивата участ да олицетворява поражението в десетилетния двубой с Василий ІІ Българоубиец. Детронираната царица е провъзгласена за „патрикиязости”, най-високата византийска титла за дворцова дама. Мария не се задоволява с почетното място, а участва в заговор за овладяването на византийския престол от нейния син Пресиан II. Опитът за превземането на империята „отвътре” е разкрит, Пресиан е ослепен, а амбициозната му майка – заточена в манастир. Историята пази имената на много повече търновски царици. Сред тях е Елена, втора съпруга на цар Асен І и майка на Иван Асен ІІ. Известна в цяла Европа става куманката Анна, съпруга на цар Калоян. В далечна Франция са се носели слухове, че плененият император Балдуин е убит заради отхвърлената от него любов на царицата… Унгарката Анна-Мария Арпад, съпруга на Иван Асен ІІ, е запомнена като образец на благородство и благочестие. Тя умира заедно с едно от децата си по време на някаква епидемия, което Иван Асен ІІ схваща като Божие наказание. Любовта на Иван Асен към Ирина Комнина, негова втора съпруга, е сравнявана от съвременниците с онази на „Антоний към Клеопатра..” Повечето историци допускат, че Ирина е в основата на заговора, довел до убийството на малолетния цар Калиман I Асен (син на Иван Асен и унгарката), за да може нейният син Михаил ІІ Асен да заеме престола. Десет години по-късно младият цар Михаил също е жертва на заговор, а Ирина е принудена да напусне България. Бракът с Ирина Асенина, внучка на Иван Асен II узаконява властта на македонския български болярин Константин Тих в Търново, вкл. му дава правото да носи династичното име „Асен”. След нейната смърт Константин се жени за Мария Кантакузина Палеологина, която през 70-те години на XIII век на практика управлява държавата, тъй като царят е тежко болен. Размирното болярство трепери пред нея, а Мария пази сина си Михаил, „както лъвица малкото си лъвче…” Мария не се колебае да се омъжи за човека, убил съпруга й – бунтовника Ивайло. Така или иначе, ромейката Мария защитава българските интереси, а във Византия я смятат за по-опасен враг дори от „селския цар” В средновековна България са помнени благородната Теодора Палеологина (последователно съпруга на Теодор Светослав и Михаил ІІІ Шишман Асен), властната сръбкиня Анна-Неда (първата съпруга на Михаил Шишман), влахинята Теодора I Басараб, която пък е първата жена на цар Иван Александър. Най-силен интерес винаги е предизвиквала втората съпруга на този наш владетел – еврейката Теодора II. Царят нарушава приети и негласни правила, с което ни убеждава, че, независимо от всички тогавашни предразсъдъци, е бил напълно земен човек. Новата царица е жена от „третото съсловие”, а и от „чужда вяра” – брак, който няма аналог в средновековна Европа. В нашата традиция тя си остава с литературното име „Сара”, сътворено от Иван Вазов. Нейният син Иван Шишман олицетворява трагедията на България в епохата на османското завоевание. Знаково име за един, макар и кратък период на мир с османците, е Иван-Шишмановата сестра Кера Тамара. Макар по същото време да е вдовица, тя е пожелана за съпруга от султан Мурад I. Както четем в Бориловия Синодик, „… тя запази православната си вяра и освободи своя народ…” Знатни българки играят важна роля в други страни. Екатерина, най-голямата дъщеря на царица Мария и Иван Владислав, е първата българка, станала византийска императрица. Запомнена е със своя силен характер, ум и „вродено благородство” – думите на са на големия философ, но и „сив кардинал” на византийския дворец, Михаил Псел, който при това е неин противник. Византийска никейска императрица става и Елена, дъщерята на Иван Асен ІІ. Любопитно е, че още като момиче тя не се поколебала да се опълчи против волята на могъщия си баща, опитал се да я разведе със съпруга й Теодор II Ласкарис. В Констанинопол дълго време е помнена Кераца, дъщеря на Иван Александър, с нейните грижи за съпруга й Андроник ІV и техния син Йоан VII, които след един заговор са ослепени с врял оцет. Всеотдайната българка наема прочути генуезки лекари, използва някакъв (български?) „мехлем”, а двамата възстановяват зрението си. Почитта към княза на Дукля (дн. Черна гора) св. Иван Владимир в голяма степен е заслуга на Теодора Косара, дъщерята на цар Самуил. Майка на прочутите руски светци Борис и Глеб е загадъчната „Болгариня”, жена на княз Владимир. Най-великият сръбски владетел Стефан Душан е син на българката Теодора, дъщеря на цар Смилец (1292-1298). Тя умира млада, а Душане е отгледан от леля си Марина – в един надпис сръбският цар я нарича „моя истинска майка”! Елена, сестра на Иван Александър, съпругата на Стефан Душан, е сред най-големите политици на Балканите през XIV век. В някои отношения тя определено превъзхожда своите брат и съпруг. Няма важно решение, в което да не се чувства енергичната й намеса. И в онези далечни векове се е говорело за красотата на българката. Достатъчно е да си спомним за Десислава, съпругата на севастократор Калоян от Боянската църква, за красивите дъщери на цар Иван Александър, чиито образи знаем от т.нар. Лондонско Четвероевангелие. Показателен пример е Мария, внучка на цар Иван Владислав и царица Мария, която в средата на XI век е смятана за „…най-красивата и най-умната от всички жени, жена, която съединява външната хубост с вътрешната красота и блести с приятен характер и добродетелна чистота…” Персийският поет Балхи (XII век) пише, че само „…в Рая красотата на жените надминава красотата на българката… „ Във вековете на робството чужди пътешественици не крият възторга си от хубостта, ведрия характер, физическата и нравствената чистота на българките. И по тази причина са убедени, че дори и обикновените селски момичета няма как да не са от „царския род” от времето преди османското завоевание…    ", "date": "2019.03.08", "title": " Знатната българка от Средновековието – красива и умна\t\t\t"}
{"url": "https://trud.bg/%d0%b2%d1%8a%d0%b2-%d0%b2%d1%81%d1%8f%d0%ba%d0%b0-%d0%b1%d0%b0%d0%bd%d0%b4%d0%b0-%d0%b3%d0%be%d0%bb%d0%b5%d0%bc%d0%b5%d1%86/", "text": "„Във всяка банда – полицай.“ Кой не знае тая знаменита фраза? С нея главният секретар на МВР Бойко Борисов влезе под прожекторите и в голямата политика, за да остави там незаличими следи. Беше есента на 2001 година. Има–няма две десетилетия минаха в суматохата оттогава, фразата се изтърка, но не изгуби и грам от житейската си мъдрост и актуалност. Нещо повече – от нея през ден се раждат сродни сентенции, съответни на криминалните и политически приключения в отечеството. Ето: „Във всяка банда – двама полицаи“;  „Във всяка банда – магистрат“;  „Във всяка банда – данъчен“;  „Във всяка банда – министър“  „Във всяка банда – депутат“… И тъй нататък.              ", "date": "2019.03.08", "title": " Във всяка банда – големец"}
{"url": "https://trud.bg/%d0%be%d0%b3%d1%80%d0%b0%d0%bd%d0%b8%d1%87%d0%b8%d1%85%d0%b0-%d0%bf%d0%b0%d0%bb%d0%b5%d0%bd%d0%b5%d1%82%d0%be-%d0%bd%d0%b0-%d0%be%d0%b3%d1%8a%d0%bd-%d0%b7%d0%b0-%d1%81%d0%b8%d1%80%d0%bd%d0%b8-%d0%b7/", "text": "Със Заповед на кмета на община Благоевград д-р Атанас Камбитов се забранява паленето на огньове на 10 март, когато отбелязваме празника Сирни Заговезни, съобщиха от местната администрация. Забраната важи за огньове в опасна близост (разстояние не по-малко от 50м) до сгради, постройки, съоръжения, горими материали, както и изгарянето на автомобилни гуми и лесно запалими горива и материали. Забранява се още и паленето на огньове при силен вятър, както и оставянето им без наблюдение. Огньовете задължително трябва да се изгасят до 21.00 часа при непрекъснато наблюдение. Екипи от експерти от Община Благоевград, РСПБЗН- Благоевград, 01 и 02 РУ на МВР- Благоевград и РИОСВ- Благоевград ще следят за реда и сигурността в областния град. Община Благоевград апелира жителите и гостите на града да бъдат внимателни и да не предприемат опасни действия, застрашаващи живота на околните.", "date": "2019.03.08", "title": " Ограничиха паленето на огън за Сирни Заговезни в Благоевград"}
{"url": "https://trud.bg/%d1%81%d1%8a%d0%b4%d1%8f%d1%82-%d0%b4%d0%b6%d0%b8%d0%b3%d0%b8%d1%82-%d1%83%d0%b1%d0%b8%d0%bb-%d1%87%d0%be%d0%b2%d0%b5%d0%ba-%d0%bf%d1%80%d0%b8-%d0%bd%d0%b5%d0%bf%d1%80%d0%b0%d0%b2%d0%b8%d0%bb%d0%bd/", "text": "Окръжна прокуратура – Сливен предаде на съд Костадин Г. Той е обвинен за това, че на 28 юли 2018 г., при управление на лек автомобил „Ауди А4“, нарушил правилата за движение по пътищата и причинил катастрофа с една жертва. Обвиняемият се е движил с превишена скорост от 117 км/ч при разрешена за движение скорост от 70 км/ч, като не съобразил своето поведение с пътната маркировка и при наличие на двойна непрекъсната линия навлязъл в насрещната лента за движение и предприел изпреварване. Джигитът ударил челно с колата си таксиметров автомобил, причинявайки смъртта на 29–годишния си спътник и средна телесна повреда на 45-годишен мъж и 13–годишно дете Окръжен съд – Сливен е насрочил заседанието си за 11.03.2019 г.  ", "date": "2019.03.08", "title": " Съдят джигит, убил човек при неправилно изпреварване със 117 км/час"}
{"url": "https://trud.bg/%d0%be%d1%81%d1%8a%d0%b4%d0%b8%d1%85%d0%b0-%d0%bc%d1%8a%d0%b6-%d1%81-%d0%bf%d1%80%d0%be%d0%b1%d0%b0%d1%86%d0%b8%d1%8f-%d0%b7%d0%b0-%d0%be%d1%82%d0%bc%d1%8a%d1%89%d0%b5%d0%bd%d0%b8%d0%b5-%d0%ba%d1%8a/", "text": "Районният съд във Варна наложи на 59-годишен мъж пробация за срок от 8 месеца за това, че отмъстил на работодател като счупил стъкло на колата му и влязъл в нея. Делото е решено с признаване на вината, постигнато между страните и одобрено от съда споразумение. Противозаконното повреждане и проникване в чужд автомобил са извършени през май м.г., когато подсъдимият се ядосал, че бившият му работодател, който му осигурявал временна заетост, не го наел в конкретния ден. Той видял паркирания му автомобил, счупил стъклото на една от вратите и влязъл в чуждата кола, но бил забелязан от съседи, които извикали полицейски екип и злосторникът бил закопчан. Според назначената по делото експертиза нанесената щета е на стойност 36 лева, които са възстановени от подсъдимия, посочиха от пресслужбата на Районния съд. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.03.08", "title": " Осъдиха мъж с пробация за отмъщение към работодател\t\t\t"}
{"url": "https://trud.bg/%d0%ba%d1%83%d0%b1%d0%b0-%d0%b5%d0%b4%d0%b8%d0%bd%d1%81%d1%82%d0%b2%d0%b5%d0%bd%d0%b0%d1%82%d0%b0-%d0%b7%d0%b0%d0%bf%d0%bb%d0%b0%d1%85%d0%b0-%d0%b7%d0%b0-%d1%80%d0%b5%d0%b3%d0%b8%d0%be%d0%bd%d0%b0/", "text": "Единствената заплаха за сигурността на американския регион са доминацията и интервенциите на САЩ, а не Венецуела, както смята Белият Дом, написа министърът на външните работи на Куба Бруно Родригес в Туитър. „Осъждаме агресивните заявления на САЩ, които квалифицират Венецуела като „извънредна и изключителна“ заплаха за тяхната сигурност. Истинската и единствена заплаха за нашата Америка са интервенционистките и империалиситчески опити на САЩ да доминират в региона“, написа дипломатът. Президентът на Куба Мигел Диас-Канел отбеляза по същия повод в Туитър, че „Венецуела никога не е била заплаха за нито един народ на света“. Във вторник президентът на САЩ Доналд Тръмп продължи действието на редица санкции, наложени по-рано на лица и организации, съгласно заповед от 8 март 2015 г. за положението във Венецуела. В този случай става въпрос за почти всички ограничения, които американската администрация наскоро въведе срещу политическото ръководство на Венецуела и военното командване на страната, както и най-близкия кръг на президента Николас Мадуро. В официално известие от Белия дом се казва, че „ситуацията във Венецуела продължава да представлява извънредна и изключителна заплаха за интересите на националната сигурност и външната политика на Съединените щати“.    ", "date": "2019.03.08", "title": " Куба: Единствената заплаха за региона е намесата на САЩ, а не Венецуела"}
{"url": "https://trud.bg/%d1%81%d1%8a%d0%b4%d1%8a%d1%82-%d0%bf%d0%b0%d0%ba-%d0%bf%d0%be%d0%b4%d0%b4%d0%b0%d0%b4%d0%b5-%d0%bd%d0%b0-%d0%bd%d0%b0%d1%82%d0%b8%d1%81%d0%ba%d0%b0-%d0%bd%d0%b0-%d0%b7%d0%b5%d0%bb%d0%b5/", "text": "Новият план за управление на Национален парк „Пирин“ трябва да има екологична оценка (ЕО), реши тричленен състав на Върховния административен съд (ВАС). Така за втори път от началото на годината магистратите се поддадоха на натиска на „зелените“   и другия жалбоподател – Асоциация на парковете в България (АПБ). В края на януари 5-членен състав на ВАС отмени промяната на действащия План за управление след жалби на „зеленото“ семейство – Веселина Кавръкова и Тома Белев. Двамата ръководят съответно българския клон на WWF и АПБ. Те атакуваха и новия план, а техни активисти оказваха натиск над магистратите по време на двата процеса, като протестираха под прозорците на ВАС. Според 3-членния състав казусът с новия план попада в хипотезата на член 85, алинея 1 от Закона за опазване на околната среда (ЗООС). Експерти по право заявиха пред „Труд“, че това е напълно грешно тълкуване на нормативния акт. Те са категорични, че чл. 85 не е съотносим към делото. В него е записано, че на ЕО подлежат планове и програми, които очертават рамката за бъдещото развитие на инвестиционни предложения. Експертите обясниха, че всеки план на защитена територия, каквато е НП „Пирин“, съдържа в себе си ЕО, която се прави при неговото написване. Тоест задължително включва рамката за евентуални бъдещи инвестиции. Впоследствие, когато вече има конкретен проект, на него се правят всички оценки по законодателството – Оценка за въздействието върху околната среда, Оценка за съвместимост и отново ЕО. Това е вторият път, когато 3-членен състав се произнася по казуса. В края на април миналата година магистратите излязоха със същото решение. МОСВ обжалва и следващата инстанция върна процеса за ново разглеждане. Основният мотив беше, че тричленката не е изяснила дали делото попада в хипотезата на чл. 85 от ЗООС. В кулоарите на парламента министърът на околната среда и водите Нено Димов каза, че очаква да се запознае с решението и тогава ще реши дали да обжалва.      ", "date": "2019.03.08", "title": " Съдът пак поддаде на натиска на „зелените“\t\t\t"}
{"url": "https://trud.bg/%d0%b4%d0%b2%d0%b8%d0%b3%d0%b0%d1%82%d0%b5%d0%bb-%d0%be%d1%82-%d0%b1%d1%8a%d0%b4%d0%b5%d1%89%d0%b5%d1%82%d0%be-%d0%b2-%d0%bd%d0%be%d0%b2%d0%b8%d1%8f-infiniti-qx50/", "text": "С гръм и трясък на българския пазар излезе новия  Infiniti  QX50.   Именно у нас японският премиум бранд за първи път ще продава един от най-стратегическите си модели. За ВИП-гостите  Infiniti QX5  бе показан от волейболния национал Теодор Салпаров, а шоуто водиха марковите Димитър Павлов, Стефан Вълдобрев и  DJ  Ради. Infiniti QX5 0   идва с първия в света серийно произвеждан двигател с променлива степен на сгъстяване на горивото. Инженерите на компанията вдигат много високо летвата и агрегатът прескача границите на досега познатото. Достига максимум мощ и ефикасност за двулитров бензинов агрегат. Новият  VC-Turbo  настройва степента на сгъстяване на горивото според стила на шофиране, като същевременно комбинира мощта на 2.0-литров турбиниран бензинов двигател с въртящия момент и ефективността на четирицилиндров дизелов агрегат в едно. Така той се превръща в пример за бъдещите технологии. Иновативният двигател за първи път в света използва мултилинксистема и електрически мотор с хармонично намаляване на предавките, чрез който се постига промяна в позицията за горна мъртва точка на буталата и съответно промяна в степента на сгъстяване на горивото. Като резултат обемът му варира между 1997 куб. см и 1970 куб. см. Мощността е 249 конски сили, а комбинираният разход – 8,7 л/100 км. Също за първи път в света  Infiniti  използва революционна активна опора на двигателя и специални сензори.  VC-Turbo e  най-тихият автомобил в сегмента. Способността на двигателя да се трансформира е перфектна комбинация с вариаторната  CTV Xtronic  скоростна кутия, оправдавайки очакванията, че новият  Infiniti QX5 0   е повратен момент в автомобилостроенето.", "date": "2019.03.08", "title": " Двигател от бъдещето в новия Infiniti QX50"}
{"url": "https://trud.bg/%d0%b1%d0%b5%d1%80%d0%b1%d0%b0%d1%82%d0%be%d0%b2-%d0%bd%d1%8f%d0%bc%d0%b0-%d0%b4%d0%b0-%d1%81%d0%b5-%d0%b2%d1%80%d1%8a%d1%89%d0%b0-%d0%b2-%d1%86%d1%81%d0%ba%d0%b0/", "text": "Димитър Бербатов няма да се върне в ЦСКА. Нито като футболист, нито като асистент на Любослав Пенев. Нападателят още не е прекратил кариерата си официално, но реално от три години не играе. За последно тренира с „Берое“ при своя приятел Александър Томаш. „ Тази тема е приключена – каза Пенев. – Коментирахме го два-три пъти. Аз не знам нищо.“ За първи път след третото си назначение за треньор на ЦСКА Ел Голеадор отказа да коментира съдиите. Международният рефер Никола Попов ще свири гостуването на „Етър“. „ Коментирахме вече съдиите – отсече Пенев. – Те трябва да са безпристрастни. Апелирам съдиите да свирят това, което е. Не искам да ни помагат, но да не ни и пречат. Не може четвъртият рефер да ръководи мача отвън. Защо главният да го слуша? Срещу „Левски“ не трябва да се анализира само нашия червен картон, а като цяло действията.“ Пенев гарантира, че мачът с „Етър“ няма да има нищо общо със загубата с 0:1 в контрола от „виолетовите“ в дебюта му. Наставникът разкри, че се е запознал с всички детайли от играта на тима на Красимир Балъков. Освен това Пенев добави, че не по негово време е направена договорката с „Етър“ преотстъпени от ЦСКА футболисти да не играят срещу „червените“. „ Вярно е, че във всеки мач допускаме гол и работим в тази насока – завърши Ел Голеадор. – Никой не е застрахован. Въпросът е да минимизираме грешките. Имам си обяснение.“", "date": "2019.03.08", "title": " Бербатов няма да се връща в ЦСКА"}
{"url": "https://trud.bg/%d1%87%d0%b5%d0%bb%d1%81%d0%b8-%d0%bf%d0%be%d0%ba%d0%b0%d0%b7%d0%b0-%d1%87%d0%b5-%d0%b8%d1%81%d0%ba%d0%b0-%d1%82%d1%80%d0%be%d1%84%d0%b5%d1%8f-%d0%b2-%d0%bb%d0%b8%d0%b3%d0%b0-%d0%b5%d0%b2%d1%80/", "text": "Воденият от Маурицио Сари тим на „Челси“ показа, че Лига Европа вече е приоритет. „Сините“ имаха известни проблеми, но представянето на играчите се подобрява. Отборът записа 4 победи в последните си 5 мача във всички турнири. Това се случи при домакинството на „Динамо“ (Киев) на 1/8-финал в Лига Европа. „Сините“ победиха с 3:0 и са фаворит за спечелването на надпреварата. „Отборът показа солидност – каза Сари. – Имахме много проблеми преди това, особено с нашия манталитет. Играчите обаче показаха на всички, че искат да печелят. Има реванш, не мислим, че ще е протоколен“. „Сините“ от Лондон започнаха да губят битката за място в Шампионската лига в шампионата. Тимът от „Стамфорд Бридж“ бе елиминиран за две от купите в Англия, а тази от „Къмюнити Шийлд“ загуби във финал срещу „Манчестър Сити“ с 0:2 още през август 2018-та. Единственият шанс за трофей този сезон е именно Лига Европа. Ако спечели турнира, „Челси“ ще се класира директно за групите на Шампионската лига догодина. До голяма степен същото важи и за „Арсенал“. Воденият от Унай Емери състав може да се бори единствено за трофея в Лига Европа. „Артилеристите“ обаче загубиха с 1:3 от френския средняк „Рен“ в първия мач. „Искам да бъда позитивен, но е трудно – каза Емери след мача. – Сега обаче предстоят още едни 90 минути и се надявам да се справим с тежката ситуация“. Друг от фаворитите за трофея „Наполи“ направи сериозна крачка към 1/4-финалите. Тимът победи с 3:0 „Залцбург“ и е на 90 минути от класиране в следващата фаза. Снимка: Twitter", "date": "2019.03.08", "title": " „Челси“ показа, че иска трофея в Лига Европа"}
{"url": "https://trud.bg/%d0%bf%d0%b5%d1%80%d0%b5%d1%81-%d0%b7%d0%b0%d0%bf%d0%bb%d0%b0%d1%88%d0%b8%d0%bb-%d1%80%d0%b0%d0%bc%d0%be%d1%81-%d1%81-%d1%83%d0%b2%d0%be%d0%bb%d0%bd%d0%b5%d0%bd%d0%b8%d0%b5/", "text": "Флорентино Перес, президент на „Реал“ (Мадрид), заплашил капитана Серхио Рамос с уволнение. Това се случило след резила в Шампионската лига. Тимът отпадна на 1/8-финалите след звучна загуба в реванша от „Аякс“ с 1:4 насред „Сантиаго Бернабеу“. Босът очаквано бил бесен и обвинил играчите в липса на отдаденост, на отношение към мачовете и в това, че имат твърде много свободни дни. Тогава обаче Рамос не издържал и контраатакувал, като обвинил на свой ред президента и ръководството в лошо планиране. Защитникът изтъкнал продажбата на Кристиано Роналдо като голяма грешка, както и това, че на негово място не е взет достатъчно добър заместник. Освен това футболистът изразил недоволство от раздялата с играчи като Хамес, Данило, Пепе, Мората и Ковачич. „Тръгнаха си, а не бяха взети достойни заместници“, крещял Рамос. Скандалът бил толкова голям, че Перес не издържал и заплашил с уволнение своя капитан. „Плати ми всичко и с радост ще си тръгна“, били думите на Рамос, според испанските медии.  След скандала бранителят събрал отбора на друга среща на клубната база, на която не са присъствали треньорите. Защитникът обявил, че играе последните си мачове за клуба. Поне това гласи една от тиражираните версии.", "date": "2019.03.08", "title": " Перес заплашил Рамос с уволнение"}
{"url": "https://trud.bg/%d0%be%d0%b1%d0%b5%d0%b7%d0%b2%d1%80%d0%b5%d0%b6%d0%b4%d0%b0%d1%82-33-%d1%82%d0%be%d0%bd%d0%b0-%d0%bd%d0%b5%d0%b3%d0%be%d0%b4%d0%bd%d0%b8-%d0%bf%d0%b5%d1%81%d1%82%d0%b8%d1%86%d0%b8%d0%b4%d0%b8-%d0%be/", "text": "Негодни и излезли от употреба пестициди ще бъдат премахнати и обезвредени от склада за съхранение, който се намира в Долна Оряховица. Дейността се извършва по българо-швейцарски проект “Екологосъобразно обезвреждане на излезли от употреба пестициди и други препарати за растителна защита с изтекъл срок на годност”. Целта е да се осигури екологосъобразното обезвреждане на 4388 тона негодни за употреба пестициди и други препарати за растителна защита в 216 склада за съхранение в над 100 общини на територията на цялата страна. В склада в Долна Оряховица се съхраняват 33 тона прахообразни и 12 000 литра течни пестициди. След изваждането им те ще бъдат транспортирани във Франция. Складът е единственият на територията на Община Горна Оряховица, който от преди 2000 г. съхранява негодни и излезли от употреба препарати за растителна защита. През всички тези години, в които е стопанисван, Общината е осигурявала охрана, редовно преопаковане на компрометирани опаковки, изготвян е доклад за оценка на риска, както и авариен план за обекта. Контролът върху склада през годините е осъществяван от РИОСВ – Велико Търново и РД ПБЗН – Велико Търново.", "date": "2019.03.08", "title": " Обезвреждат 33 тона негодни пестициди от склада в Долна Оряховица\t\t\t"}
{"url": "https://trud.bg/%d0%b4%d1%8a%d1%80%d0%b6%d0%b0%d0%b2%d0%b0%d1%82%d0%b0-%d0%b7%d0%b0%d1%82%d1%8f%d0%b3%d0%b0-%d0%ba%d0%be%d0%bd%d1%82%d1%80%d0%be%d0%bb%d0%b0-%d0%bd%d0%b0-%d0%b4%d0%b5%d1%82%d1%81%d0%ba%d0%b8%d1%82/", "text": "Стопаните на площадки за игра ще изготвят и актуализират списък с поддържаните и контролираните от тях площадки. В плановете си за контрол и поддържане те ще определят мерките, средствата, сроковете и отговорниците за поддържането на площадките съобразно нормативните изисквания. Това предвиждат промени в Наредба №1 от 2009 г. за условията и реда за устройството и безопасността на площадките за игра, които МРРБ предлага, съобщиха от министерството. Целта е да се повиши контролът на тези съоръжения. Промените са публикувани за обществено обсъждане на Портала за обществени консултации и в сайта на Министерството на регионалното развитие и благоустройството. Новост в проекта е контролът върху съставените от стопаните планове за поддръжка и тяхното изпълнение. Общинските съвети ще са отговорни за спазването им по отношение на площадките, чиито стопани са местните власти. За обществено достъпни площадки за игра, стопанисвани от физически или юридически лица, контролът ще се упражнява от Комисията за защита на потребителите по реда на Закона за защита на потребителите. Стопаните за своя сметка ще трябва да премахнат площадките, които не са в списъка и в плана за контрол и поддържане, и ще бъдат отговорни за обезопасяването им и недопускането на лица до тях. От  1 до 5 месеца се удължава времето за извършване на периодичния контрол на състоянието на площадката от стопанина в зависимост от интензивността на посещението й. Определени са по-сериозни контролни дейности с проверки на функционирането и стабилността на съоръженията за игра, състоянието на настилките и оценка на безопасността на площадката. Промените предвиждат органът за контрол да уведоми производителя или доставчика, например на съоръжение за игра, ако при годишния контрол установи несъответствие с изискванията в техническата документация. При изграждането и въвеждането в експлоатация на площадките за игра ще се изисква проверка за съответствие на съоръженията, настилките и елементите на обзавеждането с техническата документация на производителите им. В констативния акт за изпълнена площадка за игра ще бъдат включвани специфични данни като описание на монтираните съоръжения, параметри на настилките  и съответствието им с инвестиционния проект и предоставените за тях сертификати или документи.", "date": "2019.03.08", "title": " Държавата затяга контрола на детските площадки"}
{"url": "https://trud.bg/%d1%83%d0%ba%d1%80%d0%b0%d0%b8%d0%bd%d1%81%d0%ba%d0%b8%d1%8f%d1%82-%d0%bf%d0%be%d1%81%d0%bb%d0%b0%d0%bd%d0%b8%d0%ba-%d0%b2-%d1%81%d0%b0%d1%89-%d0%bf%d1%80%d0%b8%d0%b7%d0%be%d0%b2%d0%b0-%d0%b3%d1%83/", "text": "Украинският посланик в САЩ Валерий Чали призова ръководството на компанията Гугъл да коригират националната принадлежност на полуостров Крим в приложението Гугъл Мапс. На официалната страница украинското посолство във Фейсбук пише, че Крим некоректно е отразен като част от Руската федрация. В писмо до Гугъл Чали пише, че „по този начин компанията помага на Русия във информационната война, която води“. Той добавя, че информацията в Гугъл Мапс противоречи на официалната позиция на САЩ и ООН, които категорично отказват да признаят анексирането на Крим от Русия през 2014 г. Посланикът също така напомня, че в няколко свои резолюции ООН признава Крим за украинска територия. В края на януари говорителят на Държавната дума (долната камара на руския парламент) покани представители на Гугъл, за да бъде разрешен проблемът с националната принадлежност на Крим в Гугъл Мапс. Когато приложението се отвори от територията на Русия то показва, че полуостровът е под контрола на Москва. В някои други държави обаче Крим е представен като териротия, която е обект на спор между две страни. Само часове преди призива на Валерий Чали Камарата на представителите на САЩ отново потвърди позицията си, че не приема анексирането на Крим.      ", "date": "2019.03.08", "title": " Украинският посланик в САЩ призова Гугъл Мапс да смени националната принадлежност на Крим"}
{"url": "https://trud.bg/%d0%b3%d0%b8%d1%82-%d0%be%d1%82%d1%87%d0%b8%d1%82%d0%b0-%d1%80%d1%8a%d1%81%d1%82-%d0%bd%d0%b0-%d1%82%d1%80%d1%83%d0%b4%d0%be%d0%b2%d0%b8%d1%82%d0%b5-%d0%b7%d0%bb%d0%be%d0%bf%d0%be%d0%bb%d1%83%d0%ba/", "text": "Засиленият контрол в последните години дава своя положителен резултат върху трудовия травматизъм в един от най-рисковите сектори по отношение на безопасността на труда – строителството, въпреки нарастването на строителните обеми, информират от Главна инспекция по труда (ГИТ). По данни на НСИ разгънатата застроена площ на нови сгради през 2018 г. е с над 1/5 повече спрямо 2017 г. и достига почти 4.9 млн. кв. м при около 4 млн. кв. м. година по-рано. В същото време през 2018 г. в Националния осигурителен институт в трите икономически дейности от сектора са регистрирани 14 бр. злополуки с фатален изход на работното място при 18 бр. година по-рано.  В общия брой злополуки, свързани с условията на труд, е отчетен ръст, който според експерти също може да бъде в резултат на засиления контрол, водещ до изсветляване на трудовия травматизъм. Злополуките на работното място общо са 207 бр., а година по-рано са били 175 бр. Пикът в трудовия травматизъм в сектора през последните години е бил през 2014 г., когато са регистрирани 244 бр. злополуки на работното място, 22 бр. от които с фатален изход. В същото време тогава общата разгърната площ на строителството на нови сгради е била  2.2 млн. кв. м. В голямата си част трудовите инциденти са напълно предотвратими, ако работниците спазват изискванията за безопасност и здраве при работа и използват личните предпазни средства, които обикновено се осигуряват от работодателя.", "date": "2019.03.08", "title": " ГИТ отчита ръст на трудовите злополуки\t\t\t"}
{"url": "https://trud.bg/%d0%b4%d0%be%d0%bc%d0%b0%d1%82%d0%b8%d1%82%d0%b5-%d1%83%d0%b4%d1%8a%d0%bb%d0%b6%d0%b0%d0%b2%d0%b0%d1%82-%d0%b6%d0%b8%d0%b2%d0%be%d1%82%d0%b0/", "text": "Всеизвестно е, че ако се стремят към дълголетие, хората трябва да се хранят здравословно и балансирано и да поддържат редовна физическа активност. Ако иска да избегне ненавременна смърт и да се радва на по-дълъг живот, човек всекидневно трябва да консумира домати, пише в. „Дейли експрес“. Според диетоложката Джулиет Келоу и нутриционистката и медицински консултант д-р Сара Брюър доматите са храна, която е особено полезна за сърцето, тъй като понижава холестерола и съответно риска от сърдечносъдови заболявания. Специалистките са на мнение, че ако искат да извлекат максимални ползи за здравето си, хората трябва да консумират домати всекидневно. „Като съществен компонент от Средиземноморската диета, доматите са отличен източник на витамини А и С. Те съдържат и мощния антиоксидант ликопен, който подобрява здравето на сърцето и предпазва от различни видове рак“, пишат Джулиет Келоу и Сара Брюър. За извличането на максимална полза от ликопена експертките препоръчват доматите да се консумират с малко количество мазнина, например зехтин. В идеалния случай трябва да се хапва една порция домати всеки ден, но дори консумацията им няколко пъти седмично осигурява съществени ползи за здравето, отбелязват Келоу и Брюър. Една порция домати се равнява на един стандартен домат, шест чери доматчета, 200 грама нарязани домати или малка чаша доматен сок. Особено богати на ликопен са сушените на слънце домати. Количеството на антиоксиданта в тях се равнява на това в шест стандартни домата. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2019.03.08", "title": " Доматите удължават живота"}
{"url": "https://trud.bg/%d0%b3%d0%bb%d0%b0%d1%81%d1%83%d0%b2%d0%b0%d1%82-%d0%b7%d0%b0-%d0%bd%d0%be%d0%b2-%d0%ba%d0%b0%d0%bf%d0%b8%d1%82%d0%b0%d0%bd-%d0%bd%d0%b0-%d0%b3%d0%b5%d1%80%d0%b5%d0%bd%d0%b0/", "text": "„Левски“ може да има нов капитан в следващите седмици. За това призна макар и индиректно треньорът Георги Дерменджиев. Досега Иван Горанов носеше лентата, но през зимата в клуба се завърнаха опитните играчи Николай Михайлов и Живко Миланов, които подобно на бранителя също са юноши на тима.  „Не виждам защо трябва изобщо се дискутира тази тема – обясни Дерменджиев. – Отборът си има капитан. Така че в близкото бъдеще, може би до седмица или две, когато всички бъдат здрави, ще се направи така, че да се знае кой е първи, втори и трети капитан. Това решение се взима в съблекалнята от всички футболисти и треньори.“", "date": "2019.03.08", "title": " Гласуват за нов капитан на „Герена“"}
{"url": "https://trud.bg/%d0%bc%d0%b8%d0%bd%d0%b8%d1%81%d1%82%d1%8a%d1%80-%d0%b3%d0%be%d1%80%d0%b0%d0%bd%d0%be%d0%b2-%d0%b7%d0%b0-%d0%b4%d1%8a%d0%bb%d0%b3%d0%be%d0%b2%d0%b5%d1%82%d0%b5-%d0%bd%d0%b0-%d0%b2%d0%b5%d1%80%d0%be/", "text": "Едно от вероизповеданията дължи по-голяма сума, но ако не се опростят дълговете, целта за спиране на влиянието отвън нямаше да бъде осъществена. Това коментира министърът на финансите Владислав Горанов пред журналисти в кулоарите на парламента след   законови промени, които ще опростят дълговете на вероизповеданията. „Случаят действително е по-особен. Тук не говорим за стопански или търговски субекти, а за регистрирани вероизповедания. Основната цел на закона, беше в максимална степен и бързо да намалим възможните влияния на външни разузнавателни служби и външни влияния върху отделните вероизповедания, които да ги тласкат към нездравословно влияние върху процесите в нашето общество“, каза министър Горанов. По повод дълговете на мюсюлманското вероизповедание, които съставляват почти цялата сума от 8 милиона лева, гласувана днес от парламента, горанов посочи, че за цялата 2019 г. полагащата се субсидия за вероизповеданието не е достатъчна за покриването на тези задължения. „Те биха могли да бъдат реализирани чрез продажбата на религиозни имоти, но това е изключително чувствителна тема“, добави Горанов. По думите му размерът на сумата представлява относително малка сума на фона на 40 млрд. приходи в бюджета. На въпрос дали това може да се счита като държавна помощ, Горанов заяви, че според него в случая е би трябвало да се говори за такава, тъй като не става въпрос за търговска дейност и конкуренция.    ", "date": "2019.03.08", "title": " Министър Горанов за дълговете на вероизповеданията: Опрощаването им ще намали възможни влияния отвън"}
{"url": "https://trud.bg/%d0%be%d1%81%d1%8a%d0%b4%d0%b8%d1%85%d0%b0-%d0%b0%d1%80%d1%85%d0%b5%d0%be%d0%bb%d0%be%d0%b3-%d1%81-%d0%be%d1%81%d0%bd%d0%be%d0%b2%d0%bd%d0%be-%d0%be%d0%b1%d1%80%d0%b0%d0%b7%d0%be%d0%b2%d0%b0%d0%bd/", "text": "Мъж на 41 г. от шуменското село Войвода с основно образование, който се подвизавал като археолог и с два металотърсача търсил ценности в района, сега е наказан с 1 г. и 9 месеца срещи с пробационен служител, трябва да положи и 100 часа безвъзмезден труд. Решението е на Окръжния съд в Шумен, който е постановил и изземане на иманярската му колекция. Само десетина предмета, сред които римски монети, бронзова тока, железен връх за стрела и коланна апликация се оказали ценни от историческа гледна точка и те ще останат за държавата. Другите съвременни имитации се връщат. От Н.О. се отнемат и двата металотърсача, единият бил с много големи възможности. Криминалисти от Полицейското управление в Нови пазар пресекли ровенето на неукия археолог в края на миналата година по сигнал на недоброжелател. Ако иска да продължи с разкопките, Н.О. може да полага наложеното наказание труд, като прекопава селските градинки в центъра на селото, коментират местни.", "date": "2019.03.08", "title": " Осъдиха археолог с основно образование"}
{"url": "https://trud.bg/%d0%bf%d1%80%d0%be%d0%ba%d1%83%d1%80%d0%b0%d1%82%d1%83%d1%80%d0%b0%d1%82%d0%b0-%d0%b7%d0%b0%d0%bf%d0%be%d1%87%d0%b2%d0%b0-%d0%bd%d0%b0%d0%ba%d0%b0%d0%b7%d0%b0%d1%82%d0%b5%d0%bb%d0%bd%d0%be-%d0%bf/", "text": "Софийската районна прокуратура започва наказателно производство срещу Георги Семерджиев, известен като Жоро Шопа, за лично укривателство на семейство Арабаджиеви, съобщи говорителят на главния прокурор Румяна Арнаудова. По думите й, държавното обвинение ще извърши спешни действия по събиране на доказателства и ангажиране на наказателната отговорност на Семерджиев.   издирваните с червена бюлетина от Интерпол Ветко и Маринела Арабаджиеви. Арнаудова уточни, че раследването е за това, че Жоро Шопа е спомогнал Арабаджиеви – лица, които са обвинени в извършване на престъпление, да избегнат или да бъде осуетено спрямо тях наказателното преследване или да останат ненаказани, без да се е споразумял с тях преди да са извършили престъплението. „Днес Семерджиев е бил освободен, тъй като швейцарските власти са оттеглили искането си за екстрадицията му. От Дирекция „Международно оперативно сътрудничество“ при МВР са извършили съответните проверки и са установили, че издаденият от швейцарските власти сигнал за международно издирване на Георги Семерджиев е заличен“, каза още говорителят на главния прокурор. По-рано днес главният секретар на МВР Ивайло Иванов съобщи, че се очаква съпрузите да бъдат екстрадирани в България до две седмици. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.03.08", "title": " Прокуратурата започва наказателно производство срещу Жоро Шопа, заради укриването на Арабаджиеви"}
{"url": "https://trud.bg/%d1%80%d0%b0%d0%b4%d0%be%d1%81%d0%bb%d0%b0%d0%b2-%d0%bc%d0%b8%d0%bb%d0%b5%d0%bd%d0%ba%d0%be%d0%b2-%d0%b5-%d0%bf%d1%80%d0%b5%d0%b4%d0%bb%d0%be%d0%b6%d0%b5%d0%bd-%d0%b7%d0%b0-%d0%bf%d0%be%d0%b4%d1%83/", "text": "Управителят на Българската народна банка Димитър Радев предложи на Народното събрание кандидатурата на Радослав Миленков за подуправител на БНБ – ръководител на управление „Банков надзор“, съобщиха от пресцентъра на централната банка. Радослав Миленков е добре познат и уважаван специалист в банковите среди, който е доказал своите професионални познания и добра репутация. Той разполага с всички необходими качества за ръководител на управление „Банков надзор“ в БНБ, включително задълбочен поглед върху банковата система, практически знания за механизмите за осъществяване на банковия надзор, както и значителен управленски опит в няколко търговски банки, посочват от БНБ. От месец ноември 2014 г. досега Радослав Миленков е председател на Управителния съвет на Фонда за гарантиране на влоговете в банките (ФГВБ). В рамките на своя успешен мандат като председател на ФГВБ той поддържа добро сътрудничество с Българската народна банка, Министерството на финансите, банковата общност в страната и с други национални и международни институции. Радослав Миленков е магистър по финанси. Завършил е Университета за национално и световно стопанство с отличие, владее английски език и не членува в политически партии.", "date": "2019.03.08", "title": " Радослав Миленков е предложен за подуправител на БНБ\t\t\t"}
{"url": "https://trud.bg/%d1%88%d0%be%d1%84%d1%8c%d0%be%d1%80-%d0%be%d1%82%d0%b8%d0%b2%d0%b0-%d0%bd%d0%b0-%d1%81%d1%8a%d0%b4-%d0%b7%d0%b0-%d0%ba%d0%b0%d1%82%d0%b0%d1%81%d1%82%d1%80%d0%be%d1%84%d0%b0-%d1%81-%d0%b5%d0%b4%d0%b8/", "text": "Шофьор ще бъде изправен пред Окръжния съд в Сливен за причинена катастрофа, при която е загинал 29-годишният му спътник, а други двама са били ранени, съобщиха от прокуратурата. Тежкият инцидент е станал на 28 юли м.г. на бул. „Банско шосе“. Костадин Г. е управлявал лек автомобил „Ауди А4“ с превишена скорост от 117 км/час при разрешена скорост от 70 км/час. При наличие на двойна непрекъсната линия навлязъл в насрещната лента и предприел неразрешено изпреварване. По време на маневрата е предизвикал  катастрофа с движещия се в насрещното платно таксиметров автомобил. Ударът е бил смъртоносен за спътника на обвиняемия, а пътуващите в таксито мъж на 45 години и дете на 13 години са били ранени. Обвиненията са за нарушаване на правилата за движение по пътищата, в резултат на което е причинена смърт по непредпазливост, а двама души са получили средни телесни повреди, с разстройство на здравето, временно опасно за живота. Първото заседание по делото е насрочено за 11 март. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.03.08", "title": " Шофьор отива на съд за катастрофа с един загинал и двама ранени"}
{"url": "https://trud.bg/%d0%bc%d0%bb%d0%b0%d0%b4%d0%b8-%d1%81%d0%be%d1%86%d0%b8%d0%b0%d0%bb%d0%b8%d1%81%d1%82%d0%b8-%d0%b8%d1%81%d0%ba%d0%b0%d1%82-%d0%bf%d0%b0%d1%80%d0%ba%d1%8a%d1%82-%d0%bd%d0%b0-%d1%80%d0%b5%d0%b7%d0%b8/", "text": "На 9 март, в 13.00 часа млади социалисти от София ще се съберат пред резиденция “Лозенец” (ул. “Милин Камък” №70), за да поискат паркът на резиденцията да стане достъпен за всички столичани. Това съобщиха от партийния пресцентър. Според Министерството на отбраната, което стопанисва резиденция “Лозенец”, тя е секретен обект, но от друга страна срещу сумата от 14 400 лв. всеки може покани над 500 души на частно парти. На сайта на Министерството е публикуван ценоразпис за ползването на уж секретния обект. Целта на младите социалисти е паркът на резиценция „Лозенец“ да е достъпен през светлата част от деня за всички столичани и гости на столицата, които искат да се насладят на това произведение на градинското и парково изкуство. Според тях е недопустимо такава историческа и природна даденост, в сърцето на столицата, да стои заключена и да се ползва само от привилегировани политици и заможни хора. Събитието е организирано от младежите от БСП – район Лозенец, като част от кампанията на Младежко обединение в БСП – София “24х24”.    ", "date": "2019.03.08", "title": " Млади социалисти искат паркът на резиденция “Лозенец“ да стане достъпен за всички граждани"}
{"url": "https://trud.bg/%d0%bd%d0%b0%d0%bf-%d1%82%d1%80%d1%8a%d0%b3%d0%b2%d0%b0-%d0%bd%d0%b0-%d0%bf%d1%80%d0%be%d0%b2%d0%b5%d1%80%d0%ba%d0%b8-%d0%bf%d0%be-%d1%85%d0%be%d1%82%d0%b5%d0%bb%d0%b8%d1%82%d0%b5-%d0%b2-%d0%b7%d0%b8/", "text": "4 и 5-звездните хотели в Банско, Пампорово и Боровец осигуряват персонала си на средно 764 лв. месечно, което е с близо 200 лв. по-малко от средния осигурителен доход за страната и значително по-ниско от обичайните възнаграждения в бранша. Във Велинград в същата категория хотели осигурителният доход е 540 лв., което е дори под минималния осигурителен доход. Местата за настаняване в зимните курорти и Велинград ще бъдат подложени на т.нар. открито наблюдение, проверки и ревизии, заявяват от Национална агенция по приходите (НАП), информира БГНЕС. Откритото наблюдение представлява явно присъствие на инспектори на НАП в търговския обект в продължение на седмици, като се следят оборотите и отчитането им на касовите апарати, работното време и заетостта на персонала. Ако бъдат открити значителни разлики в осигуряването на персонала в даден обект спрямо подобни такива на същата територия, е възможно извършването на ревизия, при която осигурителните вноски могат да бъдат определени по аналогия, допълват от НАП. Колко губи всеки, приел да бъде осигуряван на по-ниска от реалната си заплата може да изчисли чрез специално създадения калкулатор от НАП и НОИ на ", "date": "2019.03.08", "title": " НАП тръгва на проверки по хотелите в зимните курорти"}
{"url": "https://trud.bg/%d1%80%d0%b0%d0%b7%d0%bf%d0%be%d0%bb%d0%b0%d0%b3%d0%b0%d0%bd%d0%b5%d1%82%d0%be-%d0%bd%d0%b0-%d1%80%d1%83%d1%81%d0%ba%d0%b8%d1%82%d0%b5-%d1%81-400-%d0%b2-%d1%82%d1%83%d1%80%d1%86%d0%b8%d1%8f-%d1%89/", "text": "Процесът на разполагане на руските зенитно-ракетни системи С-400 в Турция ще започне през октомври. Това обяви министърът на отбраната на страната Хулуси Акар, предаде ТАСС. „Военновъздушните сили проучват в кои региони ще е най-подходящо да бъдат установени“, заяви той. Акар също така обясни, че придобиването именно на руски системи за отбрана не е било „предпочитание на Турция, а принудителна мярка“. Освен това той добави, че Анкара и Вашингтон „продължават преговорите за възможно закупуване на американски зенитно-ракетни комплекси „Пейтриът“.  ", "date": "2019.03.08", "title": " Разполагането на руските С-400 в Турция ще започне през октомври"}
{"url": "https://trud.bg/%d1%81%d0%b0%d0%bc%d0%be-%d0%be%d1%82-2015-%d0%b0-%d0%b4%d1%8a%d1%80%d0%b6%d0%b0%d0%b2%d0%b0%d1%82%d0%b0-%d0%b4%d0%b0%d0%bb%d0%b0-25-%d0%bc%d0%bb%d0%bd-%d0%bb%d0%b2-%d0%b7%d0%b0-%d1%80%d0%b5%d0%bc/", "text": "Близо 2,5 млн. лева държавата е дала за обновяване на спортни съоръжения за лека атлетика от 2015 година, обяви министър Красен Кралев на парламентарно питане.  „В момента имаме няколко много перспективни състезатели и това е една от причините да обръщаме специално внимание на инфраструктурата за този спорт“, продължи той.  В края на 2018-а в Пловдив бяха открити две реновирани зали на клубовете „Ботев“ и „Локомотив“, където се подготвят шампионката от младежките олимпийски игри Александра Начева и спортист №1 на България за 2015-а Габриела Петрова. А вложените средства са около 660 000 лв. Сред реновираните обекти са още пистите в Сливен, Сандански, Кюстендил, а в Хасково бе изградена нова такава на стадиона. През януари бе дадено началото на обновяването на залата в Добрич, където е единствената кръгова писта на закрито в Източна Европа. За ремонта ще отидат около 370 000 лв. До момента държавата е инвестирала в съоръжения 63 млн. лв. За „Арена Бургас“ са дадени 53,7 млн. лв. А през 2017 г. бе открита обновената „Асикс Арена“, бившата „Фестивална“, в чийто ремонт са инвестирани над 7 млн. лв.", "date": "2019.03.08", "title": " Само от 2015-а държавата дала 2,5 млн. лв. за ремонт на зали"}
{"url": "https://trud.bg/%d0%be%d1%81%d0%b5%d0%bc-%d0%ba%d0%b0%d0%bc%d0%b5%d1%80%d0%b8-%d1%81%d0%bb%d0%b5%d0%b4%d1%8f%d1%82-%d1%81%d1%82%d0%b0%d1%80%d1%82%d0%be%d0%b2%d0%b5%d1%82%d0%b5-%d0%b2-%d1%88%d0%be%d1%80%d1%82%d1%82/", "text": "До 8 камери ще следят стартовете от световното по шорттрек в „Арена Армеец“ този уикенд. А при спорни моменти рефер-специалист по видеоанализите ще избира най-подходящия запис, който да проследи на забавен кадър спорния момент и да се вземе решение. Системата бе изпробвана в края на миналата година и още се усъвършенства. Друга новост е при конфликт и двете страни да си поделят вината, но и наказанието. А първата изненада вече е факт. Олимпийският шампион Ву Дайджин (Китай) не успя да преодолее четвъртфиналите и отпадна на 1500 и 1000 лв. На леда ще излязат над 180 състезатели от 35 държави. Входът за зрителите е свободен.", "date": "2019.03.08", "title": " Осем камери следят стартовете в шорттрека в „Арена Армеец“"}
{"url": "https://trud.bg/%d0%b3%d0%bb-%d1%81%d0%b5%d0%ba%d1%80%d0%b5%d1%82%d0%b0%d1%80-%d0%bd%d0%b0-%d0%bc%d0%b2%d1%80-%d0%b8%d0%b2%d0%b0%d0%b9%d0%bb%d0%be-%d0%b8%d0%b2%d0%b0%d0%bd%d0%be%d0%b2-%d0%b1%d1%80%d0%b0%d1%82%d1%8f/", "text": "Престъплението с фалшивите ТЕЛК-ове няма как да е извършено само от братята сирийци. Това каза във Варна главният секретар на МВР Ивайло Иванов, запитан дали   със задържаните от НОИ в Силистра няма да излезе като тази в морския град. Той уточни, че до момента има решение на Специализирания съд само за мерките за неотклонение на задържаните шестима във Варна, но досъдебното производство продължава и в съдебна фаза ще се види кой е виновен. Главният секретар припомни, че в специализираната полицейска операция в Силистра и София на ГДБОП под надзора на Специализираната прокуратура са задържани над 10 за източване на бюджета на НОИ. Предстои анализ на събраните веществени доказателства и прокуратурата ще прецени кой в какво качество ще бъде привлечен – дали като обвиняем или като свидетел. Сред задържаните е и шефът на НОИ в Силистра, потвърди Ивайло Иванов. Главният комисар на МВР участва в анализа на постигнатите резултати на ОД на МВР Варна за 2018г. Той посочи, че с 9.5% има увеличение на разкриваемостта на престъпленията спрямо предходната година. Но с 11 повече са загиналите в ПТП-та.", "date": "2019.03.08", "title": " Гл. секретар на МВР Ивайло Иванов: Братята сирийци не са сами в схемата с фалшивите ТЕЛК-ове"}
{"url": "https://trud.bg/%d0%b6%d0%b5%d0%bd%d0%b8-%d0%b3%d0%b5%d1%80%d0%b1-%d1%89%d0%b5-%d0%bf%d1%80%d0%be%d0%b2%d0%b5%d0%b4%d0%b0%d1%82-%d0%be%d1%81%d0%bc%d0%b0%d1%82%d0%b0-%d1%81%d0%b8-%d0%bf%d0%be%d0%bb%d0%b8%d1%82%d0%b8/", "text": "Жени ГЕРБ ще проведат осмата си политическа академия „България с хоризонт Европа 2023“ във Велико Търново. Организатори на форума през уикенда са съвместно Жени ГЕРБ, Фондация „Конрад Аденауер“ и Сдружение „Граждани за европейско развитие на България“. Официалното откриване на събитието ще бъде на 9 март. Встъпителни думи ще кажат председателят на ПГ на ГЕРБ и зам.-председател на партията Цветан Цветанов, председателят на Жени ГЕРБ Ирена Соколова и кметът на Велико Търново Даниел Панов. В рамките на проявата Цветан Цветанов ще изнесе лекция на тема „Европа през призмата на предстоящите избори“.  Гост-лектори на осмата политическа академия на Жени ГЕРБ ще бъдат министърът на културата Боил Банов, министърът на здравеопазването Кирил Ананиев, земеделският министър Румен Порожанов, евродепутатите от ГЕРБ/ЕНП Андрей Новаков, Ева Майдел, Андрей Ковачев, Владимир Уручев и Емил Радев, ръководителят на Бюрото на Фондация „Конрад Аденауер“ в София Торстен Гайслер, политологът Антон Тодоров, социалният антрополог Харалан Александров, доц. Велина Тодорова от Комитета на ООН по правата на детето и председателят на УС на Съвет на жените в бизнеса в България Боряна Манолова. Лекция на тема „Предизвикателства пред Европа в цифровизиращия се свят“ ще изнесе пред участниците във форума европейският комисар по цифровата икономика и цифровото общество Мария Габриел.", "date": "2019.03.08", "title": " Жени ГЕРБ ще проведат осмата си политическа академия във Велико Търново"}
{"url": "https://trud.bg/%d0%b2%d0%bb%d0%b0%d0%b4%d0%b8%d0%bc%d0%b8%d1%80-%d0%bd%d0%b8%d0%ba%d0%be%d0%bb%d0%be%d0%b2-%d1%81-%d0%b4%d0%be%d0%b1%d1%80%d0%b0-%d0%b8%d0%b3%d1%80%d0%b0-%d0%bc%d0%be%d0%b6%d0%b5%d0%bc-%d0%b4%d0%b0/", "text": "Най-важното за момчетата е да повярват, че с добра игра и правилна работа, можем да победим всеки – заяви Владимир Николов, треньор на волейболния „Левски“. – В „Нефтохимик“ има четирима действащи национали. Още преди мача им казах, че трябва да победях тях, ако искат да попаднат в представителния отбор. „Сините“ изненадаха шампионите, като измъкнаха 3:2 в зала „Христо Ботев“, с което записаха 14-та победа в суперлигата. И засега запазват 4-то си място в редовния сезон, даващо домакинско предимство в предстоящите плейофи. „Имаме страхотен треньор по физическа подготовка – продължи Николов. – Неслучайно сме спечелили всички тайбреци досега, с изключение на мача с „Хебър“. Определено бяхме по-свежият отбор в края.“  „Нефтохимик“ пък остава трети, но и с мач по-малко.  „Много добра защита на „Левски“ – призна треньорът на бургазлии Николай Желязков. – Успяха да контраатакуват, а ние не си изиграхме ситуациите. Имахме и много неефективен начален удар. Никой няма перфектно посрещане, затова трябва да се справим с другите проблеми.“  В неделя от 17 часа „червените“ гостуват на „Черно море“ (Варна) в отложен мач от суперлигата.", "date": "2019.03.08", "title": " Владимир Николов: С добра игра можем да победим всеки"}
{"url": "https://trud.bg/%d0%b8%d0%b2%d0%b5%d1%82-%d0%b3%d0%be%d1%80%d0%b0%d0%bd%d0%be%d0%b2%d0%b0-%d0%bf%d0%be%d0%b2%d0%b5%d0%b6%d0%b4%d0%b0-%d0%ba%d0%b0%d1%80%d0%b0%d1%82%d0%b8%d1%81%d1%82%d0%b8%d1%82%d0%b5-%d0%bd%d0%b0/", "text": "Ивет Горанова ще поведе каратистите ни на европейското в Гуадалахара (Испания) в края на месеца. Освен бронзовата медалистка от мондиал 2018 в състава са още двама мъже и две жени. Амбицията на треньорския щаб е и от това състезание България да си тръгне с медал.  Цяла седмица тимът имаше лагер в София, воден от най-изявения треньор в света Антонио Олива (Испания). В сбора участие взеха и националните отбори на Унгария и Сърбия. А от неделя жените ни ще продължат подготовката си на Канарските острови. „Европейското е много важно за нас, тъй като тази година нямаме световно първенство, а и се печелят точки за олимпийската ранглиста“, уточни Борислав Иванов, национален треньор.", "date": "2019.03.08", "title": " Ивет Горанова повежда каратистите на Евро 2019"}
{"url": "https://trud.bg/%d0%bc%d0%b5%d0%b9-%d0%b1%d0%b5%d0%b7-%d1%81%d0%bf%d0%be%d1%80%d0%b0%d0%b7%d1%83%d0%bc%d0%b5%d0%bd%d0%b8%d0%b5-%d0%b7%d0%b0-%d0%b1%d1%80%d0%b5%d0%ba%d0%b7%d0%b8%d1%82-%d0%bc%d0%be%d0%b6%d0%b5-%d0%bd/", "text": "Британският министър-председател Тереза Мей заяви, че ако парламентът в Лондон отхвърли нейното споразумение за Брекзит идната седмица, „може никога да не напуснем ЕС“, съобщи БТА. „Великобритания ще бъде изправена пред продължителна несигурност и може никога да не напусне Европейски съюз, ако законодателите идната седмица гласуват срещу сделката за напускане, договорена с Брюксел“, каза Мей. „Подкрепете я и Обединеното кралство ще напусне ЕС, отхвърлете я и никой не знае какво ще се случи“, заяви министър-председателят в Гримсби, Източна Англия. „Може така и да не напуснем. Единственото сигурно нещо ще е продължителна несигурност. Още месеци ще спорим за Брекзит, а вместо това бихме могли да се съсредоточим върху подобряване на нашето здравеопазване, училища и общности“, предупреди Мей.", "date": "2019.03.08", "title": " Мей: Без споразумение за Брекзит може никога да не напуснем ЕС"}
{"url": "https://trud.bg/%d1%80%d0%b0%d0%b7%d0%ba%d1%8a%d1%81%d0%b0%d1%85%d0%b0-%d0%b8%d0%b2%d0%be-%d0%b8%d0%bd%d0%b4%d0%b6%d0%b5%d0%b2-%d0%bd%d0%b0-%d0%bf%d1%80%d0%b5%d0%bc%d0%b8%d0%b5%d1%80%d0%b0%d1%82%d0%b0-%d0%bd/", "text": "Журналистът Иво Инджев е бил буквално разкъсан вчера в Регионалната библиотека „Дора Габе“ в Добрич, където е представял книгата си „Измамата Сан Стефано“ пред хората от града. На видео, публикувано във Фейсбук, се вижда как в библиотеката нахлуват организирана група хора и нападат Инджев с обиди. Сред тях се чуват „сепаратист“, „пропаганда“, предател“, „ти не си нормален, ти не си българин“. „Как ще коментирате Освобождението на България след Турско робство, аз мога да се нарека свободен българин. Как ще ми отговорите на този отговор. Твърди се, че по ДНК българите и руснаците имат една и съща кръв и това е според проучване на американци“, крещи глас в залата. Чуват се и въпроси от сорта на: „Колко Ви плащат да продавате родината?“. Опитът да бъде саботирано представянето книгата „Измамата Сан Стефано – Руско-турската поробителна война” е бил неуспешен и след близо половин час заплахи към Инджев и извикване на полиция, групата е напуснала залата. Анотацията към Книгата на Инджев гласи: „През декември 1876 г. руският посланик ми издаде доста недискретно Руския план: Шувалов ми каза, че Русия пет пари не дава за България или Босна, или която и да било друга страна – това, което истински я интересува, са Проливите.“ Лорд Биконсфилд до лорд Дерби, 1876 г. „Аз се опасявах от войната, защото смятах, че да се залавяме с нея, без да стигнем до логичен край, т.е. до завладяване на Проливите, е напразно проливане на кръв и загуба на пари.“ Николай Игнатиев, „Записки“, 1875–1878 г. „Всяко тържество на България е смърт за Русия.“ Иван Аксаков, вестник „Русь“ Възвеличаваният в днешно време от руската пропаганда „граф“ Игнатиев, обявен за „баща на българската нация“, далеч не е бил разглеждан по този начин от съвременниците си и историческите сведения от края на XIX век. Когато наслояването на пропагандата бъде премахнато, образът, който изплува, е съвсем различен – на един праобраз на днешната путинистка политика на омраза към Запада и възвеличаване на Русия като единствен играч на Балканите. Игнатиев не крие, че съдбата на българите изобщо не го интересува, а още по-дълбоко вглеждане го разкрива като автор на най-тежките антисемитски закони в Русия, предшестващи с половин век нацизма. Друг руски „герой“ – лидерът на московските славянофили Иван Аксаков, също прославян в България, е автор на редица злобни забележки, например циничната реакция на новината за кланетата след Априлското въстание, че сега вече Русия ще има повод да си „вземе“ Проливите. Неговият антисемитизъм не отстъпва на този на Игнатиев. Могат ли тези руски реакционери, учители на нацистите в Германия по държавно практикуван антисемитизъм и систематично заявяващи липса на интерес към съдбата на българите, да продължават да бъдат издигани на пиедестала на преклонението у нас? Иво Инджев „…Санстефанският договор се оказва акт без международна правна стойност. Валидността му е поставена под съмнение още при неговото подписване от самото руско правителство, което го определя като прелиминарен, сиреч временен. От това логически следва, че договорът е фиктивен, а обсъждането и подписването на истинския договор предстои.“ „Българите обаче не могат да знаят, просто няма как да знаят, че Санстефанският договор е временен и подлежи на ревизия. Това е строго поверително, зорко прикрито зад кулисите на дипломацията. Разбира се, неизбежната ревизия на договора много скоро ще стане публично известна, но печалните последици за българите ще изглеждат и ще се приемат като резултат от противодействието на руските западни съперници в Източния въпрос. Така според Горчаков недоволството от ревизията на Санстефанския договор ще се насочи главно срещу руските опоненти – Австро-Унгария и Англия, което практически още повече ще издигне авторитета на Русия.“ „…както прозорливо предвижда Горчаков, това недоволство [на българите] се насочва срещу противниците на Русия в Берлин, от което тя печели очакваните дивиденти. Нейният авторитет сред българите още повече нараства, а русофилството пуска здрави и жилави корени на българска почва и въпреки превратностите на историческите обстоятелства се запазва десетилетия напред чак до наши дни.“ Константин Косев и Стефан Дойнов „От Шипка и Плевен, до Сан Стефано и Берлин“ „Иво Инджев е храбър човек, защото в днешно време трябва много кураж, за да пишеш за грозната страна на България. Дори още по-голяма проява на смелост е да водиш тази битка сам, заобиколен от тълпа хора с преклонени глави.“ „Понеже българските медии не изпълняват дълга си като Четвъртата власт на обществото, хора като Иво Инджев, които не се плашат да изразяват собственото си мнение и които са истински журналисти, спазващи принципите на морала, са рядко срещани и трябва да бъдат подкрепяни.“ АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com                                  ", "date": "2019.03.08", "title": " „Разкъсаха“ Иво Инджев на премиера на книгата му „Измамата Сан Стефано“\t\t\t"}
{"url": "https://trud.bg/%d0%be%d1%82%d0%ba%d1%80%d0%b8%d0%b5-%d0%be%d0%b1%d0%bd%d0%be%d0%b2%d0%b5%d0%bd%d0%b8%d1%8f-%d0%bf%d0%bb%d0%be%d1%89%d0%b0%d0%b4-%d0%b3%d0%b5%d0%be%d1%80%d0%b3%d0%b8-%d0%b8%d0%b7%d0%bc%d0%b8/", "text": "С тържествена церемония, водосвет и богата музикално-танцова програма ще бъде открит обновеният площад „Георги Измирлиев” в Благоевград. Кметът д-р Атанас Камбитов, символично ще пререже лентата на ремонтираното площадно и подплощадно пространство. Събитието, на което ще има и много изненади, ще е на 11 март от 17.30 часа, съобщиха от общината. След отслужването на тържествения водосвет жителите и гостите на града ще могат да се насладят на музикално-танцова програма, със запомнящи се изпълнения. Участие ще вземат емблемата на Благоевград Ансамбъл „Пирин“, деца от Клуб по художествена гимнастика „Пирин“, Биг Бенд-Благоевград и талантливата певица Александрина Механджийска. Площад „Георги Измирлиев“ бе изцяло ремонтиран и обновен по проект „Благоустрояване на градската среда“ по Оперативна програма „Региони в растеж”. Пространството пред сградата на Община Благоевград не бе ремонтирано от самото му създаване, повече от 30 години. Подновена бе подземната инфраструктура, старите плочки бяха заменени с нови, ремонтирани са фонтаните, облагородени са и зелените площи. Само преди месец бе открита и ремонтираната сграда на общинската администрация.", "date": "2019.03.08", "title": " Откриват обновения площад „Георги Измирлиев“ в Благоевград"}
{"url": "https://trud.bg/%d0%ba%d1%80%d0%b0%d1%81%d0%b8%d0%bc%d0%b8%d1%80-%d0%b2%d1%8a%d0%bb%d1%87%d0%b5%d0%b2-%d0%bd%d0%b5-%d1%82%d1%80%d1%8f%d0%b1%d0%b2%d0%b0-%d0%b4%d0%b0-%d0%b4%d0%be%d0%bf%d1%83%d1%81%d0%ba%d0%b0%d0%bc/", "text": "Инструментът Selfie, който има за цел ученици, учители и директори да оценят дигиталната среда в училищата и на придобитите в клас дигитални умения е спрян в България. Това обяви министърът на образованието и науката Красимир Вълчев, който присъства на открит урок в столичното 109 ОУ „Христо Смирненски“, предаде БГНЕС. Дотук се стигна, след като деца трябваше сами да определят пола си. В системата те трябваше да избират от четири опции – мъж, жена, друго и предпочитам да не казвам. Заради това министър Вълчев обеща, че ще поиска от ЕК да направи промяна във въпроса или той да отпадне от въпросника. Пред журналисти днес той обяви, че има уверение, че това ще се случи. „Имам предварително писмо от еврокомисаря по образованието Тибор Наврачи, в което той ме уверява, че ще намерят техническо решение, но все още нямаме предложение какво точно ще е то. Предполагам, че техническото решение ще е едно от двете, които сме предложили – или да отпадне отговорът на въпроса, който предизвика дискусии, или самият въпрос. Този въпрос не е задължителен за целите на въпросника – да оцени дигиталната подготвеност на училищата, като той е един от двата статистически въпроса в инструмента SELFIE“, обясни Вълчев. Министърът коментира и идеята бъдещите тестовете в 10 клас да са по природни науки и по обществени науки, а не само по български език и математика. „Усвояването на компетентности предполага на всички предмети да се отдели необходимото внимание. Това, че няма изпит след 10 клас, респективно матура след 12 клас по част от дисциплините не означава, че не са важни. Много ученици ще кандидатстват с биология, химия, физика, география, така че това е един мотивиращ фактор да има възможност да се изберат и допълнителни изпити. Към момента обаче само матурите по български език и математика са законово регламентирани като задължителни“, обясни Вълчев. Той добави още, че за да преминат училищата на едносменен режим е необходимо да се преструктурира приемът и това може да се постигне с намаляването на паралелките с една за прием в първи клас и след седми, както и с построяването на нови училища. Вълчев поясни, че около 300 училища в 65 общини трябва да преминат към едносменен режим на обучение. На въпрос на БГНЕС дали не трябва да се въведе униформа във всички училища във връзка с възникналото недоволство в Бургас, където ученици бяха връщани, защото са с неподходящо облекло, Вълчев отговори: „В момента това е училищна политика. Между училищата винаги ще има различия, но не е желателно да има различия вътре в едно училище. Униформите са полезни от тази гледна точка, че създават отношение и култура към училището, намаляват усещането за различие. Нямаме намерение да предлагаме задължителни униформи във всички училища, но една такава политика е полезна и трябва да бъде обсъдена с родителската общност във всяко едно училище или с учениците в гимназиите“, заяви Вълчев. Той добави, че всяко едно училище има вътрешни правила и както учителите, така и учениците трябва да ходят в подходящ вид. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2019.03.08", "title": " Красимир Вълчев: Не трябва да допускаме самоопределяне на пола в училище"}
{"url": "https://trud.bg/%d0%ba%d0%b0%d0%bb%d0%be%d1%8f%d0%bd-%d0%bf%d0%b0%d1%80%d0%b3%d0%be%d0%b2-%d1%83%d0%bf%d1%80%d0%b0%d0%b2%d0%bb%d1%8f%d0%b2%d0%b0%d1%89%d0%b8%d1%82%d0%b5-%d0%b2-%d1%81%d0%be%d1%84%d0%b8%d1%8f-%d0%b4/", "text": "Управляващите в София доказаха за пореден път, че работят за хората само и единствено под натиск. Това каза председателят на БСП – София Калоян Паргов. Той направи коментара по повод ремонта на тоалетната и помещението на диспечерите на последната спирка на тролей №1 на Пета градска болница. Както е известно, преди три седмици лидерът на столичните социалисти показа мизерните условия, при които шофьорите в Столичния градски транспорт са принудени да работят. Калоян Паргов изнесе пред медиите снимки на тоалетните на няколко последни спирки, които бяха в окаяно състояние, а сред тях беше и тази на Пета градска болница, съобщиха от пресцентъра на столичната структура. „Можело, значи, за три седмици да бъдат подобрени санитарно-битовите условия за шофьорите на Пета градска болница. Очевидно въпросът не е нито до недостиг на средства, нито до кой знае каква трудност при изпълнението, а е до желание, коментира Калоян Паргов. – Вече е ясно, че управляващите от ГЕРБ в столицата работят за гражданите само тогава, когато са подложени на сериозен натиск. Не мога да приема този стил на управление за нормален. Санитарно-битовите условия не са лукс за работещите, в което и да било държавно дружество или фирма, те са основно задължение на работодателя. Искрено се надявам кметът Фандъкова и заместникът й по транспорта в момента Дончо Барбалов да се отнесат сериозно и към останалите проблеми в столичния транспорт, заради които работещите там протестират, а над 1200 души от тях направиха подписка с конкретни искания. Очаквам на заседанието на Комисията по транспорт и туризъм идната сряда да говорим по същество за проблемите и да коментираме предложенията на двата синдиката и на протестиращите, както се разбрахме преди седмица“. Калоян Паргов добави, че не се учудва от бързите действия за решаване на изнесените от него проблеми със санитарно-битовите условия на последните спирки на градския транспорт в София. „Очаквах да се случат така нещата. В последните години мога да посоча много подобни примери, каза той. – Хора от различни квартали ни търсят за помощ, ние се отзоваваме, става скандал и упраляващите от ГЕРБ бързат да го потушат чрез решаването на проблема. Ето това е техният модел на управление. За нас този модел е крайно вреден. И точно срещу този модел на управление ние се борим. Колкото и от ГЕРБ да се опитват да омаловажават работата ни, фактите са си факти. Истината е, че най-добрият ни пиар го прави именно ГЕРБ с действията, които предприема на пожар, за да решава проблемите на гражданите под нашия натиск“.", "date": "2019.03.08", "title": " Калоян Паргов: Управляващите в София доказаха, че работят за хората само под натиск"}
{"url": "https://trud.bg/%d0%bc%d0%b0%d1%80%d1%82%d0%b8%d0%bd-%d0%bf%d0%b5%d1%82%d1%80%d0%be%d0%b2-%e2%84%961-%d0%b2%d1%8a%d0%b2-%d0%b2%d0%be%d0%bb%d1%84%d1%81%d0%b1%d1%83%d1%80%d0%b3/", "text": "Въпреки че са изминали 14 години от напускането му, Мартин Петров получи велико признание от феновете на „Волфсбург“. Ден преди дуела срещу „Байерн“ в Бундеслигата излезе допитване до запалянковците кое е най-доброто крило сред „вълците“. Свръхзвуковия спечели анкетата с 61,5 от гласовете. Следва го актуалната звезда на „Интер“ Иван Перишич (55,1%). А големият нападател Марио Мандужикич, взел Шампионската лига с „Байерн“ и сега звезда на „Ювентус“, е получил „едва“ 36,7 на сто от вотовете. Петицата на най-добрите крила допълват германецът Рой Прегер (21,7%) и бразилецът Виериня (15,8%). Из форумите на „Волфсбург“ не спират да въртят кадри от най-големия мач на Мартин при „вълците“. При победата с 4:3 над „Майнц“ нападателят вкара и четирите гола за „Волфсбург“. Заради фамозното му представяне в Бундеслигата „Атлетико“ (Мадрид) купи Свръхзвуковия. Сега Петров живее именно в испанската столица и често е на мачовете на „дюшекчиите“.", "date": "2019.03.08", "title": " Мартин Петров №1 във „Волфсбург“"}
{"url": "https://trud.bg/%d0%b1%d0%b8%d1%81%d0%b5%d1%80-%d0%bf%d0%b5%d1%82%d0%ba%d0%be%d0%b2-%d0%b7%d0%b0-%d0%b7%d0%bb%d0%be%d1%83%d0%bf%d0%be%d1%82%d1%80%d0%b5%d0%b1%d0%b8%d1%82%d0%b5-%d0%b2-%d0%bd%d0%be%d0%b8-%d0%ba%d0%be/", "text": "„Важното е, че контролните органи вършат своята дейност и разкриват такива схеми, предполагам, че ще си свършат работата докрай”. Така социалният министър Бисер Петков коментира по   акцията в  , при която беше задържан шефът на НОИ в града, както и още десетина души. „Признаването и доказването на категорията труд е едно от най-комплицираните неща в пенсионното производство, а то става на база на документи. Сложен процес”, заяви Петков. Той припомни, че работодателят предлага категорията труд, която да се зачете съответния стаж на лицето, което кандидатства за пенсиониране, но пенсионният орган решава дали да признае първа, втора или трета категория. „Тук потенциалът за злоупотреби е по-голям, защото този категоричен стаж тежи повече в пенсионната формула. Явно злоупотреби могат да се извършват не само с инвалидните пенсии, но и с пенсии за осигурителен стаж”, коментира министърът. Що се отнася до Закона за личната помощ, Бисер Петков заяви, че ведомството е в непрекъснат диалог със сдруженията на хората с увреждания. „Може би напрежение създаде това, че срокът за изготвяне на подзаконовите документи е изключително кратък – до края на месец март. Работата е много интензивна”, увери Петков. „Общественото обсъждане на тези проекти на документи ще продължи до 25 март. Целта е да се минимализира субективизмът, оценката да е колкото се може по-обективна. Ще се съобразим, че формулярът е прекалено дълъг – над 20 страници. Ще го съкратим”, заяви министърът. Според него обаче очакванията на засегнатите за тази индивидуална оценка са „прекалено големи”. И допълни, че тези решения ще могат да се обжалват.", "date": "2019.03.08", "title": " Бисер Петков за злоупотребите в НОИ: Контролните органи вършат работата си и ги разкриват"}
{"url": "https://trud.bg/%d1%84%d0%b8%d0%bd%d0%bb%d0%b0%d0%bd%d0%b4%d1%81%d0%ba%d0%b8%d1%8f%d1%82-%d0%bf%d1%80%d0%b5%d0%bc%d0%b8%d0%b5%d1%80-%d1%85%d0%b2%d1%8a%d1%80%d0%bb%d0%b8-%d0%be%d1%81%d1%82%d0%b0%d0%b2%d0%ba%d0%b0/", "text": "Правителството на Финландия подаде оставка, след като плановете на плановете на премиера Юха Сипила да проведе пълна реформа на системата на здравеопазване в страната се провалиха, предаде Ройтерс. Скандинавската страна остава без кабинет само месец преди насрочените за 14 април парламентарни избори. Здравната реформата във Финландия е проблем, с който няколко правителства се борят от 12 години. Предложените финансови промени предвиждаха ограничаване до 2029 г. на ръста на социалните и здравни разходи до 0,9 % от БВП на годишна база, спрямо сегашните 2,4 на сто.", "date": "2019.03.08", "title": " Финландският премиер хвърли оставка"}
{"url": "https://trud.bg/%d0%be%d1%80%d0%b1%d0%b0%d0%bd-%d0%ba%d1%8a%d0%bc-%d0%b5%d0%bd%d0%bf-%d0%bd%d1%8f%d0%bc%d0%b0-%d0%b4%d0%b0-%d0%bf%d1%80%d0%b0%d0%b2%d0%b8%d0%bc-%d0%ba%d0%be%d0%bc%d0%bf%d1%80%d0%be%d0%bc%d0%b8%d1%81/", "text": "Лидерът на групата на ЕНП в Европарламента Манфред Вебер заяви, че унгарският премиер Виктор Орбан трябва да реши към кое политическо семейство да принадлежи неговата партия Фидес. По-рано Орбан каза, че формацията му може да напусне Европейската народна партия. Поредната размяна на реплики стана на фона на форум на ЕНП във Варшава, посветен на сигурността, информира  . „Никой не е задължен да остане в ЕНП“, посочи Манфред Вебер на партийния форум, на който присъстваха генералният секретар на НАТО Йенс Столтенберг и германският министър на отбраната Урсула фон дер Лайен. „Фидес е добре дошла, но ЕНП се основава на общи ценности и идеи“, допълни водещият кандидат на европейската десница за председател на Еврокомисията. „Всеки, който стъпва на общите идеи, може да остане, други могат да напуснат или трябва да бъдат изгонени, ако повече не приемат общата база. Така че решението е на Орбан“, заяви още Манфред Вебер. „Няма да правим компромиси с имиграцията и защитата на християнските ценности“, отговори унгарският премиер. Той посочи, че би желал ЕНП да се реформира за да може антиимигрантски формации като неговата да останат, но при спора може да се окаже, че мястото на Фидес е извън партията. „Ако трябва да започнем нещо ново, първо ще разговаряме с Полша. Отивам там в неделя за церемониите за годишнината от приемането й в НАТО, а на 15 март полският премиер идва Унгария за нашия национален празник“, добави Виктор Орбан.  Казусът Фидес е в дневния ред на заседание на ЕНП, насрочено за 20 март.  ", "date": "2019.03.08", "title": " Орбан към ЕНП: Няма да правим компромиси с имиграцията и християнските ценности"}
{"url": "https://trud.bg/30-%d0%b3%d0%be%d0%b4%d0%b8%d1%88%d0%b5%d0%bd-%d1%81%d0%b5-%d0%bd%d0%b0%d1%82%d1%80%d0%be%d0%b2%d0%b8-%d1%81%d1%8a%d1%81-%d1%81%d0%be%d0%b4%d0%b0-%d0%ba%d0%b0%d1%83%d1%81%d1%82%d0%b8%d0%ba-%d0%bf/", "text": "30-годишен мъж от Банско е транспортиран за отделението по токсикология на „Пирогов” с тежки вътрешни изгаряния, след като отпил погрешка от бутилка със сода каустик, съобщи БГНЕС. Сигналът за инцидента, станал по невнимание, е подаден малко след 14 часа от адрес в Банско. В 17 часа мъжът е транспортиран за София. Мъжът отпил от бутилка със сода каустик, в която мислел, че има домашна ракия. Изпил е около 100 милиграма от основата. Той е с тежки изгаряния на носоглътката, хранопровода, а вероятно и червата.  ", "date": "2019.03.08", "title": " 30-годишен се натрови със сода каустик, помислил я за ракия"}
{"url": "https://trud.bg/%d0%bd%d1%83%d0%b4%d0%b8%d1%81%d1%82%d0%ba%d0%b8-%d0%ba%d1%80%d1%83%d0%b8%d0%b7-%d0%b0%d1%82%d0%b0%d0%ba%d1%83%d0%b2%d0%b0%d0%bd-%d0%be%d1%82-%d0%b4%d0%b0%d0%bd%d1%8a%d1%87%d0%bd%d0%b8-%d0%be%d0%b1/", "text": "Влизаме в еврозоната с курс 1,95583 лв. за евро Приемането на еврото вдига цените на някои услуги Данъчни са се качили на нудистки кораб, за да проверят дават ли касови бележки на гостите, стана ясно от думите на министъра на финансите Владислав Горанов в парламента. Миналото лято служители на НАП се качвали за проверки на круизни кораби като не носели униформи, а използвали принципа на тайния клиент. „Имаше една забавна ситуация, в която навътре в морето се оказа, че това е нудистки круиз и колегите бяха изключително притеснени, но всички способи за контрол са допустими“, обясни Горанов. На въпрос дали и служителите на НАП са се съблекли на круиза, Горанов отговори: „Не казаха“. Горанов разказа случая по повод акция на данъчни, които за да проверят сигнал срещу самодейна трупа за народни танци в село Марково, се появили на поредната сбирка под прикритие и два часа играли хора и ръченици. След танците всеки платил по няколко лева и данъчните установили, че организаторите не дават касови бележки. „Забавлявам се с прикритието на колегите от НАП в Марково, те са преиграли, но всички способи за контрол ще бъдат използвани“, каза министър Горанов. На въпрос какви са загубите за хазната от укриването на обороти министърът уточни, че от НАП я изчисляват на половин милиард. „Ако приемем, че сивият сектор е малко над 20% и го наложим на 107-те млрд. лв. БВП за 2018 г., ще видим едни милиардни обороти върху които не са платени данъци“, обясни той. Министърът отчете, че потенциалните загуби могат да са доста повече от половин милиард. „Дълбоко се съмнявам, че има повече от 10% от ресторантите в София, които са напълно редовни“, добави Горанов. В отговор на въпрос за кандидатурата ни за влизане в „чакалнята за еврото“ Горанов обяви, че правителството и БНБ изразяват ангажираност фиксираният курс на лева да не бъде променян и влизането ни в еврозоната да стане с курс 1,95583 лв. за евро. В страните, които са влезли в еврозоната в последните години, инфлационният ефект от приемане на еврото не надхвърля 0,3%, което се дължи на „закръгляване“ на цените от продавачите, каза министърът. Относително по-силен инфлационен ефект е имало върху някои услуги (заведения, битови услуги и др.), което означава, че хората, които ползват тези услуги, в по-голяма степен могат да почувстват индивидуално инфлацията в по-голям размер, каза министър Горанов. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.03.08", "title": " Нудистки круиз атакуван от данъчни (обзор)\t\t\t"}
{"url": "https://trud.bg/%d0%b4%d0%b5%d0%bf%d1%83%d1%82%d0%b0%d1%82%d0%b8-%d0%b1%d0%b5%d0%b7-%d0%b7%d0%b0%d0%bf%d0%bb%d0%b0%d1%82%d0%b8-%d0%bd%d1%8f%d0%bc%d0%b0-%d1%82%d0%b0%d0%ba%d1%8a%d0%b2-%d1%84%d0%b8%d0%bb%d0%bc/", "text": "Глобите са основно за бойкоти на БСП От началото на мандата на 44-ото Народно събрание (19 април 2017 г.) до края на януари 2019 г. от заплатите на депутати са удържани общо 252 931,87 лв. за неоправдани отсъствия от пленарни заседания, заседания на комисии, подкомисии и работни групи. Това съобщиха за „Труд” от администрацията на парламента в отговор на заявление за достъп до обществена информация. Данните за февруари все още се обработват, обясниха от НС. Поименна справка не беше предоставена. БСП обяви бойкот на парламента на 17 февруари. „Труд” поиска данните на 26 февруари, след като от управляващото мнозинство поставиха въпроса да се удържа цялото възнаграждение при неоправдани отсъствия, вместо само две трети (виж вдясно), а от левицата настояха да се разгледа и искането им за замразяване на заплатите. Справката показва, че за близо две години на народни представители от ГЕРБ са удържани общо 9176,46 лв., от „БСП за България” – 178 692,89 лв., от „Обединени патриоти” – 8775.26 лв., от ДПС – 36 989.60 лв., от „Воля – българските родолюбци” – 17 154,87 лв., от независимия Ангел Исаев (изключен от ДПС) – 2142,79 лв. Средно на всеки от 240-те депутати се падат по 1054 лв. удръжки, което се равнява на малко над една четвърт от една основна заплата. Последното преизчисление увеличи възнагражденията с 288 лв. до 3807 лв. Към тази сума се добавят 35% за председателите на парламентарните комисии и председателите на парламентарните групи, 25% – за заместник-председателите на комисии, 15% – за членовете на постоянна комисия, 10% – за секретарите на НС и до 5 на сто за участие в подкомисии, временни комисии и работни групи. На базата на тези суми се правят удръжките за социално и здравно осигуряване и за данък общ доход. А извън нея се добявя по 1% за всяка година трудов стаж, 10% – за научна степен „доктор”, 15% – за „доктор на науките”. Отделно се осребряват транспортни разходи, дневни и квартирни пари и се осигурява ведомствено жилище в София за тези, които нямат имот в столицата. Извън всичко това са сумите за т.нар. допълнителни разходи, по-известни като безотчетните пари. Те са в размер на две трети от основната депутатска заплата и се разпределят от ръководствата на парламентарните групи. По правилник парите от удръжки за неоправдани отсъствия се отнасят в икономия на бюджета на НС.   Почти всички отсъствия се оправдават Глобите за липса от заседания са малко, защото почти всички отсъствия се извиняват от председателя на Народното събрание. И съответно не се правят удръжки за тях.  , само за първата година и един месец от мандата, Цвета Караянчева и предшественикът й Димитър Главчев бяха приели 1938 уведомления за отсъствия на депутати „по уважителни причини”, повечето за по няколко пленарни дни. И тези данни бяха изнесени от вестника след заявление за достъп до обществена информация. В правилника на НС липсва дефиниция какво са „уважителни причини”.   Много предложения – никакви промени Седмица след обсъждането на промени в правилника, председателят на правната комисия Данаил Кирилов от ГЕРБ още не е публикувал доклад от заседанието и точката изпадна от дневния ред на парламента. На 25 февруари от НФСБ внесоха предложение при три поредни или общо пет неоправдани отсъствия от пленарни заседания за месец депутатите да бъдат лишавани от цялата си заплата и от безотчетната добавка. А половината надница да се удържа на тези, които са участвали в по-малко от половината гласувания в залата. На 26 февруари от „Атака” внесоха сходно предложение за неоправданите отсъствия. Но със следите изключения: „в случаите на представен болничен лист за общо заболяване, служебни ангажименти в страната и чужбина, както и особени случаи, мотивирани лично от народния представител, съгласувани писмено с председател на парламентарната група и получили разрешение от председател на Народното събрание”. В средата на декември 2018 г. депутатите от ВМРО внесоха предложение да се удържат две трети от заплатата на депутатите, които не са участвали в повече от половината регистрации за откриване на пленарните заседания и в повече от половината поименни проверки на кворума в рамките на месец, с изключение на служебните командировки и болничните. От ВМРО предложиха и нова формула за преизчисляване на възнагражданията, което да става веднъж годишно, а не на всяко тримесечие. В началото на декември 2018 г. председателят на правната комисия Данаил Кирилов от ГЕРБ внесе предложение за нова разпоредба – удръжка от 750 лв. при неоправдано отсъствие при поименна проверка на кворума. В края на ноември 2018 г. от БСП предложиха основната депутатска заплата да се фиксира временно на 2976 лв., а министърът на финансите да изготви нова методика за определянето й. Всички тези предложения бяха разгледани от правната комисия на 27 февруари и бяха в дневния ред за пленарното заседание на 28-и. Но точката беше отложена с обяснението, че докладът на комисията не бил готов. Седмица по-късно докладът още не е публикуван, липсва и стенограма.   Само левицата трупа „неизвинени“ Само депутати от БСП имат неоправдани отсъствия през февруари, сочи публичният регистър на интернет страницата на Народното събрание. През януари, преди да бойкотират парламента, също само от левицата имат „неизвинени” – 8. През декември от БСП имат 13 отсъствия, „Обединени патриоти” – едно. Прегледът на регистъра от началото на мандата показва, че по-голямата част от отсъствията са натрупани при групови напускания на пленарната зала след скандали. За останалите случаи не е известно дали и колко „извинителни бележки” не са приети.   Запазиха и партийните субсидии Дебатите за намаляване на партийните субсидии се развиха по сходен начин с тези за депутатските заплати. Имаше многобройни предложения за намаляване или за нова формула за изчисляване на дотациите, но в крайна сметка нито едно от тях не беше разгледано. В Бюджет 2018 11-те лева на глас бяха запазени със 103 гласа „за”, 8 „против” и 37 „въздържал се”. В поредица от публикации „Труд” разкри, че   от бюджета от 2002 г. насам и   на влогове, по сейфове и в каси. Партийните субсидии   в ЕС. През 2017  . Стотици   от парите на данъкоплатеца.", "date": "2019.03.08", "title": " Депутати без заплати – няма такъв филм\t\t\t"}
{"url": "https://trud.bg/%d0%b8%d0%b7%d0%bb%d0%be%d0%b6%d0%b1%d0%b0-%d0%b1%d1%8a%d0%bb%d0%b3%d0%b0%d1%80%d0%ba%d0%b8-%d0%be%d1%82-%d1%81%d1%82%d0%b0%d1%80%d0%be-%d0%b2%d1%80%d0%b5%d0%bc%d0%b5-%d0%bd%d0%b0/", "text": "Официално бе открита изложбата „Българки от старо време“ в залите на РИМ- Благоевград. Заместник –кметът по култура и хуманитарни дейности на община Благоевград Христина Шопова поздрави всички дами по случай 8 март, като им пожела да бъдат все така вдъхновяващи. Тя изтегли и томбола, подготвена от „Орифлейм“, съобщиха от общината. В изложбата участие взеха балет „Кроазе“ от ЦЛТРДБ, състав за стари градски песни „Нежни звуци“ и детска фолклорна група „Джумайчета“ към НЧ „Никола Вапцаров-1866“- Благоевград. В откриването на експозицията се включиха още Сдружение „Движение-Ние, жените“, които бяха приготвили вкусни баници и изкусителни сладки лакомства. Изложбата е реверанс към всички дами от някогашната Горна Джумая и днешния Благоевград по повод Празника на жената- 8 март.", "date": "2019.03.08", "title": " Изложба „Българки от старо време“ навръх 8 март в Благоевград"}
{"url": "https://trud.bg/%d1%82%d0%be%d0%bf%d0%bb%d0%be%d1%84%d0%b8%d0%ba%d0%b0%d1%86%d0%b8%d1%8f-%d1%81%d0%be%d1%84%d0%b8%d1%8f-%d1%89%d0%b5-%d0%ba%d0%be%d0%bc%d0%bf%d0%b5%d0%bd%d1%81%d0%b8%d1%80%d0%b0-%d0%be%d1%81%d1%82/", "text": "От вторник следобед хиляди жители на София, които живеят в централната част, нямат парно и топла вода заради серия от аварии.  Днес от „Топлофикация“ – София обещаха, че за тези граждани, които не получават услугите им вече повече от 48 часа, ще има финансово обезщетение, съобщи  . Междувременно снощи са възникнали аварии в още два района на София. На улица „Отец Паисий“ все още възстановяват пътя, след като вторник следобед имаше авария на главен топлопровод, която остави около 1000 абонатни станции без топла вода в центъра на София. Четири дни по-късно същият тръбопровод се пука на друго място. Така двете аварии се застъпват, като новата дори е на същата улица. Тя станала снощи към 19,15 ч. Същата нощ повреда е възникнала и в Зона Б5, където са засегнати 25 сгради. А на сутринта се появила и трета авария – в квартал „Лозенец“. Там е имало пробив на две места. Така тази сутрин 3 централни района на София с около 1100 абонатни станции осъмват без топла вода. Към обяд аварията в Зона Б5 е овладяна напълно, а в Лозенец проблем има с още около 30 станции. В най-централната част на София повредата все още не е отстранена. „Ние сме задължени да дадем на нашите клиенти обезщетение в размер на недоставената топлинна енергия след 48-ия час“, обясни Елизабет Павлова, говорител на „Топлофикация – София“. Обезщетението автоматично ще бъде зачислено в следващите сметки на клиентите. Освен това, от „Топлофикация“ обещават и ремонти още преди да се стигне до следваща серия от аварии. „Ще се потърси начини за подмяна на най-остарелите, най-често авариращите части. Топлопреносната мрежа е полагана през 60/70-те години на миналия век. Извършвана е рехабилитация през 80-те години“, каза Елизабет Павлова.", "date": "2019.03.08", "title": " Топлофикация София ще компенсира останалите без парно заради авариите\t\t\t"}
{"url": "https://trud.bg/%d1%86%d0%b5%d0%bb%d0%b8-%d1%80%d0%be%d0%bc%d1%81%d0%ba%d0%b8-%d0%bc%d0%b0%d1%85%d0%b0%d0%bb%d0%b8-%d1%81%d0%b5-%d0%bc%d0%b5%d1%81%d1%82%d1%8f%d1%82-%d0%be%d1%82-%d0%b1%d1%8a%d0%bb%d0%b3%d0%b0%d1%80/", "text": "Над 81 000 български деца получават помощи от германската държава. Цели ромски квартали се местят от България в гетата на Дуисбург и Дортмунд и това става организирано, съобщи  . След 2007 г. в Дуисбург са се заселили над 11 000 българи. Пристигат цели махали от Североизточна България. Това, което ги привлича, е германската социална система. По същия начин изглежда и Дортмунд – мечтата на жителите на пловдивския квартал „Столипиново”. Детските надбавки са основната цел на хората, които тръгват от „Столипиново”. Размерът им в Германия е по близо 200 евро на дете. Условието е поне един от родителите да работи на трудов договор за 450 евро на месец или адресна регистрация. Никой в Германия не може да каже дали зад броя на децата, регистрирани да получават надбавки, стоят реални хора. Обещанията за лесен достъп до помощи и трудов договор обаче често се оказват лъжа. Оставени без нищо в Германия българите стават жертва на трудова експлоатация.", "date": "2019.03.08", "title": " Наши роми се преселват организирано в Германия"}
{"url": "https://trud.bg/%d0%b1%d0%b5%d1%80%d0%bb%d1%83%d1%81%d0%ba%d0%be%d0%bd%d0%b8-%d0%be%d1%82%d0%bd%d0%be%d0%b2%d0%be-%d0%b5-%d1%80%d0%b0%d0%b7%d1%81%d0%bb%d0%b5%d0%b4%d0%b2%d0%b0%d0%bd-%d0%b7%d0%b0-%d0%ba%d0%be%d1%80/", "text": "Бившият италиански премиер Силвио Берлускони отново е разследван за корупция. Италиански магистрати предполагат, че той е успял да уреди чрез подкуп решение на съда в негова полза, съобщи  . Берлускони трябвало да продаде акции в банка „Медиоланум“, притежавани от неговия холдинг, заради присъда за данъчни измами. Две години по-късно административен съд отхвърля искането на Централната банка на Италия. Още трима души са обект на разследване за същия случай, сред тях и съдия в Държавния съвет, адвокат и бивш чиновник в правителствената администрация.", "date": "2019.03.08", "title": " Берлускони отново е разследван за корупция"}
{"url": "https://trud.bg/%d0%b1%d1%83%d0%bd%d0%b4%d0%b5%d1%81%d0%b2%d0%b5%d1%80%d1%8a%d1%82-%d0%bf%d1%80%d0%b5%d0%b4%d0%bb%d0%be%d0%b6%d0%b8-%d0%bd%d0%be%d0%b2-%d1%81%d0%b0%d0%bc%d0%be%d0%bb%d0%b5%d1%82-%d0%bd%d0%b0-%d0%bc/", "text": "След серията технически проблеми с правителствения самолет на Германия, Бундесверът предложи нова машина на разположение на канцлера Ангела Меркел и държавния глава Франк-Валтер Щайнмайер, съобщава FAZ. Самолетът обаче ще се предоставя само по индивидуална заявка, подчертаха гот военновъздушните сили на Германия. Засега остава неясно как ще пътуват министрите от федералното правителство в Берлин, коментира редакцията. По-рано Меркел пропусна първия ден от срещата на Г-20 в аржентинската столица Буенос Айрес заради повреда в правителствения самолет. Наскоро първият дипломат в Берлин се наложи да нощува в Бамако заради невъзможност да продължи обратния полет за страната си с машината.", "date": "2019.03.08", "title": " Бундесверът предложи нов самолет на Меркел"}
{"url": "https://trud.bg/%d0%bf%d1%83%d1%82%d0%b8%d0%bd-%d1%81%d0%b5-%d0%be%d0%bf%d0%bb%d0%b0%d0%ba%d0%b0%d0%bb-%d1%87%d0%b5-%d0%bb%d0%b8%d0%bc%d1%83%d0%b7%d0%b8%d0%bd%d0%b0%d1%82%d0%b0-%d0%bc%d1%83-%d0%b2%d0%be%d0%b7%d0%b8/", "text": "Лимузината на Владимир Путин направи комерсиалния си дебют на автомобилния салон в Женева. Aurus Senat L700 беше показана официално за пръв път по време на инагурацията на руския президент миналата година. Според министъра на индустрията и търговията на руската федерация, Денис Мантуров, прерзидентът има скромен принос за дизайна на суперлуксозното возило. „Той поръча някои много леки настройки на хидравличната система, зашото първоначално я направихме много „мека“. Той пожела да направим някои подобрения, за да стане по-твърда, бих казал по „брутална“, коментира Мантуров пред журналисти. Автомобилът е проектиран в рамките на проекта „Кортеж“ от Централния научноизследователски автомоторен институт (НАМИ) през 2013 г., за да позиционира Русия на луксозния пазар. Интериорът е фокусиран върху пътниците в заднатач част, със седалки, които се накланят на 45 градуса и са оборудвани с дизайнерски възглавници. Има и вграден хладилник с кристални чаши с марката Aurus и разтегателни маси с кожена тапицерия. Очаква се автомобилът да бъде пуснат в продажба в Европа от края на 2020 г. на цена от около 150 000 евро.", "date": "2019.03.08", "title": " Путин се оплакал, че лимузината му вози прекалено меко, поръчал да е „по-брутална“ (ВИДЕО)"}
{"url": "https://trud.bg/%d1%82%d0%be%d0%bc%d0%b8%d1%81%d0%bb%d0%b0%d0%b2-%d0%b4%d0%be%d0%bd%d1%87%d0%b5%d0%b2-%d0%b8%d0%ba%d0%be%d0%bd%d0%be%d0%bc%d0%b8%d1%87%d0%b5%d1%81%d0%ba%d0%b8%d1%8f%d1%82-%d0%bc%d0%be%d0%b4%d0%b5/", "text": "В последните години трасетата на газовите доставки далеч не са толкова проста векторна величина. Трябва сме готови за всякакви сценарии. Затова всички нови компресорни станции, които сме изградили, са реверсивни, коментира вицепремиерът Томислав Дончев по БНТ. В газовия сектор България има няколко приоритета. На първо място – гаранция за газовите доставки. След това – конкуренция и най-добра цена, допълни Дончев. „Газовият хъб има смисъл само ако има гарантирани достатъчни количества газ за него. Ние работим за осигуряването на различни източници“, добави той. Според вицепремиерът, формално България не трябва да пита Европейската комисия за продължението на „Турски поток“ през наша територия, въпреки че руският премиер Дмитрий Медведев го поиска. Томислав Дончев беше категоричен, че българското правителство не се поддава на натиск, но добави, че той е част от инструментариума във външната и вътрешната политика. „Ръстът на икономиката е факт, но той е доста анемичен, съобразно очакванията на българските граждани“, коментира още вицепремиерът. „Икономическият модел, който имаме в момента, е изчерпан. Еволюционно той ни даде много, но вече е изчерпан“, каза още вицепремиерът. Темпът на нарастване с над 3% на годишна база е добър на база на останалите страни членки. Трябва обаче да гледаме малко по-напред, обясни Дончев. „За голямата част от производствата, които съществуват у нас, основната причина са ниско платеният труд и ниските данъци. Този модел е изчерпан. Трябва да се научим да правим по-скъпи неща“, коментира вицепремиерът. По думите му, промяната може да е успешна само ако преди това се промени манталитетът на хората. „Няма как да си богат, ако продаваш евтини неща. Това е като в електронните игри – на колкото по-високо отиваш, толкова по-сложно става“, посочи Дончев.", "date": "2019.03.08", "title": " Томислав Дончев: Икономическият модел, който имаме в момента, е изчерпан\t\t\t"}
{"url": "https://trud.bg/%d0%bb%d0%b8%d0%b2%d0%b0%d0%bd%d0%b5%d1%86-%d0%be%d0%bf%d0%b8%d1%82%d0%b0-%d0%b4%d0%b0-%d0%b2%d0%ba%d0%b0%d1%80%d0%b0-%d0%bd%d0%b5%d0%b7%d0%b0%d0%ba%d0%be%d0%bd%d0%bd%d0%be-48-000-%d0%b5%d0%b2%d1%80/", "text": "47 870 евро задържаха митничари на „Калотина“ при проверка на лек автомобил с германска регистрация. Шофьорът, ливански гражданин, който пътувал сам в посока Германия–Турция заявил, че пренася сума до 10 000 евро, която не подлежи на писмено деклариране, съобщиха от Агенция „Митници“. При щателната проверка обаче митническите служители установили, че в действителност сумата е 47 870 евро, която мъжът носел в джобовете на дрехите си и в чантичка. По случая е било образувано досъдебно производство под ръководството на Районна прокуратура – Сливница, което е приключило със сключено споразумение. Същото е било одобрено от съда, като на подсъдимия е наложено наказание „глоба“ в размер 18 725 лева.", "date": "2019.03.08", "title": " Ливанец опита да вкара незаконно 48 000 евро през „Калотина“, глобиха го с 18 725 лева"}
{"url": "https://trud.bg/%d0%bc%d0%b8%d0%bd%d0%b8%d1%81%d1%82%d1%8a%d1%80-%d0%ba%d1%80%d0%b0%d0%bb%d0%b5%d0%b2-%d0%b8%d0%bd%d0%b2%d0%b5%d1%81%d1%82%d0%b8%d1%80%d0%b0%d0%bb%d0%b8-%d1%81%d0%bc%d0%b5-63-%d0%bc%d0%bb%d0%bd/", "text": "Oт 2015 г. до момента Министерство на младежта и спорта е инвестирало близо 2,5 млн. лв. в обновяване на спортни съоръжения, предназначени за лека атлетика. Това заяви министърът на младежта и спорта Красен Кралев в отговор на парламентарно питане на народния представител от ГЕРБ Младен Шишков, съобщиха от ММС. „Изграждането и реновирането на спортна инфраструктура както за спорт за високи постижения, така и за спорт за всички, е основен приоритет за българското правителство и за Министерството на младежта и спорта. В момента имаме няколко много перспективни състезатели и това е една от причините да обръщаме специално внимание на инфраструктурата, предназначена за лека атлетика“, обясни Кралев и даде за пример някои от българските атлети, като олимпийската медалистка на скок на височина Мирела Демирева, младежката олимпийска шампионка на троен скок от 2018 г. Александра Начева и други. Сред ремонтираните обекти са покритата лекоатлетическа писта в Сливен, лекоатлетическата писта на стадиона в Сандански и залата за лека атлетика на спортен комплекс „Осогово“ в Кюстендил, залите по лека атлетика на „Ботев Пловдив“ и „Локомотив Пловдив“. Изградена е и лекоатлетическа писта на стадион „Хасково”. „В средата на януари тази година дадох старт и на ремонтните дейности на лекоатлетическата зала в Добрич. Това е единствената кръгова писта в Източна България за лекоатлетически спортове на закрито и място с особено значение за българската лека атлетика. Стойността на ремонта е близо 370 000 лв. С модернизирането на зала „Добротица“ ще може да се кандидатства за домакинство на Балканиадата по лека атлетика“, коментира Красен Кралев. Сериозни инвестиции в спортна инфраструктура, предназначена за лека атлетика от 2015 г. насам, са извършили и търговските дружества, на които Министерството на младежта и спорта е принципал. Под управлението на „Академика 2011“ ЕАД се намират няколко големи лекоатлетически спортни обекта. Най-знаковият от тях е строящата се „Арена Бургас“, която след завършването й ще бъде изключително функционално съоръжение от огромно значение за българския спорт. До този момент държавата е инвестирала в съоръжението 53,7 млн. лв. През 2017 г. беше официално открита обновената „Асикс Арена“, бившата зала „Фестивална“, в чийто ремонт са инвестирани над 7 млн. лв. От откриването си през ноември 2017 г. до момента залата е била домакин на десетки състезания.", "date": "2019.03.08", "title": " Министър Кралев: Инвестирали сме 63 млн. лв. в спортни съоръжения за лека атлетика"}
{"url": "https://trud.bg/%d0%b7%d0%b0%d0%b4%d1%8a%d1%80%d0%b6%d0%b0%d1%85%d0%b0-%d0%bc%d1%8a%d0%b6-%d0%b7%d0%b0-%d1%85%d1%83%d0%bb%d0%b8%d0%b3%d0%b0%d0%bd%d1%81%d1%82%d0%b2%d0%be-%d0%b2-%d0%be%d0%b1%d0%bb%d0%b0%d1%81%d1%82/", "text": "49-годишен мъж е задържан за хулиганство в областната болница, съобщиха от полицията в Сливен. На 7 март, около 22 часа, той отишъл на свиждане в болницата. Но понеже по това време свижданията не са разрешени, от персонала не са го пуснали. Посетителят изкъртил вратата и започнал да обижда работещите медицински лица. Сигналът е получен в полицията в 22,13 часа. На място е изпратен патрулен екип, който е задържал извършителя. От полицията уточниха, че не е бил пиян. По случая се води досъдебно производство.  ", "date": "2019.03.08", "title": " Задържаха мъж за хулиганство в областната болница в Сливен"}
{"url": "https://trud.bg/%d0%b5%d0%ba%d0%be%d0%bc%d0%b8%d0%bd%d0%b8%d1%81%d1%82%d0%b5%d1%80%d1%81%d1%82%d0%b2%d0%be%d1%82%d0%be-%d0%b2%d0%bd%d0%b8%d0%bc%d0%b0%d0%b2%d0%b0%d0%b9%d1%82%d0%b5-%d1%81-%d0%bf%d0%b0%d0%bb%d0%b5/", "text": "Заради традицията за палене на огньове на християнския празник Сирни Заговезни, който тази година е на 10 март, МОСВ и Регионалните инспекции по околната среда и водите (РИОСВ) в страната напомнят, че нерегламентираното изгаряне на отпадъци е нарушение на Закона за управление на отпадъците (ЗУО). Забранено е да се изгарят автомобилни гуми, масла и други лесно запалими материали, които при горене отделят вредни емисии в атмосферата. Това се казва в съобщение, разпространено от пресцентъра на екоминистерството. МОСВ напомня на кметовете на общини и кметства да извършат необходимия превантивен контрол и предприемат мерки за предотвратяване изгарянето на гуми и други отпадъци при отбелязване на празника. Според разпоредбите на ЗУО глобите за нерегламентирано изгаряне на неопасни отпадъци са от 2000 до 5000 лв., а за маловажни случаи се налагат глоби на местонарушението в размер от 10 до 50 лв. срещу издаване на фиш по реда на Закона за административните нарушения и наказания. За неупражнен контрол от страна на кметовете глобата е от 1400 до 4000 лева. МОСВ напомня също за опасността от възникване на пожари в защитените територии и заетите от естествени екосистеми с висока природозащитна стойност територии. Затова призоваваме да не се пали огън извън определените и обозначени за това места, да не се разпалват и хвърлят в огъня леснозапалими изкуствени материи, масла и други запалителни течности. За да се избегне възникването на пожари, не трябва да се горят също сухи треви и растителни отпадъци извън определените места.", "date": "2019.03.08", "title": " Екоминистерството: Внимавайте с паленето на огньове за Сирни Заговезни!"}
