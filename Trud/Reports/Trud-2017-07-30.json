{"url": "https://trud.bg/%d1%80%d1%83%d1%81%d0%b8%d1%8f-%d0%b7%d0%b0%d0%bf%d0%bb%d0%b0%d1%88%d0%b2%d0%b0-%d1%81%d1%8a%d1%81-%d1%81%d0%b0%d0%bd%d0%ba%d1%86%d0%b8%d0%b8-%d1%85%d0%be%d1%80%d0%b0%d1%82%d0%b0-%d0%ba%d0%be%d0%b8/", "text": "Русия подготвя санкции срещу хората, взели решение да откажат да пуснат руски самолет във въздушното пространство на Румъния на 28 юли, предаде  . Това каза руския вицепремиер Дмитрий Рогозин в интервю за телевизия „Россия 24“. Отказът да се пусне руският самолет провали посещение на Дмитрий Рогозин в Молдова. „Отговор, разбира се, ще има. Ние ще установим точно кой е стоял зад това решение в Кишинев, Букурещ, Будапеща, Брюксел. Ще открием хората, които са взели тези решения. Нашите санкции ще бъдат точно адресирани“, заяви Рогозин. Самолетът с руския вицепремиер на борда на път за Молдова, не е получил разрешение да прелети над Румъния. Той е бил пренасочен към Минск, след което е направил няколко кръга над Унгария. „Румънските власти изложиха на опасност живота на пътниците от редовния полет на S7 за Кишинев, на жени и деца. Горивото ни стигна до Минск. Очаквайте отговор, гадове“, написа руският вицепремиер в Туитър. Рогозин продължи полемиката в социалната мрежа в същия тон и след като беше разпространено изявление на румънския министър на отбраната Адриан Татуану, който определи реакцията на руския вицепремиер като абсолютно неприемлива. „С една дума – румънец“ гласи отговорът на Рогозин. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.07.30", "title": " Русия заплашва със санкции хората, които не допуснаха руски самолет в Румъния"}
