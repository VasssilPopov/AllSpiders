{"url": "https://trud.bg/%d0%bd%d1%81-%d0%bd%d0%b0-%d0%b1%d1%81%d0%bf-%d0%be%d0%b4%d0%be%d0%b1%d1%80%d0%b8-%d0%ba%d1%80%d0%b8%d1%82%d0%b5%d1%80%d0%b8%d0%b8%d1%82%d0%b5-%d0%b7%d0%b0-%d0%bd%d0%be%d0%bc%d0%b8%d0%bd%d0%b8%d1%80/", "text": "НС на БСП прие „Визия за Европа“- „За Европа на народите и социалната държава- солидарна, хуманна и сигурна“. БСП е първата партия, която излиза с готова платформа за Европейските избори, обявиха от пресцентъра на левицата. В нея се казва, че в резултат на Европейските избори, БСП ще изпрати в ЕП своите представители, които заедно със социалистите, социалдемократите и другите представители на левицата от европейските държави ще отстояват общите, но също така и националните приоритети, а именно: – за равенството като универсална ценност на левицата – равенство на гражданите, равнопоставеност на държавите членки при реализацията на общите европейски политики  – против приемането на пакета „Макрон”, предвиждащ регламенти в областите на трудовия пазар, финансите, инвестициите и търговията, които фаворизират едни държави членки за сметка на други  – за приемане без допълнителни условия в Шенгенското пространство, против продължаващото прилагане на Механизма за сътрудничество и оценка – израз на политиката на „двойните стандарти”  – за равноправно участие в общата енергийна политика на ЕС чрез изграждане на нови собствени ядрени мощности и развитие на транзитната газопреносна мрежа на територията на България  – против Истанбулската конвенция, чиито текстове противоречат на Българската конституция според Решение на КС  – за  обща миграционна политика, съобразена с интересите и изискванията на държавите членки, а не въпреки тях, против Пакта на ООН за бежанците  – за продължаващата интеграция в ЕС на Западните Балкани, при решаване в рамките на преговорния процес на въпросите от значим национален интерес, а именно, за българското историческо и културно наследство на територията на държавите кандидатки, както и правата на българските малцинствени общности  – подкрепяме създаването на европейска прокуратура и призоваваме всички страни членки да се включат в инициативата;  – подкрепяме последователно отмяната на санкциите, наложени от ЕС на Руската федерация В документа има 7 раздела: – Изграждане на Европейски социален съюз, подкрепен от нов икономически модел на развитие и растеж – ключ към преодоляване на неравенствата  –  Единен и демократичен Европейски съюз, който е близо до хората и уважава суверенитета на държавите членки  –  Многогодишна финансова рамка в услуга на сближаването, на гражданите и на реалната икономика  –  Силна и ефективна Кохезионна политика след 2020 г.  –  Европейски съюз на младите – по-добър живот и активно демократично участие на бъдещите поколения  –  Устойчива миграционна политика, основана върху съобразяване с националните интереси  –  Европейският съюз – самостоятелен фактор в глобалната политика  ", "date": "2019.01.12", "title": " НС на БСП одобри критериите за номиниране на евродепутати\t\t\t"}
{"url": "https://trud.bg/%d0%be%d1%82%d0%bf%d1%83%d1%81%d0%ba%d0%b0%d1%82-%d0%b4%d0%be-750-%d1%85%d0%b8%d0%bb-%d0%b5%d0%b2%d1%80%d0%be-%d0%bd%d0%b0-%d0%be%d0%b1%d1%89%d0%b8%d0%bd%d0%b8%d1%82%d0%b5-%d0%b7%d0%b0-%d0%b3%d1%80/", "text": "Нови, до 750 хил. евро на проект, могат да получат общините за градско развитие. Средствата ще се отпускат по линия на европейската програма за градско развитие УРБАКТ ІІІ 2014-2020 г., която в България се управлява от Министерството на регионалното развитие и благоустройството. От 7 януари стартира втората, последна за периода 2014 – 2020 г., покана за набиране на проектни предложения за Мрежи за планиране на действия. С наличния бюджет се очаква да бъдат финансирани около 23 проекта, съобщиха от МРРБ. Основната цел на Мрежите за планиране на действия е да се подобри капацитетът на градовете да управляват градски политики посредством интегрирани планове за действие. Програмата финансирани проекти, свързани със засилване на научноизследователската дейност; технологичното развитие и иновации, подобряване достъпа до информационни и комуникационни технологии; повишаване конкурентоспособността на малки и средни предприятия; подпомагане преминаването към нисковъглеродна икономика във всички сектори; насърчаване адаптацията към изменението на климата, превенцията и управлението на риска; съхраняване и опазване на околната среда и насърчаване ресурсната ефективност; насърчаване устойчивия транспорт; насърчаване заетостта и подкрепа за мобилността на работната сила; насърчаване социалната интеграция, борба с бедността и всяка форма на дискриминация; инвестиции в образованието, обучението, включително професионално обучение за придобиване на умения и учене през целия живот. Кандидатите по втората покана се насърчават да включат в партньорските планове за действие и някоя от темите на Градския дневен ред на ЕС, в т.ч.: осигуряване на достъпни жилища, адаптиране към климатичните промени, интегриране на имигранти и бежанци, борба с бедността в градовете, дигитализацията, намиране на решения за устойчиво ползване на земята и природата, работни позиции и умения, подобряване качеството на въздуха, кръгова икономика (удължаване жизнения цикъл на продуктите), иновативни и отговорни обществени поръчки, градска мобилност, култура и културно наследство, енергиен преход и сигурност на обществените места. Проектите ще се одобряват и изпълняват в 2 фази с обща продължителност 30 месеца. Допустимият максимален бюджет за един проект за мрежа за планиране на действия е 750 000 евро общо за двете фази. Първоначалният бюджет, отпускан за първа фаза на проекта, не трябва да надвишава 150 000 евро. Партньорите в проекти от по-слабо развитите региони, включително регионите в България, се съфинансират с 85% от ЕФРР. Проектните предложения трябва включват минимум 7 и максимум 10 партньори от 28-те държави от Европейския съюз, Норвегия и Швейцария, бенефициенти на програмата. Поканата за набиране на проекти ще бъде отворена до 15.00 часа на 17 април 2019 г. Дирекция „Управление на териториалното сътрудничество“ при Министерството на регионалното развитие и благоустройството, която е определена за Национален орган по Програма УРБАКТ ІІІ 2014-2020, ще сключва договори за предоставяне на национално съфинасиране в размер на 15% от одобрения бюджет на българските партньори в проекти и ще определя контрольори за извършване на верификация на разходите на българските партньори. Допустими партньори по програмата са „градове“ (общини), административни райони и др. еквивалентни на тях, дефинирани като публични местни власти, сдружения и местни агенции, които притежават правомощия да планират и прилагат специфични урбанистични политики.", "date": "2019.01.12", "title": " Отпускат до 750 хил.евро на общините за градско развитие по европейска програма"}
{"url": "https://trud.bg/%d0%ba%d0%be%d0%bc%d0%b8%d1%81%d0%b0%d1%80-%d0%bc%d0%b0%d1%80%d0%b8%d1%8f-%d0%b3%d0%b0%d0%b1%d1%80%d0%b8%d0%b5%d0%bb-%d0%b2%d1%80%d1%8a%d1%87%d0%b8-%d1%81%d1%82%d0%b8%d0%bf%d0%b5%d0%bd%d0%b4%d0%b8/", "text": "Българският еврокомисар по цифровата икономика и общество Мария Габриел връчи за втора поредна година стипендиите, с които фондация „Еврика“ годишно отличава млади хора с изявени способности в отделни направления на науката. При откриването на тържествената церемония комисарят подчерта, че всеки един стипендиант е достоен последовател на труда и усилията на онези български учени, на чието име са учредени отделните стипендии, съобщиха от представителството на ЕК у нас. „Вдъхновяващо е да се видят толкова млади умове и талант, за които науката е начин на живот. Истински се радвам, че много от вас получават днес своите отличия за постижения в областта на новите технологии. Бъдещето на Европа е цифрово и вие можете да пишете върху неговите страници още от днес, поставяйки основите на това да бъдете следващите европейски цифрови лидери“, заяви еврокомисарят. Сред стипендиантите са млади хора, посветени на компютърните науки, физиката, химията, медицината, биологията, аграрните и ветеринарни науки, горско стопанство, икономика, строителство и архитектура. Мария Габриел отбеляза, че цифровите технологии имат значимо място и в тях, което показва, че цифровизацията не е запазена територия за едни или други. Днес цифровите технологии се развиват толкова бързо и проникват на практика във всяка сфера на живота, че всеки от младите хора ще се нуждае от умения да борави с тях, за да реализира максимално своя потенциал и идеи. Комисарят насърчи стипендиантите да се възползват от програмата за трансграничен стаж „Цифрова възможност“, която дава възможност на младежите да натрупат практически опит в цифрова компания в друга държава членка. „Вие сте посланиците на България с най-силен глас и вдъхновители, които ни помагат да намерим отговори на предизвикателствата на настоящето и бъдещето. Вие ни показвате, че любовта към знанието, дисциплината и упоритостта са тези, които водят до резултати“, отправи послание към стипендиантите Мария Габриел и им пожела да бъдат историите на успеха, с които България да се гордее.", "date": "2019.01.12", "title": " Комисар Мария Габриел връчи стипендии на 46 изявени в науката и техниката младежи"}
{"url": "https://trud.bg/%d0%be%d1%82-%d1%87%d0%b5%d1%82%d0%b8%d1%80%d0%b8-%d0%bc%d0%b5%d1%81%d1%82%d0%b0-%d1%81%d0%b5-%d0%b8%d0%b7%d0%b2%d1%8a%d1%80%d1%88%d0%b2%d0%b0-%d0%b4%d0%be%d1%81%d1%82%d1%8a%d0%bf%d1%8a%d1%82-%d0%b7/", "text": "От четири места се извършва достъпът до зоните, определени за публиката на официалното откриване на „Пловдив – Европейска столица на културата 2019“ тази вечер. От Фондация „Пловдив 2019“ публикуваха карта за улеснение на гостите. Предвидена е специално обособена зона за хора с инвалидни колички. Спектакълът е с начален час 19:00, съветваме ви да бъдете на място по-рано, както и да вземете предвид натоварения трафик, призовават организаторите.", "date": "2019.01.12", "title": " От четири места се извършва достъпът за откриването на „Пловдив – Европейска столица на културата 2019“ (КАРТА)"}
{"url": "https://trud.bg/%d1%80%d0%be%d1%81%d0%ba%d0%be%d1%81%d0%bc%d0%be%d1%81-%d0%b8%d0%b7%d0%b3%d1%83%d0%b1%d0%b8-%d0%b2%d1%80%d1%8a%d0%b7%d0%ba%d0%b0-%d1%81-%d0%ba%d0%be%d1%81%d0%bc%d0%b8%d1%87%d0%b5%d1%81%d0%ba%d0%b8/", "text": "Руският космически телескоп „Спектър-Р“ престана да приема команди, но продължава  да изпраща информация към Земята, съобщи ТАСС. Има и проблем с управлението на спътника. Опитите връзката да бъде възстановена, засега не са успешни. Над проблема работят специалисти на „Роскосмос“. Причина да бъде загубено управлението, може да е проблем в третия резервен комплект на приемо-предавателното устройство. Следващият сеанс за връзка с телескопа ще е утре. „Спектър-Р“ е изстрелян през 2011 г. Първоначалната продължителност на мисията е била до 2014 г.", "date": "2019.01.12", "title": " „Роскосмос“ изгуби връзка с космически телескоп\t\t\t"}
{"url": "https://trud.bg/%d0%bb%d0%b5%d0%ba%d0%b0%d1%80%d0%b8-%d0%be%d1%82-%d0%bf%d0%b8%d1%80%d0%be%d0%b3%d0%be%d0%b2-%d0%bf%d1%80%d0%b5%d0%b3%d0%bb%d0%b5%d0%b4%d0%b0%d1%85%d0%b0-375-%d0%b4%d0%b5%d1%86%d0%b0-%d0%be%d1%82/", "text": "Специалистите на Национална Програма „Детско здраве-Пирогов“ прегледаха 375 деца от Видин по време на първите профилактични прегледи за 2019 г. Това съобщиха от пресцентъра на „Пирогов“. Високоспециализираните профилактични прегледи осъществиха ортопедите проф. Асен Балтов – изпълнителен директор на „Пирогов“ и д-р Николай Цуцумански – завеждащ Детската травматология; УНГ – д-р Асен Меджидиев – създател на програмата и завеждащ УНГ отделението и д-р Иван Маджаров; доц. Христо Шивачев – координатор на Сцециализирания детски комплекс и завеждащ Детската хирургия; д-р Теофил Пелов – детски уролог; д-р Лариса Пенева – очен лекар; д-р Георги Юруков – неврохирург; д-р Галина Тодорова – кардиолог; д-р Ваня Страхинова – образна диагностика и д-р Илиян Томов – анестезиолог. Проф. д-р Асен Балтов благодари на ръководсттвото на МБАЛ „Св. Петка – Видин“ в лицето на д-р Цветан Василев за перфектна организация, създадена за осъществяването на прегледите и за съдействието на Огнян Цеков – кмет на Община Видин. Проф. Балтов напомни, че при предишното посещение, екипът прегледа около 350 деца. „Смятаме, че родителите, които са били при нас първия път, са взели сериозни мерки и изпълняват нещата, които сме им препоръчали. Хубавото е, че ние предлагаме една добра колаборация и случаи, в които има нужда, могат да бъдат директно лекувани в „Пирогов“ и успешно решени. Това е и една от идеите – да помагаме и да бъдат взети веднага адекватни мерки“ – обясни проф. д-р Балтов. Създателят на програмата д-р Асен Меджидиев също благодари за предоставените идеални условия за работа и подчерта, че трябва да се отдаде заслуженото на общопрактикуващите лекари и педиатрите от региона: „От предишното до сегашното идване се сработихме много добре, което е и основната идея на тази кампания – комуникацията с местните лекари и максимална полза за здравето на децата“. Следващият град, който ще посети НП „Детско здраве-Пирогов“ е Сандански. Лекарите ще преглеждат там през м. Февруари.", "date": "2019.01.12", "title": " Лекари от „Пирогов“ прегледаха 375 деца от Видин"}
{"url": "https://trud.bg/%d0%bf%d0%bb%d0%b0%d0%bd%d0%b8%d0%bd%d1%81%d0%ba%d0%b8-%d1%81%d0%bf%d0%b0%d1%81%d0%b8%d1%82%d0%b5%d0%bb-%d1%81%d0%b0%d0%bc%d0%be-%d0%b4%d0%be%d0%b1%d1%80%d0%be%d1%82%d0%be-%d0%be%d0%b1%d0%be%d1%80/", "text": "И днес на много места в Рила и Пирин има предупреждение за лавини. Обявена е трета степен на лавинна опасност (код „оранжево”) от общо 5. Според специалисти именно тя е една от най-рисковите и крие най-много опасности за скиорите извън обработените и контролирани писти в курортите. Венелин Петров е планински спасител в дежурния център. Той първи приема сигналите за инциденти в планината и следи снежната покривка. „Теренната обстановка преди това, склоновете бяха със сняг, но със сравнително уплътнен, което пък сега дава възможност на навалелия при най- малкото съпротивление да се подхлъзне от терена”, обясни Венелин Петровпо  . Според него в търсенето на адреналин туристите често подценяват планината: „Това означава че при 30-50 см. сняг трета степен е опасна и не трябва хората да се успокояват от това че не е пета, трета е степента, в която най-много се случват лавинни нещастия в нашата страна”. Атанас Уков вчера участва и двете спасителни операции. Казва, че само доброто оборудване не винаги може да ни предпази: „Добре оборудвани с раници с еърбеци, с лавинни предаватели и комплекти, но тази лавина показва, че тези неща не ни правят безсмъртни и трябва са внимаваме какво правим”. От ПСС апелират всички туристи да не излизат във високите части на планината, както и от ски пистите.", "date": "2019.01.12", "title": " Планински спасител: Само доброто оборудване не винаги може да ни предпази"}
{"url": "https://trud.bg/%d0%b6%d1%83%d1%80%d0%bd%d0%b0%d0%bb%d0%b8%d1%81%d1%82%d1%8a%d1%82-%d0%bc%d0%b0%d1%80%d1%82%d0%b8%d0%bd-%d0%bc%d0%b8%d0%bd%d0%ba%d0%be%d0%b2-%d0%b7%d0%b4%d1%80%d0%b0%d0%b2%d0%b8%d1%8f%d1%82-%d1%80/", "text": "„Денят е добър за Македония“. Така дългогодишният кореспондент на БНР в Скопие Мартин Минков коментира по   ратифицирането на договора с Гърция, с който се променя името на бившата югославска република. Той посочи, че съпротивата в самата Македония е голяма от страна на националистически и македонистки кръгове, но здравият разум е надделял. „Македония може да бъде поздравена, че извървя своята част от пътя по окончателното влизане в сила на Преспанския договор“, коментира журналистът и добави, че предстои още един важен момент – ратификацията в гръцкия парламент. Според Мартин Минков гръцкият премиер Алексис Ципрас запазва оптимизма си, че документът ще получи ратификация и този оптимизъм може да бъде споделен, макар и с известна предпазливост. „Смяната на името на една държава не е лек процес и изисква сериозни компромиси, но ратифицирането на договора от Преспа е знак за скъсването с югослависткото минало“, каза още Мартин Минков. Според него югославизмът в лицето на доскоро управлявалата ВМРО-ДПМНЕ е държал Македония в изолация, но сегашните стъпки ще позволят на страната може би още тази година да стане член на НАТО и да започне преговори за членство в ЕС. Мартин Минков изтъкна, че сега топката е в полето на Гърция и от нейна страна би било голямо политическо късогледство, ако не ратифицира договора от Преспа, тъй като това ще означава поемане на много тежка отговорност. Той добави, че самият гръцки премиер е предупредил, че ако договорът не бъде ратифициран, ще отвори път за стремежите за дестабилизация на Македония и ще очертае мрачни перспективи за целия регион.", "date": "2019.01.12", "title": " Журналистът Мартин Минков: Здравият разум надделя в Македония, наред е Гърция"}
{"url": "https://trud.bg/%d0%bc%d0%b8%d0%bd%d0%b8%d1%81%d1%82%d0%b5%d1%80%d1%81%d1%82%d0%b2%d0%be%d1%82%d0%be-%d0%bd%d0%b0-%d1%82%d1%83%d1%80%d0%b8%d0%b7%d0%bc%d0%b0-%d0%bf%d1%80%d0%be%d0%b2%d0%b5%d1%80%d1%8f%d0%b2%d0%b0-3/", "text": "Министерството на туризма ще извърши спешна проверка на морски плаж „Къмпинг Смокиня” след информации в социалните мрежи и снимки, които показват че дюните на ивицата, които са защитени по закон, са разорани, а на места – сравнени със земята. Черноморските подвижни (бели) дюни са записани и в Червената книга. Експерти на място ще установят има ли незаконни дейности, предаде  . „В прерогативите на ведомството се включват териториите на морските ивици, по закон то не е оторизирано да прави проверки на имоти до плажа. Министерството на туризма следи състоянието на морските плажове и извън активния летен сезон и е безкомпромисно относно стриктното спазване на законосъобразното стопанисване на плажа“, уточняват още от държавната институция. „Така изглеждат днес защитените дюни на къмпинг Смокиня! Много удобно – през януари. Единственият коментар: ИЗМЕТ!!!” – това написа във „Фейсбук” музикантът и екоактивист Васил Гюров, който публикува и снимки, на които се виждат щетите по защитената територия.", "date": "2019.01.12", "title": " Министерството на туризма проверява сигнал за унищожени дюни край Смокиня"}
{"url": "https://trud.bg/%d0%bc%d0%bb%d0%b0%d0%b4%d0%b5%d0%b6%d0%b8-%d0%b2-%d0%ba%d0%b0%d0%bf%d0%b0%d0%bd%d0%b0-%d0%bd%d0%b0-%d1%85%d0%b0%d0%be%d1%81-%d0%b8-%d0%bd%d0%b0%d1%81%d0%b8%d0%bb%d0%b8%d0%b5/", "text": "“Escape Room: Играй или умри” е поредното трилър предложение, което ще разчита на студени тръпки и горещи тела. Основна атракция тук е присъствието на великолепната Дебора Ан Уол. Сюжетът експлоатира и много популярните и у нас escape rooms. Напоследък филмите с подобни “ескейп” (или пъзел) стаи стават все повече и повече, което е разбираемо, предвид факта, че те са изключително благодатни за хорър истории, пише operationkino.net. “Escape Room: Играй или умри” е дело на режисьора Адам Робител („The Taking”, “Insidious: The Last Key”) по сценарий на Браги Шут („Сезонът на вещиците”) и Мария Мелник („Американски богове”) и според генеричния официален синопсис разказва за шестима непознати, които се оказват в смъртоносна ситуация извън техния контрол и са принудени да използват своята съобразителност, за да открият улики, които да им помогнат да избягат. В ролите освен Дебора Ан Уол са още Тейлър Ръсел, Логан Милър, Джей Елис, Ник Додани, Тайлър Лабийн, Джесика Сътън, Адам Робител, Джейми Лий Мъни и др.", "date": "2019.01.12", "title": " Младежи в капана на хаос и насилие\t\t\t"}
{"url": "https://trud.bg/32-%d1%85%d0%b8%d0%bb%d1%8f%d0%b4%d0%b8-%d0%b6%d1%8a%d0%bb%d1%82%d0%b8-%d0%b6%d0%b8%d0%bb%d0%b5%d1%82%d0%ba%d0%b8-%d0%bf%d1%80%d0%be%d1%82%d0%b5%d1%81%d1%82%d0%b8%d1%80%d0%b0%d1%85%d0%b0-%d0%b4/", "text": "Демонстрациите на „жълтите жилетки“ в събота събраха 32 хиляди души в различни градове на Франция, съобщи телевизия BFM. Каналът подчерта, че това означава значително увеличение на броя на участниците, кaто миналата седмица са участвали около 26 хиляди В Париж, към 14:00 часа местно време (15:00 часа българско време), е имало около 8 хиляди демонстранти. Това също показва увеличение на активността на протестното движение -преди седмица „жълтите жилетки“ по улиците и площадите на столицата не са били повече от 2 хиляди. Сега в Париж на булевардите в близост до Триумфалната арка, има сблъсъци на протестиращи с полицията. В отговор на камъните, летящи по тях, полицията и жандармерията използват гранати със сълзотворен газ. Използвани са водни оръдия и има задържани лица. Според последните данни, от сутринта в града са задържани 59 души. Преди началото на демонстрациите полицията задържа 29 души за това, че са носели оръжие или предмети, които могат да бъдат използвани като оръжие.  ", "date": "2019.01.12", "title": " 32 хиляди „жълти жилетки“ протестираха днес във Франция"}
{"url": "https://trud.bg/2923765-2/", "text": "Явно със сериозни патологични проблеми са в двете семейства – на жертвата, и на убиеца, но връзката му с тази жена се крепи на това, че тя изпълнява всяка негова прищевка. Най-характерното за такъв домашен насилник е, че той е добър манипулатор. Връзката между Юлиана и Митко Симеонов е връзка на жертва и насилник. Това коментира криминалният психолог и ректор на Академията на МВР старши комисар доц. д-р Неделчо Стойчев по   по повод жестокото убийство на 25-годишната Юлиана в Стара Загора от 65-годишния й съпруг. „Обикновено насилникът убива жертвите си, когато тя реши да излезе от властта му – случаят е емблематичен, учебникарски“, добави старши комисар Стойчев. „Нейният бекграунд – на 15 г. тя де факто не е съзряла като личност, когато е заживяла с него. Има т. нар. „отровни семейства“, които правят така, че децата им да не могат да се развиват нормално като личности и да им липсват адаптивни способности. При нея най-вероятно се е формирала и нагласата да бъде жертва – в тази общност има сериозен проблем, там по принцип се женят много рано и това се приема като даденост“, каза още психологът. „Жертвата Юлиана най-вероятно е сключила брак с 40 г. по-възрастен мъж от нея, вероятно е търсила сигурност и закрила от бащата, който й е липсвал. По принцип в тази общност – циганската, както я наричат и ромска, един от съществените елементи за идентификация, е че не знаят какви са в момента. Те се идентифицират като български цигани, не като роми“, посочи още ст. комисар Стойчев. „За да се реши 40 г. по-голям мъж да вземе момиче от малцинствен произход, което да доминира, сто процента може да се предположи, че той е упражнявал домашно насилие. Връзката с тази жена в крайна сметка е решаване на нарцистични проблеми – той има криза в ранната си възраст, формирал се е като насилник, заради модел от детството си“, анализира още той.", "date": "2019.01.12", "title": " Неделчо Стойчев: В семействата на убиеца и жертвата в Ст. Загора има сериозни патологични проблеми"}
{"url": "https://trud.bg/%d1%86%d0%b2%d0%b5%d1%82%d0%b0%d0%bd-%d1%86%d0%b2%d0%b5%d1%82%d0%b0%d0%bd%d0%be%d0%b2-%d0%b2-%d0%bf%d0%bb%d0%be%d0%b2%d0%b4%d0%b8%d0%b2-%d0%bd%d0%b8%d0%ba%d0%be%d0%b9-%d0%bd%d0%b5-%d0%bc%d0%be%d0%b6/", "text": "Председателят на ПГ на ГЕРБ и зам.-председател на партията Цветан Цветанов присъства на откриването на изложбата на открито „Изкуство на свободата – от Берлинската стена до уличното изкуство“. Това е единствената пътуваща колекция от оригинални фрагменти от Берлинската стена. Събитието е част от програмата, посветена на откриването на домакинството на Пловдив като Европейска столица на културата 2019, съобщиха от пресцентъра на ГЕРБ. Сред присъстващите на събитието бяха посланиците на Франция и на Германия Н.Пр.Ерик Льобедел и Н. Пр. Херберт Салбер,  председателят на ЕНП – Жени Дорис Пак, кметът на Пловдив Иван Тотев, министърът на финансите Владислав Горанов, председателят на парламентарната Комисия по бюджет и финанси Менда Стоянова, народни представители от ГЕРБ, много жители и гости на града. На откриването на изложбата на площад „Римски стадион“ беше и председателят на Народното събрание Цвета Караянчева.  „Никога повече стени, никога повече разделение. Всеки, който зове към омраза, трябва да знае, че тя няма място в днешния свят“, заяви Цветанов. „Берлинската стена, която ни разделяше, вече е минало. Тази изложба показва, че никой не може да ни разделя, а изкуството е това, което може да ни събере“, заяви председателят на Народното събрание Цвета Караянчева. В приветствието си кметът на града Иван Тотев подчерта, че Пловдив е първият град, който отбелязва 30-годишнината от падането на Берлинската стена. Един от 30-те оригинални фрагмента завинаги ще остане в града под тепетата. Колекцията е създадена от известният френски куратор Силвестър Верже, който също присъства на откриването в Пловдив. Тя показва световноизвестни художници, които са рисували върху Берлинската стена преди падането й през 1989 г", "date": "2019.01.12", "title": " Цветан Цветанов в Пловдив: Никой не може да ни разделя, а изкуството е това, което може да ни събере"}
{"url": "https://trud.bg/%d0%bc%d0%b8%d1%81%d0%b8%d1%8f-%d0%b1%d1%8a%d0%bb%d0%b3%d0%b0%d1%80%d0%b8%d1%8f-%d0%b0%d0%ba%d0%be%d1%81%d1%82%d0%b8%d1%80%d0%b0-%d0%bd%d0%b0-%d0%be%d1%81%d1%82%d1%80%d0%be%d0%b2/", "text": "Копривщенски революционер заточен в Никозия Сред като се връщаме от Китай, с проф. Пламен Павлов имаме десетина дни за почивка в нашата трудна „Мисия България“. По време на българското председателство на Съвета на Европейския съюз през 2018 г. за няколко седмици сме обиколили пет страни от Тихия до Атлантическия океан и от Урал до планината Арарат в Армения. Целта е да се разкаже за славната българска история и великолепните й културни забележителности. Последните пет държави от пролетната „Мисия България“ вече са само в Европа. На първо време ще посетим нашата южна съседка Гърция и Острова на Афродита, Кипър. В утрото на 1 май кацаме в гръцката столица Атина, а ден по-късно изнесяме лекцията си пред десетки любопитни слушатели в сградата на престижния Атински университет. С проф. Павлов сме били многократно в града на Перикъл, но въпреки това с удоволствие се разхождаме по неговите древни улици и въпреки силната жега се качваме на великия Акропол. Но имахме броени часове, защото още на другия ден самолетът ни отнася на остров Кипър. На летището в Ларнака отново сме посрещнати прекрасно от българските дипломати. Вечерта е нашата презентация в Университета на Никозия, на която присъстват много видни кипърски учени. За мен е голяма изненада присъствието на големият гръцки археолог проф. Димитриос Бакирдзис, с когото се знаем от далечната 1987 г., когато за пръв път посетих Гърция и участвах там в научна конференция. Лекциите ни с Пламен Павлов винаги съдържат някаква изненада за домакините, свързана с любопитни моменти от нашите отношения през вековете. В Кипър също сме подготвили сюрприз за домакините. Аз познавам отлично историята на острова и дори имам книга за нея. Естествено съм обиколил всички кътчета и в гръцката, и в турската част. Ето защо в лекцията си разказвам една случила се преди повече от седем века любопитна история, в която са замесени и българи. Тогава на Острова на Афродита съществува процъфтяващо кралство, основано от френските кръстоносци, прогонени от мюсюлманите от Светите земи. През 2017 г. посетих красивия Св. Иларион край намиращата се днес в турската част Кирения и научих странна легенда. По време на защитата на крепостта от кралския конетабъл Жан дьо Лузинян срещу нападението на генуезците през 1373 г., неговата охрана била от български наемници. Коварната испанка и майка на малолетния крал Пиер ІІ, Елеонора Арагонска, сама мечтаела да управлява и подлъгва Жан, че българите са предатели. Той ги привиква на най-високата кула и един по един ги хвърля в пропастта. Едва последният успява да го убеди, че е невинен и остава жив. Оттогава кулата се нарича „Кула на конетабъла Жан“. Проф. Павлов пък е подготвил една интересна история от по-новата история. Освен проучвател на Средновековието, напоследък той се увлича по българското Възраждане. Така той достига до спомените на копривщенския революционер Танчо Шабанов, участник в Априлското въстание от 1876 г. Заедно с още 43-ма българи той е арестуван от турците и изпратен на заточение в крепостта на Никозия. Танчо Шабанов е роден между 1844 и 1847 г. Около 1877 г. той става член на революционния комитет в Копривщица, който е основан от Васил Левски. Народните борци заседават често в неговото кафене. Танчо Шабанов е един от най-близките съратници на Георги Бенковски и Тодор Каблешков. След избухването на въстанието домът му става склад за оръжие и място, където революционерите обмислят своите действия. На 15 септември 1877 г. копривщенецът е арестуван от турските власти и осъден на заточение на остров Кипър. В своите спомени Шабанов разказва за живота си в Никозия. Оказва се, че заточениците били затваряни в крепостта само вечер, докато през останалото време се разхождали и са работели с вериги. „Като видяхме, че там ще можем да живеем – разказва той, – ние започнахме да се занимаваме с работа, кой каквото може, а аз се занимавах с плетенето на зимбили (торби от слама или коноп) или пък да шаря кутии“. Шабанов разказва и за топлото отношение на кипърците към заточениците. Той пише, че пристигнали в Никозия в 3 часа сутринта. Когато седнали в двора на крепостта, при тях дошли няколко местни жители, почерпили ги с кафе и им предложили храна. Поинтересували се откъде са затворниците и като разбрали за участта им, веднага се притекли на помощ. „Тамошните гърци веднага ни донесоха пет-шест юргана за завивка и няколко ризи и гащи, но и по няколко гроша“. После им давали често пари особено, когато имало големи християнски празници. „За Коледа пак ни донесоха по няколко гроша, тъй и за Великден“. Заточениците били освободени по силата на чл. 17 от Санстефанския мирен договор. Българите помолили кипърските гърци да им отворят една църква, за да се помолят и да благодарят на Бог за спасението си. Тукашните жители веднага ги пуснали в храма, камбаните забили и била отслужена тържествена литургия. Тъй като оставали четири дни до заминаването, заточениците обиколили целия град и се сприятелили с много хора от Никозия. „Когато щяхме да тръгваме от този град – отбелязва Шабанов, – няколко души от младежите ни събраха помощ и на всеки от нас дадоха по 20 гроша. Като натоварихме колата и тръгнахме, мнозина от младежите ни изпратиха до края на града и се върнаха назад, защото вече стана късно и крепостта се затвори.“ Заточениците стигнали до Ларнака и там трябвало да чакат още три дни, докато дойде корабът. Трябвало да си намерят ханче, където да преспят. Тукашните хора им отговорили, че в града няма такова. Когато обаче разбрали, че са българи и християни, ги завели при църквата „Св. Лазар“ и им дали стаи, за да могат да си починат. Прекрасните отношения между българите и кипърските гърци се запазват до днес и много нашенци намират работа там. В това с проф. Павлов се убеждаваме лично в самолета, препълнен с български работници, изкарващи си прехраната на Острова на богинята на любовта Афродита.   Св. Лазар пази Ларнака и Кипър През първата половина на ХІІІ в. на Острова на Афродита се развихря истинска строителна треска. Кралете викат най-добрите майстори от Париж, за да строят замъци, църкви и манастири. Въпреки турските безчинства в ХVІ в. днес са оцелели крепости като Св. Иларион и Колоса, катедрали като „Св. Николай“ във Фамагуста“, „Св. София“ в Никозия и „Св. Богородица“ в Кити, манастири като Белапаис до Кирения.   Готическите архитектурни бисери на Кипър В Ларнака се пази ценна християнска светиня. Става дума за мощите на праведния Лазар от Витиния, когото Христос възкресява на четвъртия ден след смъртта му. През ІХ в. неговите мощи са открити в днешна Ларнака и са пренесени в Константинопол. На това място е построена красива църква, която е почитана и от кръстоносците. През 1972 г. под пода й са намерени още кости и се оказва, че не цялата реликва е пренесена във византийската столица.", "date": "2019.01.12", "title": " “Мисия България” акостира на острова на Афродита\t\t\t"}
{"url": "https://trud.bg/%d0%b3%d0%b5%d0%bd-%d1%88%d0%b8%d0%b2%d0%b8%d0%ba%d0%be%d0%b2-%d0%b0%d0%bb%d0%ba%d0%be%d1%85%d0%be%d0%bb%d0%bd%d0%b8-%d0%bf%d1%80%d0%be%d0%b1%d0%b8-%d0%be%d1%82-%d0%b2%d0%be%d0%b9%d0%b2%d0%be%d0%b4/", "text": "Циганският въпрос е изключително дълбочинен и многопластов, той е от последните 30 години. Проблемът с гетата е цирей, който от ден на ден расте. Всеки подобен инцидент ескалира и ще избухне огромен катаклизъм в обществото, ако нашите политици не вземат мерки. Това заяви генерал Димитър Шивиков, бивш началник на 68-ма бригада от Българската армия, по   след побоя на двама цигани над командос във Войводиново. Той потвърди, че ефрейтор Валентин Димов вероятно ще бъде изписан от болницата в сряда. Относно версията за употреба на алкохол от страна на ефрейтора генералът каза: „Аз съм извън активна служба, работя в частна фирма, има досъдебно производство, извършват се следствени дейности. Вчера на митинга във Войводиново попитах: „Колега, има ли алкохолна проба и какви са резултатите.“ Отговориха ми, че има и пробите са отрицателни, включително и на двамата нападатели“, заяви генералът. „Какво има на видеозаписите, кой съм аз да ми предоставят – но аз се доверявам на публикуваното във Фейсбук от семейството с ужасяващата гледка как двамата бабаити ритат във главата ефрейтора Митов“, каза Димитър Шивиков. По въпроса за циганите, той изтъкна, че „когато са откъснати от своята естествена среда, тези хора се приучават да живеят с общоприетите порядки в обществото. Онази програма от онова време приключи с тоталната промяна в българското общество и те си продаваха апартаментите и се връщаха в гетото“, припомни той. „Търпението на народа е на ръба си, усетих го вчера на митинга – възрастни хора идват да ми целуват ръцете: кой съм аз?“, предупреди генерал Шивиков.  ", "date": "2019.01.12", "title": " Ген. Шивиков: Алкохолни проби от Войводиново има и са отрицателни, включително на нападателите"}
{"url": "https://trud.bg/%d0%b6%d0%be%d1%80%d0%b6-%d0%b1%d0%b0%d1%88%d1%83%d1%80-%d0%b7%d0%b0%d1%82%d1%80%d1%83%d0%bf%d0%b2%d0%b0-%d0%b5%d0%bc%d0%b8%d0%bb%d0%b8%d1%8f-%d1%81-%d1%86%d0%b2%d0%b5%d1%82%d1%8f/", "text": "Семействата им заедно по празниците Фолк певицата Емилия продължава да лети на крилете на любовта, а нейният съпруг не спира да я обсипва с цветя и да прави за нея романтични жестове. Наскоро блондинката се похвали с последователите си в социалните мрежи с огромен букет от 101 рози, който Жорж й подарил по време на тяхната ски екскурзия. Докато двамата хапвали десерт той я изненадал с романтичния жест и накарал много от дамите в заведението да завидят на Емилия за сладкия жест. По всичко личи, че загубата на сина на Башур – Феди, който загина при катастрофа, е направил двамата влюбени още по-сплотени. По празниците Емилия сподели снимки, на които е заедно с двете си деца и дъщерята на Жорж, както и цялото му семейство.", "date": "2019.01.12", "title": " Жорж Башур затрупва Емилия с цветя\t\t\t"}
{"url": "https://trud.bg/%d0%b7%d0%b0%d0%b5%d0%b2-%d0%be%d0%b1%d0%b5%d1%89%d0%b0-%d1%81%d0%bb%d0%b5%d0%b4-%d0%b8%d0%bc%d0%b5%d1%82%d0%be-%d0%bd%d0%b0%d1%80%d0%b5%d0%b4-%d0%b5-%d0%b8%d0%ba%d0%be%d0%bd%d0%be%d0%bc%d0%b8%d0%ba/", "text": "След името, наред е икономиката. Това обяви премиерът на Македония Зоран Заев на пресконференция. Ден след гласуването на конституционните промени, Заев благодари на депутатите за голямото и отговорно решение, съобщава македонската редакция на  “Свободна Европа“ . „Да приемем Преспанското споразумение означава да оставим горчивината в миналото и с гордост да погледнем в бъдещето, ние написахме история и отворихме страниците на бъдещето“, каза Заев. По думите му, Северна Македония ще се присъедини към НАТО и ЕС като пълноправен член. И като техен член ще бъде гарантирана сигурността и стабилността на страната ще получи икономическа сила. „Решението в парламента е решение срещу изолацията, несигурността и бедността, решение, което дава на младите хора силата да бъдат рамо до рамо с европейските връстници“, посочи Зоран Заев. Той очаква споразумението да бъде ратифицирано от гръцкия парламент, а след това Гърция да подпише Протокола за присъединяване към НАТО, за да стане Македония 30-тата членка на Алианса. По думите на Заев, с разрешаването на спора с Гърция страната му вече няма открити въпроси със съседите си. „Създадохме модел за разрешаване на спорове, който спечели симпатиите на международните партньори“, каза министър-председателят. Той обеща стартирането на нова кампания за икономически реформи, за по-добър живот, по-добри възможности и справедливо общество. Министър-председателят се обърна към опозицията, поиска от тях постоянно да напомнят на властите за техните отговорности, но и опозицията не трябва да пречи неоснователно и да бъде отговорна, според премиера.", "date": "2019.01.12", "title": " Заев обеща: След името, наред е икономиката"}
{"url": "https://trud.bg/%d0%b0%d1%80%d0%b0%d0%b1%d0%b8%d1%81%d1%82%d1%8a%d1%82-%d0%bf%d1%80%d0%be%d1%84-%d0%b2%d0%bb%d0%b0%d0%b4%d0%b8%d0%bc%d0%b8%d1%80-%d1%87%d1%83%d0%ba%d0%be%d0%b2-%d0%bf%d1%80%d0%b5%d0%b4/", "text": "Президентът Тръмп обяви в края на миналата година, че е заповядал на американските военни да се изтеглят от Сирия, където подкрепяха действията на опозицията и на кюрдските части за народна защита (IPG). В същото време в Близкият изток започна сформиране на нови странни коалиции. Саудитска Арабия и Египет, започнаха да виждат в лицето на сирийския президент Башар Асад съюзник. Турция, Катар и Иран се опитват да привлекат на своя страна Ирак и да се превърнат в основен опонент на Саудитския съюз. Идва ли краят на войната? Кой печели от тези геопоплитически разломи? И къде е ролята на Русия в тази кървава война? – Съвсем наскоро публикувахте статия, в която съобщихте за един значителен разлом в Близкия изток – оформянето на две супер коалиции. Кои са те и какво следва от това развитие на събитията, професор Чуков? – Имаме няколко поредни много значими събития в Близкия изток, които много поляризираха настроенията и респективно стимулираха планирането и преструктурирането на блокове в Близкия изток. На първо място това е през 2017-а година прекъсването на дипломатическите отношения между Катар от една страна и ОАЕ, Бахрейн, Египет и Саудитска Арабия от друга страна. Така за първи път се оформиха ясно двата блока. Зверското убийство на саудитския журналист Хашоги миналата година стимулира това много силно разцепление в региона. От едната страна са тези четири държави, които имат много солидна позиция и влияние в арабския свят. От друга страна Катар, която се опита да мобилизира и да привлече привърженици на своя страна в региона, най-вече и респективно да спечели привърженици и извън региона, основно на американска територия. На идеологическа основа Катар много добре започна да взаимодейства с Турция и в някаква степен с Иран. А след смяната на властта в Багдад се опитва да привлече и Ирак на своя страна. Преди изборите се опита да привлече Сирия, но очевидно това не стана и се преориентира към Ирак. – Как повлия това разцепление на сирийския конфликт? – Вместо да премине към лагера на Катар, както се очакваше, Башар Асад се преориентира към саудитския лагер. Причината е, че Турция е възприемана като много по-голяма заплаха за тези четири страни, които споменах. Първият блок можем да го наречем „Анти – Мюсюлмански братя“. Бахрейн, Египет и Саудитска Арабия обявиха тази организация за терористична. Тя обаче е на почит в Катар и Турция. Другата линия, по която двата блока се разделят е оста араби и неараби, които искат да доминират в мюсюлманския свят. – Става дума за Иран и Турция. – Да. Така че тази силна поляризация задейства редица събития, на които бяхме свидетели в края на миналата година. Те ще обуславят и развитието на събитията оттук нататък в региона. – Как това оформяне на два антагонистични блока ще повлияе върху конфликта в Сирия? Ако Рияд и Кайро са зад Башар Асад, това означава, че ще получи огромна подкрепа в лицето на арабския свят. САЩ се оттеглят, а Турция не би оставила съдбата на кюрдските райони без контрол. Какво се очаква? – Съществуването на заплахата от „Ислямска държава“ успя да събере за каузата значителен брой знамена. След номиналния й разгром, защото за пълен разгром не бихме могли да говорим, се появиха старите конфликти. Пълният разгром е невъзможен, защото и сега продължават да се стичат доброволци, включително от Европа и САЩ към „Ислямска държава“. Тя обаче не е този фактор, който беше в началото на войната. Тогава тя контролираше над 300 хиляди квадратни километра територии… – Колкото три Българии… – … Да, точно. Сега, когато тази заплаха много силно отстъпи назад, в тази компактна и видимо хомогенна антитерористична коалиция се появиха търкания и противоречия. На първо място това е отношението към Иран. – Получава се доста интересно. Всъщност победата над „Ислямска държава“ в огромна степен се дължи на Иран, защото нейните войски бяха на терен. Сирия нямаше да съществува вече, ако не бяха Русия и Иран. В същото време Иран и Турция вече са съюзници, но Турция не ще и да чуе за Башар Асад. И с това абсурдите май не спират? – Така е. Просто изплуват противоречия, които са толкова сложни, които са толкова заплетени, че ние дори не можем да влезем в тяхната логика. Можем да кажем, че „Ислямска държава“ произведе консенсус между всички в региона. Сега, когато силата й е ограничена, се слиза на по ниско ниво и изникват тези противоречия. Например влиянието на Иран вече притеснява мнозина в Близкия Изток. – Защо според вас САЩ се изтеглят от подкрепа си за сирийските кюрди? – Самото понятие „сирийски кюрди“ също не е хомогенно. Американските военни имат чудесни взаимоотношения на военно ниво с кюрдите и на административно-гражданско ниво, но на политическо ниво – не. Това първо пропукване се появи още през декември. САЩ установиха, че формулата „Астана“ (срещата на върха между Иран, Турция и Русия в казахстанската столица, б. р.) реално монополизира политическия процес в Сирия. Виждайки това, те се опитаха да сложат кюрдите на масата за преговори, тоест те да намерят своето място в очертаващата се политическа картина, която е следната: правителство в Дамаск, подкрепяно от Русия и Иран, и опозиция, чийто център е Рияд, но реално гарантирана от Турция. Предложението към кюрдите беше да поделят властта с една опозиционна организация, с която си гарантираха една трета от масата на преговорите. Те обаче трябваше да допуснат в Северна Сирия пешмерга – това е кюрдска войска, обучена от иракския кюрдски лидер Месут Барзани. Ето с три субекта ще трябва да управлявате Северна Сирия. Таза идея се провали и по такъв начин кюрдите от Частите за народна защита отрязаха пътя си за легитимация. Затова и в туитовете на Тръмп си пролича неговия гняв. Там имаше едно изречение, на което малко се обърна внимание. То гласеше горе-долу, че няма да се пролива американска кръв, особено за хора, които не зачитат помощта, която САЩ дават. Оттеглянето на САЩ от Северна Сирия подсили апетитите на Турция за завземането на тази една трета от територията, която беше под контрола на Вашингтон. – Доколко е вероятно Турция да влезе със сила в тези райони, така както направи с операция „Маслинова клонка“? – Ето тук вече е голямото надлъгване. Буквално тези дни излезе новината, че ще се прави всичко възможно да бъде накаран Тръмп да преосмисли решението си. Това, което стана ясно от посещението на съветника Джон Болтън в Турция е, че в най-лошият случай изтеглянето ще продължи поне четири месеца. Това може да бъде напълно достатъчно време за кюрдите да се договорят с Русия и респективно със силите на Башар Асад. По този начин в този район ще влязат сили, с които кюрдите не искат и не биха се били. Нещо подобно се случи в Манбидж. Ако трябва да бъдем честни, на политическото ниво се договаря едно нещо, а другото – експертното. На военно-техническото се оказва, че или не може да се случи договореното или среща сериозна съпротива. Ако погледнем как реагираха военните, ще разберем за какво става въпрос. Генерал Матис си подаде оставката, специалният пратеник на Държавния департамент в антиджихадистката коалиция – Брет Макгърк – също подаде оставка. От другата страна Турция уволни няколко генерали, които забавиха нахлуването в Манбидж. Много символично беше и уволнението на командващия Втора армия на Турция. Това е армията, която води реалните бойни действия срещу ПКК в Сирия. Командващият си подаде оставка, защото му е ясно, че ако се извърши мащабна инвазия в кюрдския триъгълник, турската армия ще понесе огромни загуби в жива сила. – Ясно ли е колко души са загубили турците след инвазията си в Северна Сирия? – Според данни IPG за миналата година 2422 души са били убити в редиците на турските въоръжени сили и техните милиции. Това е огромна цифра. Ако Турция нахлуе в опразнените територии от САЩ, това ще доведе до огромни жертви и сред военни и сред цивилни. Това автоматично означава и нова бежанска вълна. Това е и причината висшите военни да отказват подобно развитие. Те се оказаха по-реалистично мислещи от политиците. Тръмп обаче трябваше да изпълни това свое предизборно обещание, защото през следващата година той влиза в нова кампания. За Ердоган войната засилва национализма, а той му е нужен на предстоящите местни избори, които са изключително важни за него. Дори ограничена военна интервенция в Сирия, по предлог, че се борят срещу кюрдски терористи, ще увеличи подкрепата за партията на Ердоган. Поради тази причина кюрдите предпочитат вече да преговарят с Дамаск и единственият залог е дали ще успеят да запазят автономията си. Много са залозите, в които имаме асиметрична логика. – Превръща ли се Русия в служебен победител, след изтеглянето на САЩ от Сирия? – При всички случаи Русия е победител. В случай, че сирийската армия и правителството на Башар Асад и кюрдите се договорят, руснаците са победители, защото ще изпълнят обещанието си, че Асад ще върне суверенитета по цялата територия на Сирия. Ако това не стане, отново са победители. – Защо? – Ето тука можем да говорим за йерархизация на целите. Това във външната политика се нарича диференциация. Русия желае на всяка цена тези тактически позитивни отношения, които придоби с Турция, да се превърнат в стратегически. А това вече се говори и в Анкара, че Русия вече е стратегическия партньор. Затова, ако пред Русия стои избор чия страна да вземат – на кюрдите или Турция, няма да има и дискусия. При дадената ситуация имаме печеливша страна и това е Русия. Каквото и да означава това. – Какво означава за световната политика такъв мощен блок – Русия, Иран, Турция и Катар? – Русия не би се ангажирала с такъв блок. Но ако се върнем в началото на разговора, напрежението между тези два блока – Иран, Труция и Катар от една страна и Саудитския блок от друга страна, възможността от конфликт нараства. Ако привличането на Сирия към Саудитския блок се окаже успешно и Дамаск се върне в Арабската лига, то е напълно възможно на северната граница на Сирия да видим военни от Египет, военни от Обединените арабски емирства, каквито новини се прокраднаха. Всичко е въпрос на политика. – В заключение войната в Сирия скоро няма да свърши. Така ми изглежда. – Няма как. Да кажем, че войната ще свърши, е меко казано несъстоятелно. Така или иначе динамиката е толкова голяма, че нищо не е окончателно. Противниците от вчера се превръщат в съюзници днес и обратното. Никой не може да гарантира какво ще се случи утре. Сирия се превърна през последните години в лаборатория на великите сили, дори и на проксисата, които действат и на територията на Европа, а на Балканите още повече. Ние като държава трябва да си направим извода какви са лабораторните комбинации. – Казвате, че това, което се случва в Сирия, може да се случи и тук на Балканите? – През 2105-а, по време на посещението на Путин в Техеран, президентът на Иран – Хасан Рохани буквално заяви: „Ако моделът в Сирия се окаже успешен, то същият този модел може да бъде задействан и в Източна Европа.“ Тогава бях много изненадан по отношение на това, че го казва ирански политик. Гледайки обаче съдбата на Западните Балкани, битката за Западните Балкани, си мисля, че има някаква зрънце рационалност в начина, по който мисли Рохани. – Има ли реална заплаха САЩ да потърси реванш от Русия за Сирия в клокочещия конфликт между албанци и сърби? Ние сме свидетели на това как Косово обяви създаването на собствена армия, в разрез с решението на СС на ООН и поетите ангажименти на Прищина. Пада границата между Албания и Косово и сякаш се върви към форма на обединение, което ще бъде неприемливо за съседите на Албания. А Албания е натовска държава. Какво ще се случи? – Това, което показва близкоизточния конфликт е, че двете големи сили – Русия и САЩ нямат нито един открит директен конфликт. Да, има словесни престрелки, обвинения, всякакъв тип политически негативен интрументариум, но на терен предпазните механизми между военните винаги са сработвали. Така че очевидно ще се търси някаква пресечна точка, някакво примирение на терен, така че да се избегне реален конфликт. Между косоварите и сърбите има много исторически натрупвания, които само времето може да излекува. Времето и конкретните материални и политически обстоятелства, които в конкретния смисъл се изявяват в примамливото членство в Европейския съюз. За съжаление политиката на Европа я няма никаква. Нашият гост  Професор Владимир Чуков е арабист, университетски преподавател и учен в областта на политиката на Близкия Изток и исляма. Роден е 22 април 1966 г. в Атина, Гърция. Учи във френския колеж в Тунис, в последствия завършва френската гимназия в София. Дипломира във Факултета по обществени науки в Дамаския университет в Сирия. Преподавател в редица висши учебни заведения в България. Последната му книга се казва “Не-Ислямска държава” и е едно от най-задълбочените изследвания на групировката в света.                        ", "date": "2019.01.12", "title": " Арабистът проф. Владимир Чуков пред „Труд”: При всички случаи Русия е победител в Сирия\t\t\t"}
{"url": "https://trud.bg/%d0%b7%d0%b0-%d0%b8%d0%b7%d1%82%d1%80%d0%b5%d0%b1%d0%b8%d1%82%d0%b5%d0%bb%d0%b8%d1%82%d0%b5-%d0%b1%d0%b5%d0%b7-%d0%b5%d0%bc%d0%be%d1%86%d0%b8%d0%b8/", "text": "Ние българите разбираме много от футбол. Общо взето всеки втори мъж може да бъде треньор на националния отбор по футбол, поне ако слушаме коментарите им. Разбираме и от изтребители, стана ясно тези дни. На терен имаме два отбора. Единият скандира „Ф-16!“ и който не е с нас е рубладжия, изменник и не мисли за стратегическите български интереси. Не се очертава война нито с Гърция, нито с Турция, нито със Сърбия, нито с Румъния и недай си боже в никакъв случай с онези лудите отвъд Черно море с многото ракети. Някой ще каже „А трябват ли ни изобщо изтребители?“ Не знам.  Тъй като не се е родил държавникът, който ще закрие българските Военно-въздушни сили, безусловно към днешна дата ще приемем, че да, имаме нужда от ВВС и те трябва да бъдат съвременни. И сега да разгледаме хронологията в най-общи линии и фактите. Ще пропусна предисторията, че е много дълга и така стигаме до края на предишното правителство на ГЕРБ, когато вече беше задействан конкурса за нови изтребители. На финала останаха португалски Ф-16 втора ръка, които винаги съм наричал горубленски, защото бяха практически по-стари от сегашните МиГ-29 и възможно най-стария модел – блок 15. Останаха италианските „Юрофайтер“ (втора ръка) и шведските „Грипен“. Правителството подаде оставка и процедурата приключи по време на служебното правителство, което обяви новите „Грипен“ за избор на военно-техническата комисия. Кабинетът на Огнян Герджиков остави политическия избор на парламента. Шефът на парламентарната група на ГЕРБ – Цветан Цветанов, веднага обяви конкурса за опорочен и се задейства нова процедура. Новият министър на отбраната Красимир Каракачанов заложи на прозрачността. Обяви, че няма да харчи пари за самолети втора ръка и че условията ще са абсолютно ясни. Парламентът одобри рамката, предложена от правителството. Там имаше няколко много ясни условия: самолетите да са нови, да бъдат доставени до две години, след подписване на договора, моделът да е на въоръжение поне в една държава, да има възможност за икономическо сътрудничество, сиреч да се отворят работни места за българи. Няма смисъл да разглеждаме другите две оферти, защото така или иначе спорът е между „Ф-16“ и „Грипен“.  В крайна сметка какво се получи. СААБ, производителите на шведските грипени, предложиха 10 вместо 8 бройки изтребители, при това доста под рамката от милиард и половина лева. Разсрочено плащане, доставка до 18 месеца след подписване на договора на самолети, като през това време ще има обучени български екипажи. Цената на експлоатация на „Грипен“ е почти два пъти по-ниска от тази на конкурентите. Ер полисингът можеше да започне до 18 месеца след сключване на договора. СААБ предложиха и създаването на център за поддръжка и ремонт на „Грипен“ в България, което щеше да отвори 500 работни места и бизнес за десетилетия напред. Отделно ни подаряват и два хангара, които също са доста скъпи.  Какво имаме от другата страна? Имаме осем Ф-16 на цена превишаваща, според това, което изтече в публичното пространство с 300 млн. повече лева над рамката. Не е ясен срокът на доставка на американските изтребители, тъй като заводът тепърва започва да се строи. Преди „Локхийд Мартин“ трябва да доставят изтребители на Бахрейн и Словакия. Реалистично ние не можем да очакваме доставка на самолети по-рано от пет години, но най-вероятно през 2025-а. Плащането не може да бъде разсрочено. От тази гледна точка резултатът би следвало да е ясен. Още преди да се обяви избора на военно-техническата комисия, от САЩ започнаха да валят благодарности и оптимизъм за бъдещата покупка на Ф-16.  Никак не беше изненада, че в последния работен ден преди Коледа, комисията се произнесе в полза на Ф-16.Съветникът по национална сигурност Джон Болтън онзи ден ни благодари за 4 хиляди работни места, които ще се открият в САЩ, благодарение и на нас.  След това дебатът се подмени. Започна да се говори не за конкурс, а за стратегически избор. Тезата бе, че който е против Ф-16 е против НАТО и изборът на „Грипен“ би бил в полза на Русия. За да има стратегически избор, трябва да има политическа воля. Факт е, че САЩ са построили у нас три писти и инфраструктура, която веднага може да поеме Ф-16. Факт е, че благодарение на тях войската ни тренира реално. Има възможност да ни предоставят предварително стари Ф-16, докато се построят новите. Може. Защо обаче управляващата коалиция, начело с ГЕРБ реши да прави конкурс? Защо, ако изборът е стратегически и предрешен? Защо тръгна да кани в конкурс държави като Италия и Швеция, ако знае, че изборът няма да е на база качества. На база качества и на база условия, офертата на Ф-16 не отговаря поне на четири важни условия – цена, доставка, работни места и да бил на въоръжение поне в една държава. Нормално е шведите да се меко казано ядосани.  Условията на конкурса не са писани от Румен Радев, а сред депутатите има достатъчно ВВС-експертиза. Ако се прави стратегически избор, един човек казва „Това е изборът ни!“, прави консенсус, или удря по масата с всички последици от това. За такава воля не е нужна виагра. Над 4 хиляди Ф-16 са произведени досега Ф-16 „Fighting Falcon“ („боен сокол“) е американски самолет, разработен от General Dynamics през 70-те години на 20 век. В началото на 1970-те години ВВС на САЩ обявяват конкурс за нов реактивен изтребител, който да допълни Ф-15 „Eagle“. Първият изпитателен полет на прототипа Модел GD401, обозначен от ВВС на САЩ като YF-16, е осъществен инцидентно на 20 януари 1974 г. – при засилване по полосата прототипът се оказва във въздуха и на изпитателя Фил Арчър не му остава друго, освен да направи един почетен кръг и след 6 непредвидени минути полет да се приземи благополучно. Първият предсериен Ф-16 излита на 8 декември 1976 г. Серийното производство на самолета започва през 1978 г. Произведени са над 4 хиляди бройки.              ", "date": "2019.01.12", "title": " За изтребителите – без емоции\t\t\t"}
{"url": "https://trud.bg/%d0%b4%d0%b6%d0%b0%d0%bc%d0%b1%d0%b0%d0%b7%d0%ba%d0%b8-%d0%b3%d0%b5%d1%82%d0%b0%d1%82%d0%b0-%d1%82%d1%80%d1%8f%d0%b1%d0%b2%d0%b0-%d0%b4%d0%b0-%d0%b1%d1%8a%d0%b4%d0%b0%d1%82-%d1%80%d0%b0%d0%b7/", "text": "Държавната администрация не желае да се справи с проблема с гетата. Това каза заместник-председателят на ВМРО и евродепутат Ангел Джамбазки пред „ „. „Незаконните цигански катуни трябва да бъдат премахнати. Трябва да бъдат съборени и отнети тези огромни имения на бароните. Трябва да бъде разрушено гетото. Има липса на справедливост в обществото, има малки наказания, има гетоизация и това трябва да бъде прекратено, защото чупи самата основа на българското общество”, каза той. Джамбазки заяви, че от ВМРО са събрали необходимата документация за десетки къщи и палати на барони. „Отиваме при бароните. За десетки къщи и палати на барони съм извършил всичко, което е необходимо като административна дейност – питал съм НАП, Прокуратура, ДНСК, Агенция по приходите, но отговорите са безумни, те са измиване на ръцете. Сега вече ги имаме всичките и започваме да ги показваме”, заяви той. Според него премахването на незаконните постройки във Войводиново трябва да бъде повод да се продължи решаването на проблема по този начин. „За да не каже някой, че това е отмъщение, сега трябва да се отиде при бароните и трябва тяхното имущество да бъде отнето, за да започне действително решаването на циганския въпрос. Това трябва да продължи”, подчерта Ангел Джамбазки. Евродепутатът коментира и протеста на българските превозвачи и техните колеги от Литва, Полша и Унгария в Брюксел против т.нар. Пакет „Макрон”. Според Джамбазки не е постигнат успех: „Да кажем, че отложихме лошо решение, но това е, което можехме да направим в този момент. Истината е, че българските правителства са проспивали този въпрос, поради комплекса да слушаш „Големия брат” по червения телефон. Навремето слушаха Съветския съюз, сега слушат Брюксел. Политическата логика и честност изисква пакетът да бъде изтеглен и преосмислен в новия състав на следващия Европейски парламент”. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com      ", "date": "2019.01.12", "title": " Джамбазки: Гетата трябва да бъдат разрушени, както и огромните имения на барони"}
{"url": "https://trud.bg/%d0%bf%d0%b0%d1%80%d0%b0%d0%bb%d0%b8%d0%b7%d0%b0%d1%82%d0%b0-%d0%bd%d0%b0-%d1%80%d0%b0%d0%b1%d0%be%d1%82%d0%b0%d1%82%d0%b0-%d0%bd%d0%b0-%d1%84%d0%b5%d0%b4%d0%b5%d1%80%d0%b0%d0%bb%d0%bd%d0%b8%d1%82/", "text": "Парализата на американската федерална администрация официално стана най-продължителната в американската история. Тя вече продължава 22 дни, предадоха световните агенции. През уикенда не се очаква да има преговори за намиране на изход от ситуацията, отбелязва Асошиейтед прес. Така че парализата навлиза в четвъртата си седмица. Най-дългата парализа досега беше тази от 21 дни през 1995-1996 г. по времето на президента Бил Клинтън, допълва ДПА. В двата случая до парализа се стигна след спор относно разходите на правителството. Настоящата парализа е фокусирана около искането на Доналд Тръмп към Конгреса да одобри 5,7 милиарда долара финансиране за изграждането на стена по границата с Мексико. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.01.12", "title": " Парализата на работата на федералните институции е най-дългата в историята на САЩ"}
{"url": "https://trud.bg/%d0%b0%d0%b2%d1%82%d0%be%d0%b1%d1%83%d1%81-%d1%81%d0%b5-%d0%b1%d0%bb%d1%8a%d1%81%d0%bd%d0%b0-%d0%b2-%d1%81%d0%bf%d0%b8%d1%80%d0%ba%d0%b0-%d0%b2-%d0%be%d1%82%d0%b0%d0%b2%d0%b0-%d1%82%d1%80%d0%b8%d0%bc/", "text": "Двуетажен градски автобус се блъсна в спирка в Отава по време на час пик вчера и властите в канадската столица съобщиха, че трима души са загинали, а 23-ма са ранени, предаде Асошиейтед прес. Кметът на града Джим Уотсън уточни, че двама от загиналите са пътници от автобуса, а третият е бил на спирката. Инцидентът е станал в 15,50 ч. местно време на станция Уестбъро в западен квартал на Отава. Началникът на полицията Шарл Бордело съобщи, че жената-шофьор на автобуса е задържана и полицията все още разследва причината за инцидента. На мястото са пристигнали около 30 линейки. В градската болница са приети девет пациенти в критично състояние. На снимки в Туитър се вижда, че покривът на навеса на спирката се е врязал във втория етаж на автобуса. Той побира 90 пътници – седящи и правостоящи.  Катастрофата доведе до големи задръствания. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.01.12", "title": " Автобус се блъсна в спирка в Отава, трима загинаха и 23 са ранените (СНИМКИ и ВИДЕО)"}
{"url": "https://trud.bg/infiniti-%d0%bf%d0%be%d0%ba%d0%b0%d0%b7%d0%b0-%d0%ba%d0%b0%d0%ba-%d1%89%d0%b5-%d0%b8%d0%b7%d0%b3%d0%bb%d0%b5%d0%b6%d0%b4%d0%b0-%d0%bd%d0%b0-%d1%82%d0%be%d0%ba/", "text": "Infiniti разпространи първите снимки на концептуалния електрически SUV, който ще бъде представен за първи път на изложението в Детройт през следващата седмица. Студията QX Inspiration разкрива дизайна, с който ще се отличава електрическата гама на японския премиум производител. Правят впечатление по-ъгловатите и остри форми, които заменят заоблените линии. Много ефектни за тесните фарове и новата трапецовидна решетка, върху която се намират осветена емблема и осветен надпис Infiniti. Концептът няма дръжки на вратите и странични огледала, които са заменени от малки камери. Покривът се снижава в задната си част, придавайки на SUV каросерията силует на спортно купе.", "date": "2019.01.12", "title": " Infiniti показа как ще изглежда на ток\t\t\t"}
{"url": "https://trud.bg/%d0%ba%d0%be%d0%bc%d0%b0%d0%bd%d0%b4%d0%b8%d1%80%d1%8a%d1%82-%d0%bd%d0%b0-%d0%bf%d1%80%d0%b5%d0%b1%d0%b8%d1%82%d0%b8%d1%8f-%d0%b2%d1%8a%d0%b2-%d0%b2%d0%be%d0%b9%d0%b2%d0%be%d0%b4%d0%b8%d0%bd%d0%be/", "text": "Пребитият във Войводиново ефрейтор Валентин Димов е в добро състояние вече и ще бъде изписан до два-три дни. Това съобщи пред   неговият командир бригаден ген. Явор Матеев. По думите му ефрейтор Димов има силен дух и силно тяло, и се възстановява бързо. Във Войводиново вчера се проведе най-масовият протест в подкрепа на пострадалия военен. Той беше пребит на 6 януари – Богоявление, от двама млади роми заради забележка на улицата. На въпроса как могат двама младежи да пребият военен ген. Матеев отговори, че всеки – и най-подготвеният, може да изпадне в ситуация, в която не може да се защити. Ефрейтор Димов е участвал в операции и мисии зад граница – парашутист е, а в момента е на длъжност снайперист. До края на месеца ще бъде произведен в младши сержант. В село Войводиново вчера се проведе най-мащабният протест в негова подкрепа. Събраха се бивши и настоящи офицери, както и много граждани. Имаше очакване за участието на повече колеги на Димов и слухове, че е имало нареждане да не се включат. Не съм давал устни или писмени забрани на никого за това как да се държи в конкретната ситуация, обяви ген. Матеев. В селото ще продължат мирните протести, продължава и събарянето на незаконните постройки в ромската махала, каза кметът на Войводиново Димитър Тосев. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.01.12", "title": " Командирът на пребития във Войводиново командос: Валентин Димов ще бъде изписан до 2-3 дни от болницата"}
{"url": "https://trud.bg/%d1%82%d1%80%d1%83%d0%b4-%d1%83%d0%b8%d0%ba%d0%b5%d0%bd%d0%b4-%d0%b5%d0%b4%d0%b8%d0%bd-%d0%b2%d0%b5%d1%81%d1%82%d0%bd%d0%b8%d0%ba-%d0%b7%d0%b0-%d0%b4%d0%b2%d0%b0-%d0%b4%d0%bd%d0%b8-4/", "text": "Тази събота и неделя: Кейт Босуърт: Не мога без книги От топмодел до сериозна актриса.             Найден Шейтанов: Сексуалната философия на българина Студията излиза през 1932 г. в сп. „Философски преглед“. Марксистите не могат да му простят, че не се позовава на „Еротика и социализъм“ от Димитър Благоев. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.01.12", "title": " Труд Уикенд – един вестник за два дни"}
{"url": "https://trud.bg/%d0%ba%d0%bc%d0%b5%d1%82%d1%8a%d1%82-%d0%bd%d0%b0-%d1%81%d0%be%d1%84%d0%b8%d1%8f-%d0%bf%d1%80%d0%be%d0%b1%d0%bb%d0%b5%d0%bc%d1%8a%d1%82-%d1%81-%d1%84%d0%b8%d0%bd%d0%b8%d1%82%d0%b5-%d0%bf%d1%80%d0%b0/", "text": "Кметът на София Йорданка Фандъкова пожела успех на Пловдив, който от днес официално става европейска столица на културата за 2019 г. По повод тежките метеорологични условия и снеговалежите в София, Фандъкова обясни пред  , че почистването на града е денонощна задача, като на този етап няма проблеми с движението. Следим с джипиес почистването в реално време, колегите и аварийните дирекции са непрекъснато на терен, допълни кметът. Решаването на проблема със замърсяването на въздуха в София безспорно е сред основните приоритети, категорична беше Фандъкова. „Полагаме максимални усилия въздухът в София да става все по-чист. Проблемът с фините прахови частици остава в определени дни, замърсяването е сериозно“, каза тя. Никоя институция обаче не може да се справи сама с този проблем, трябва да се включат всички, както и самите граждани, призова кметът. „Подобрихме обществения транспорт, за да имат хората алтернатива с нови автобуси, трамваи, метро. Настоявам да бъде инкриминирано горенето на отпадъци – това е забранено и сега, нормите обаче са административни и не водят до нужния ефект“, заяви Фандъкова. Инициативата ни да има стандарти за въглищата и дървата – по-ниско съдържание на пепел и сяра във въглищата, а дървата да са по-сухи, беше подкрепена от НС, обясни кметът. „Безвъзмездно ще предоставим възможност повече от 1/3 от домакинствата да сменят своята отоплителна инсталация с по-екологична – ще получат климатици или печки на пелети. Затова обаче са нужни кампании, убеждаване, надявам се че ще имаме подкрепата на хората. Плановете ни са 20 000 домакинства в следващите 2-3 години да сменят отоплителната си инсталация“, каза още Фандъкова. Безспорно, най-много хора палят отпадъци в ромските махали на София, призна градоначалникът. Най-голямо усилие полагаме в район „Красна поляна“, успяхме да съборим два от блоковете на т.нар. Виетнамски общежития, които създаваха изключителни проблеми, допълни кметът. Фандъкова коментира и проблемата тема с въвеждането на винетки за Северната скоростна тангента, което в крайна сметка отпадна след преговори между АПИ и Столична община. „Ние от години работим в много добра координация с АПИ. За голяма част от софиянци Северната скоростна тангента е градски път, който обслужва пет района. Очакваме тази година да започне разширението и на Южната дъга – от „Младост“ до АМ „Тракия“ и съм убедена, че ще постигнем споразумение с АПИ, заяви Фандъкова. Относно широко коментирания и критикуван в социалните мрежи ремонт на централната столична улица „Граф Игнатиев“, Фандъкова заяви, че не смята започването му за грешка. „Не е грешка, че правим реконструкция на тази улица, която не е извършвана от десетки години. На мен като кмет ми беше неудобно да минавам от там, стърчаха арматури от релсите, да не говорим за настилки и пазара за книги с кашони от банани – мисля че това не е алтернатива за столицата на България. Ремонтът далеч не е само в настилките – преди това там беше подменена канализация на над 100 години, топлопровод. Хората трябва да знаят, че е завършен обектът само в участъка на трамвайните релси. Много важно беше да махнем оградите заради големите неудобства, които изтърпяха търговците и живеещите в района, но настилките по тротоарите и пред църквата „Свети Седмочисленици“ не са готови“, каза тя. Аз съм кметът, който е налагал най-сериозни санкции без да се интересувам коя е фирмата – голяма или малка. Разбира се, че се ядосвам, когато не е направено нещо както трябва, но ще ги връщаме докато не се направи качествено, категоричен е столичният кмет. През последните 10 години София непрекъснато е строителна площадка и това няма как да е по друг начин – ние трябваше да възстановяваме града, призна Фандъкова. 2019 г. ще бъде годината на метрото, ще са готови 48 км. Това са огромни инвестиции, огромни усилия. Най-голямото постижение е, че не спряхме да строим метрото, намерихме възможност да го направим дори със собствени средства, без еврофинансиране, обясни кметът. На въпроса дали смята да се кандидатира за нов мандат на предстоящите местни избори, Фандъкова заяви, че все още е рано да се вземе решение дали ще се кандидатира пак. Ще се коментира въпросът, важно е какво оставяме след нас. Когато имам готово решение, ще го съобщя на всички, допълни кметът.     АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2019.01.12", "title": " Кметът на София: Проблемът с фините прахови частици остава в определени дни, замърсяването е сериозно\t\t\t"}
{"url": "https://trud.bg/%d1%81%d0%b0%d1%89-%d0%b8%d0%b7%d1%82%d0%b5%d0%b3%d0%bb%d1%8f%d1%82-%d0%be%d0%b1%d0%be%d1%80%d1%83%d0%b4%d0%b2%d0%b0%d0%bd%d0%b5-%d0%be%d1%82-%d1%81%d0%b8%d1%80%d0%b8%d1%8f-%d0%bd%d0%be-%d0%bd%d0%b5/", "text": "Американските военни започнаха да преместват несъществено оборудване от Сирия, но засега не изтеглят войски, заявиха служители на отбраната на фона на несигурността относно планираното от Америка напускане на арабската страна, предава АФП. Във времето, откакто даде заповедта и Пентагонът започна да я прилага, самият Доналд Тръмп и членовете на неговата администрация изпращат смесени послания за това, кога може действително да се изтегли войската. Съветникът по националната сигурност на Тръмп Джон Болтън обяви в неделя условията за оттегляне, което изглежда ще забави процеса за неопределено време, пише агенцията. Късно в петък, говорителят на Пентагона Шон Робъртсън заяви, че операция „Наследена решимост“ осъществява организираното изтегляне на сили от Североизточна Сирия в рамките на координирана от американското правителство рамка. “ Оттеглянето, каза Робъртсън, „се основава на оперативните условия на място, включително разговорите с нашите съюзници и партньори и не е предмет на предварителен график“. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2019.01.12", "title": " САЩ изтеглят оборудване от Сирия, но не и войски засега"}
{"url": "https://trud.bg/%d0%bc%d0%b8%d0%bd%d0%b8%d1%81%d1%82%d1%8a%d1%80-%d0%b6%d0%b5%d0%bb%d1%8f%d0%b7%d0%ba%d0%be%d0%b2-%d0%b0%d0%ba%d0%be-%d0%bf%d0%b0%d0%ba%d0%b5%d1%82%d1%8a%d1%82-%d0%bc%d0%be%d0%b1%d0%b8%d0%bb%d0%bd/", "text": "Не трябва насилствено в последния момент да се приема нещо, което не може да се приеме две години, защото разделя Европа. Това каза министърът на транспорта, информационните технологии и съобщенията Росен Желязков пред БТВ. 2017 г. е внесен законодателният пакет от комисията, той е гледан по време на председателството на няколко държави. За 2 години този пакет не събира консенсус в рамките на ЕС, отбеляза министър Желязков. „Причината да се внесе подобен законодателен пакет е следната според тълкуването на комисията – да се подобрят социалните права на шофьорите, да се подобри функционирането на единния пазар, да се повиши конкурентоспособността – нито един от тези прокламирани принципи не е налице“, обясни Желязков и добави, че зад фасадата на този пакет, на втори план седят други намерения. Не е конкурентна тази икономика, която изхвърля по-слабия, който е по-конкурентоспособен за сметка на по-силния, който иска да заеме неговата позиция. Две години този пакет не може да намери своята реализация и последното гласуване показа именно това, добави той. Това, което се случи пред ЕП е прецедент. За първи път от 10 години насам българи, заедно със свои сподвижници в тази кауза от Румъния, Полша и Литва протестират и то не хаотично, за да оказват натиск или въздействие, а с ясно послание за защита на икономическите и социални права на българските превозвачи, както и на превозвачите от периферията на Европа. „Моето посещение в Брюксел не беше с цел да участвам на протеста. Аз щях да отида при тях без значение дали ще ми дадат българския флаг, или ще ме замерят с домати“, каза още Росен Желязков. „Показахме добра политическа култура с евродепутатите, всички бяхме обединени от общото си разбиране, независимо от политическата си принадлежност“, добави той. Държавите, които сме против тези правила, са 30% от населението, 10 от 28 държави са против. Т.е. ние във всеки един от форматите сме малцинство, но в случая успяхме да убедим държави, които не са ни съмишленици, че този пакет не е балансиран и не трябва да се приема. Ние сме в малцинство, мнозинството на всяка цена ще държи този пакет да приключи. Ако пози пакет не бъде приет, това е голям шамар за големите икономики. Нашата цел е да се работи по изградените правила. Ако се спазват правилата, когато 2/3 от предложението е отхвърлено, не трябва да се търсят политически решения, каза още министър Желязков.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.01.12", "title": " Министър Желязков: Ако пакетът „Мобилност 1“ не бъде приет, това ще е голям шамар за големите икономики"}
{"url": "https://trud.bg/%d0%b1%d0%be%d1%80%d0%b8%d1%81%d0%be%d0%b2-%d0%b4%d0%b5%d0%b1%d0%b0%d1%82%d0%b8%d1%82%d0%b5-%d0%b7%d0%b0-%d0%bf%d0%b0%d0%ba%d0%b5%d1%82%d0%b0-%d0%bc%d0%be%d0%b1%d0%b8%d0%bb%d0%bd%d0%be/", "text": "Министър-председателят Бойко Борисов изпрати писма до премиерите на Румъния, Полша, Литва, Унгария и Испания, като им благодари за подкрепата и сътрудничеството по време на преговорния процес по пакета „Мобилност I“. Това съобщиха от правителствената информационна служба. Българският премиер отправя специални благодарности към колегите си Виорика Дънчила, Матеуш Моравецки, Саулюс Сквернелис, Виктор Орбан и Педро Санчес за постигнатите обнадеждаващи резултати от гласуването на 10 януари, по време на което два от трите доклада по пакета бяха отхвърлени в Комисията по транспорт и туризъм в Европейския парламент. Своите искрени благодарности министър-председателят Борисов отправя и към работещите в автомобилния транспорт и шофьорите на товарни автомобили от Румъния, Полша и Литва, които подкрепиха българските превозвачи по време на протестите в Брюксел. В писмата си до петимата европейски лидери министър-председателят Борисов изразява своето съжаление, че първоначалните цели на пакет „Мобилност“ са потънали в хода на дискусиите и национални интереси са надделели над общия европейски подход. Според българския премиер подобни правила не отговарят на социалния дневен ред на Европейския съюз, имат негативно въздействие върху целите по отношение на околната среда и ще oщетят европейската икономика като цяло. Премиерът Борисов изтъква, че европейският превозвачески бизнес, синдикати и всички икономически сектори, които зависят от ефективността на услугите в автомобилния транспорт, наскоро са изразили сходни опасения, подчертавайки, че в края на европейския цикъл ще бъде трудно да се постигне балансирано решение по пакета. Според българския премиер в момента дебатите относно пакет „Мобилност I“ са на кръстопът и все още има шанс да се избегне фрагментацията на единния европейски пазар и да се затвърди разбирането, че „Европа на две скорости“ не е решение. „Въпросите на автомобилния транспорт са прекалено важни за европейската икономика, за да бъдат решавани по спешност“, пише още министър-председателят, като допълва, че следващият Европейски парламент и Комисия трябва да поемат тази отговорност. Премиерът Борисов изтъква, че разчита на своите колеги и на транспортните министри да изразяват високо и на всички нива опасенията си относно правилното функциониране на единния пазар за автомобилен транспорт. От своя страна, след като в петък проведе телефонен разговор с председателя на Европейския парламент Антонио Таяни, българският министър-председател изпраща министърът на транспорта, информационните технологии и съобщенията Росен Желязков в Брюксел, където в понеделник той ще се срещне с Таяни и ще представи всички аргументи на страната ни по темата. „Уверен съм, че съвместните ни усилия ще продължат в рамките на всички европейски институции, за да постигнем по-добри решения за сектора“, пише в заключение министър-председателят Бойко Борисов. По думите му е важно да се предотврати приемането на протекционистки мерки по отношение на автомобилния транспорт в Европа.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.01.12", "title": " Борисов: Дебатите за пакета „Мобилност 1“ са на кръстопът, все още има шанс да се избегне фрагментацията на единния европейски пазар"}
{"url": "https://trud.bg/%d0%b0%d1%80%d0%ba%d1%82%d0%b8%d1%87%d0%b5%d1%81%d0%ba%d0%b8-%d0%b5%d0%ba%d1%88%d1%8a%d0%bd-%d0%b8-%d0%b2%d0%be%d0%b9%d0%bd%d0%b0-%d0%b7%d0%b0-%d0%be%d1%86%d0%b5%d0%bb%d1%8f%d0%b2%d0%b0%d0%bd%d0%b5/", "text": "От Bleecker Street за почват масирана маркетингова кампания за представения на фестивала в Кан и на родния SoIndependent трилър “Arctic”. Филмът е дело на дебютиращия в голямото кино Джо Пена („Once Upon”) и представлява драма за оцеляване в нечовешките условия на Арктика. В центъра на историята е мъж, който след самолетна катастрофа се оказва в капана ледената пустош. След като дългоочакваната спасителна мисия се проваля, той е изправен пред решение на живот и смърт: да остане в относителната безопасност на своя лагер и да се надява да бъде открит или да се отправи на изключително труден преход, който може би е единствената надежда за него и критично ранен непознат… В главната роля влиза Мадс Микелсен, а до него е екзотичната Мария Телма Смарадотир. Джо Пена е автор на сценария заедно с Райън Морисън („Turning Point”).  ", "date": "2019.01.12", "title": " Арктически екшън и война за оцеляване\t\t\t"}
{"url": "https://trud.bg/%d0%b2%d0%b7%d1%80%d0%b8%d0%b2-%d0%b2-%d1%85%d0%bb%d0%b5%d0%b1%d0%b0%d1%80%d0%bd%d0%b8%d1%86%d0%b0-%d0%b2-%d0%bf%d0%b0%d1%80%d0%b8%d0%b6-%d0%b8%d0%bc%d0%b0-%d0%bf%d0%be%d1%81%d1%82%d1%80%d0%b0%d0%b4/", "text": "Няколко души са ранени при експлозия в хлебарница в Париж, предаде БНТ. Смята се, че тя е причинена от изтичане на газ. Засега няма достатъчно информация дали има жертви или по-сериозно ранени. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.01.12", "title": " Взрив в хлебарница в Париж, има пострадали (СНИМКИ и ВИДЕО)"}
{"url": "https://trud.bg/%d0%bd%d0%b0-20-%d1%8f%d0%bd%d1%83%d0%b0%d1%80%d0%b8-%d0%b3%d1%8a%d1%80%d1%86%d0%b8%d1%82%d0%b5-%d0%b8%d0%b7%d0%bb%d0%b8%d0%b7%d0%b0%d1%82-%d0%bd%d0%b0-%d0%bf%d1%80%d0%be%d1%82%d0%b5%d1%81%d1%82/", "text": "След продължителна среща на официалните организации, водещи борбата срещу Преспанското споразумение, в петък вечерта бе постигнато единодушно решение да се организира митинг на 20 януари пред гръцкия парламент, преди гласуването на споразумението. На срещата присъстваха македонските световни съюзи, гръцката федерация на културните асоциации на македонците, Организацията за безпрепятствената борба за Македония и Панамериканският съюз на Съединените щати. Те отново активизираха Македонския комитет за борба за гръцка Македония, който организира двата големи митинга в Атина и Солун с участието на два милиона гърци. Тъй като датата за гласуване на Преспанския договор в гръцкия парламент все още не е определена, митинга е насрочен за 20 януари в 14:00 ч. на площад Синтагма, като целта е да изпревари гласуването и се проведе протестен митинг подобен на този от февруари, който написа история. „Гърците не дават свещеното име на Македония“, се казва в официалното съобщение на организаторите на митинга. Решението бе взето след като парламентът в Скопие окончателно одобри новото име на страната „Северна Македония“. Според подписания през лятото от премиерите на Македония и на Гърция Зоран Заев и Алексис Ципрас компромис, Македония ще смени името си от БРЮМ на Северна Македония, а Атина ще свали ветото за членството на Скопие в ЕС и НАТО. Германският канцлер Ангела Меркел, която беше на посещение в Атина, изрази категорична подкрепа за споразумението, на фона на усилията на правителството да си осигури гласове в парламента за ратификацията. Според нея то ще отвори вратите на ЕС и НАТО пред Македония. Гръцкият премиер Ципрас смята да внесе споразумението за ратификация в парламента до края на месеца, но дата за гласуването не е насрочена. Партията му „Сириза“ разполага със 145 депутати от нужните за одобряването на Преспанския договор 151. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2019.01.12", "title": " На 20 януари гърците излизат на протест срещу Преспанското споразумение"}
{"url": "https://trud.bg/%d0%b7%d0%b0%d0%b4%d1%8a%d1%80%d0%b6%d0%b0%d0%bd%d0%b8%d1%82%d0%b5-%d0%be%d1%82-%d1%80%d1%83%d1%81%d0%b8%d1%8f-%d1%83%d0%ba%d1%80%d0%b0%d0%b8%d0%bd%d1%81%d0%ba%d0%b8-%d0%bc%d0%be%d1%80%d1%8f%d1%86/", "text": "Срокът на предварителното следствие по случая със задържаните от Русия украински моряци е удължен до 25 май, съобщи агенция  . Те са обвинени в незаконно преминаване на държавната граница. Следствието настоява и да се удължи срокът на ареста с 3 месеца. Общо 24-ма украински граждани бяха задържани след като руските сили завзеха корабите им в Керченския проток на 25 ноември миналата година. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.01.12", "title": " Задържаните от Русия украински моряци остават в ареста до 25 май"}
{"url": "https://trud.bg/%d0%b0%d0%ba%d1%82%d1%80%d0%b8%d1%81%d0%b0%d1%82%d0%b0-%d1%81%d0%b8%d0%bb%d0%b2%d0%b8%d1%8f-%d0%bb%d1%83%d0%bb%d1%87%d0%b5%d0%b2%d0%b0-%d0%b7%d0%b0-%d1%81%d0%bc%d1%8a%d1%80%d1%82%d1%82%d0%b0-%d0%bd/", "text": "„Всяка една раздяла е тежка, никой не беше подготвен. Не се умира на такива години”. Това обяви пред   актрисата Силвия Лулчева по повод смъртта на Иван Ласкин, който почина преди седмица на Богоявление. По думите й още по-болезнено е, че някои хора се опитват „да си чешат остроумието” на гърба на смъртта. Седмицата започна с тежка диагноза – светът се събуди с температура минус един Иван, каза актрисата, която беше близка със семейството на Ласкин. Силвия Лулчева репетира две нови пиеси в „Сатиричния театър”. „АКТриса – „акт“ означава „действие“, един актьор трябва да действа. Той трябва да работи, това е дюкян, който не бива да се затваря. И машината винаги трябва да бъде много добре смазана от някакъв нов проект, нещо, което тревожи мисълта ти, нещо, което те проверява“, коментира още актрисата.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com    ", "date": "2019.01.12", "title": " Актрисата Силвия Лулчева за смъртта на Иван Ласкин: Всяка една раздяла е тежка, никой не беше подготвен"}
{"url": "https://trud.bg/%d1%81%d1%82%d0%b0%d0%bd%d0%b8%d1%88%d0%b5%d0%b2-%d0%b7%d0%b0-%d0%bf%d0%b0%d0%ba%d0%b5%d1%82%d0%b0-%d0%bc%d0%b0%d0%ba%d1%80%d0%be%d0%bd-%d0%b5%d0%b2%d1%80%d0%be%d0%b4%d0%b5%d0%bf%d1%83%d1%82/", "text": "Евродепутатите от БСП в Транспортна комисия постигнахме нещо, което правителството не можа да постигне по пакета „Макрон“. Това каза президентът на ПЕС и евродепутат от Групата на прогресивния алианс на социалистите и демократите в ЕП Сергей Станишев пред журналисти преди началото на Националния съвет на партията. Попитан дали ще води листата на БСП за евроизборите, Станишев обясни, че това не е тема на заседанието. „Днес освен Визията и платформата, ще бъде представен и отчетът на българските социалисти и евродепутати. В последния месец има три неща, които сами по себе си са сериозни успехи“, каза още Станишев. Сред успехите той изтъкна постигнатото по пакета „Макрон“. „Това, че Транспортната комисия отхвърли два от трите доклада в този пакет, ни дава основание да настояваме, той изобщо да не се гледа. Докладът, който получи мнозинство, макар и много крехко от комисията, не може да се гледа без другите. Ние ще продължим тази битка“, заяви още Станишев. По думите му друг успех е обновената позиция на ЕП за пълноправно членство на България в Шенген по всички граници, която е била приета с голямо мнозинство през декември на базата на негов доклад „На финалната права е европейският орган по труда, по който докладчик е Георги Пирински и този орган ще позволи да се усвояват права на хората на труда, много по-ефективно във всички страни да се спазва европейското законодателство. Социалистите в европарламента има какво да представим пред Националния съвет“, заяви още Станишев. Той призова разговорът за мястото му в листата да останат за след номинациите.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com      ", "date": "2019.01.12", "title": " Станишев за пакета „Макрон“: Евродепутатите от БСП в Транспортна комисия постигнахме нещо, което правителството не успя"}
{"url": "https://trud.bg/%d0%b2%d1%8a%d0%b7%d1%80%d0%b0%d1%81%d1%82%d0%b5%d0%bd-%d0%bf%d0%b5%d1%88%d0%b5%d1%85%d0%be%d0%b4%d0%b5%d1%86-%d0%b7%d0%b0%d0%b3%d0%b8%d0%bd%d0%b0-%d1%81%d0%bb%d0%b5%d0%b4-%d1%83%d0%b4%d0%b0%d1%80/", "text": "Седемдесетгодишен пешеходец е загинал на място, след като бил блъснат от автомобил тази сутрин на пътя Плевен-Троян, в района на Ловеч, предаде „Канал 3“, позовавайки се на информация от областната дирекция на МВР. Произшествието станало около 7.00 часа. Мъжът пресичал пътното платно след тунела на околовръстния път на Ловеч в посока Троян. Автомобилът бил управляван от 57-годишен мъж от Плевен. Пробата за алкохол на водача е отрицателна. По случая е образувано досъдебно производство.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.01.12", "title": " Възрастен пешеходец загина след удар от кола на пътя Плевен-Троян"}
{"url": "https://trud.bg/%d0%b1%d0%be%d0%b8%d0%bd%d0%b3-%d1%81%d1%82%d1%8f%d0%b3%d0%b0-%d0%bc%d0%be%d0%b4%d0%b5%d0%bb-777%d1%85-%d0%b7%d0%b0-%d0%bf%d1%8a%d1%80%d0%b2%d0%b8-%d0%bf%d0%be%d0%bb%d0%b5%d1%82/", "text": "Инженери и механици на американския авиогигант “Боинг” са в трескава подготовка за първия публичен дебют на новия си модел 777Х през февруари. Първият полет на машината се очаква месец-два по-късно. Лайнерът идва в два варианта – 777-9 и по-малкият, но с по-голям пробег 777-8. Първият тестов модел е почти готов за първия си полет с новите си турбореактивни двигатели GE9Х – най-гигантските, които някой е виждал, писа в. “Сиатъл таймс”. Първоначалните тестове винаги са най-тежки и изпълнени с проблеми, но “Боинг” като че ли си е взел поука от кошмара със създаването на модел 787, който бе отлаган в продължение на повече от 3 години. 777-9 ще замени 777-300ЕR, който отдавна е звездата на компанията. Със същата тежест новата машина ще има повече места и по-голяма дължина на полета с 400 км. Това се дължи най-вече на двигателите, но и на супераеродинамичните криле. Ще се продава за 426 милиона долара, като реалната цена на 777-9 с обичайните отстъпки, изчислени от специализираната фирма “Авитас”, ще бъде около $200 млн., което го прави най-скъпият самолет на “Боинг”.  Новият модел 777Х ще има тестови полет точно четвърт век след дебюта на оригиналния модел 777 през 1994 г. Първият клиент на опашката за машината е авиокомпанията “Емирейтс”, която чака доставки догодина. Поръчки имат и “Етихад Еруейс”, “Катар Еруейс”, “Катай Пасифик”, “Луфтханза” и Сингапурските авиолинии. В тежка конкуренция с малко по-малкия еърбъс А350-1000 “Боинг” разчита да запази доминиращата си роля на пазара. За поредна година европейският производител “Еърбъс” изгуби надпреварата за 2018 г. от “Боинг” със 747 поръчки – с 33 на сто по-малко от 2017 г. Американският гигант е №1 за първи път от 2012 г. с 893 поръчки. При доставките за 2018 г. за седма поредна година “Боинг” е първи с 806 срещу 800 за “Еърбъс”.  ", "date": "2019.01.12", "title": " „Боинг“ стяга модел 777Х за първи полет (ИНФОГРАФИКА)\t\t\t"}
{"url": "https://trud.bg/%d0%b8%d0%b7%d1%82%d0%b8%d1%87%d0%b0%d0%bd%d0%b5-%d0%bd%d0%b0-%d0%b3%d0%b0%d0%b7-%d0%b5-%d0%bf%d1%80%d0%b8%d1%87%d0%b8%d0%bd%d0%b8%d0%bb%d0%b0-%d0%b5%d0%ba%d1%81%d0%bf%d0%bb%d0%be%d0%b7%d0%b8%d1%8f/", "text": "Най-малко 20 души са п  централния девети район на Париж, съобщават електронните издания на „Фигаро“ и на телевизия Бе Еф Ем Те Ве. Двама от ранените са в тежко състояние, а 7 – в сериозно. 11 ранени са леки травми. Очевидци разказват, че около 10 души са с рани по главата, на които се оказва помощ на място. Сред ранените има 3 пожарникари, които са се отзовали на сигнал миризма на газ, подаден от хора в хлебарницата преди експлозията. Полицията каза, че именно изтичане на газ, е причинило взрива. По-рано се съобщаваше за пожар, предшествал експлозията. Трагедията, разиграла се на улица „Тревизо“, недалеч от прочутия магазин Галерия Лафайет, е мобилизирала 200 пожарникари и 100 полицаи. На околните сгради са нанесени големи материални щети, счупени са прозорци, избити са рамки на прозорци. По улиците има изплашени хора. Някои туристи от съседните хотели напускат с багажа си, а други са излезли на улицата боси и по халати. Извършва се спешна евакуация на съседните сгради. Обособен е периметър за сигурност. Над района прелита и хеликоптер на Бърза помощ. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2019.01.12", "title": " Изтичане на газ е причинила експлозията в хлебарница в Париж, ранените са най-малко 20"}
{"url": "https://trud.bg/%d0%bc%d0%b0%d1%88%d0%b8%d0%bd%d0%b8%d1%81%d1%82-%d1%81%d0%bf%d0%b0%d1%81%d0%b8-%d0%b6%d0%b8%d0%b2%d0%be%d1%82%d0%b0-%d0%bd%d0%b0-%d0%bf%d0%b8%d1%8f%d0%bd-%d0%bc%d1%8a%d0%b6-%d0%b8%d0%b7%d0%ba%d0%be/", "text": "Бързата реакция на машинист спаси живота на 50-годишен мъж, който е изскочил пред пътническия влак от Перник за Кюстендил. Инцидентът е станал около 19,30 ч. снощи в Кюстендил, в близост до опитното поле, предаде „Дарик“. 50-годишният мъж е бил във видимо нетрезво състояние. Машинистът го е видял и е направил всичко възможно да спре влака. Мъжът е настанен в кюстендилската болница със счупени ребра, но без опасност за живота, каза за Дарик говорителят на Областната дирекция на МВР в Кюстендил Катя Табачка. Образувано е досъдебно производство, уведомен е дежурен прокурор.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.01.12", "title": " Машинист спаси живота на пиян мъж, изкочил пред влака Перник-Кюстендил"}
{"url": "https://trud.bg/%d1%86%d0%b2%d0%b5%d1%82%d0%b0%d0%bd-%d1%86%d0%b2%d0%b5%d1%82%d0%b0%d0%bd%d0%be%d0%b2-%d1%85%d0%be%d1%80%d0%b0%d1%82%d0%b0-%d0%be%d1%87%d0%b0%d0%ba%d0%b2%d0%b0%d1%85%d0%b0-%d0%be%d1%82-%d1%80%d1%83/", "text": "Когато през 2016 г. българите избраха Румен Радев, който нямаше политическо минало, за президент, те очакваха от него да търси широк политически диалог, да работи успешно с всички институции и да бъде обединител. Той обаче направи точно обратното. Последователността не е присъща черта на президента Радев, а единственото нещо, в което все пак можем да кажем, че е бил последователен – е да защитава интересите на една фирма. Това коментира пред журналисти в Пловдив председателят на ПГ на ГЕРБ и зам.-председател на партията Цветан Цветанов. Запитан дали очаква президентът да направи своя партия, той отбеляза, че амбицията е едно, но реалните възможности са друго. „Заемайки се с такъв сериозен политически проект, трябва първо да си отговориш на въпроса каква алтернатива можеш да предложиш. За мен не е алтернатива да разделяш нацията и да всяваш омраза“, сподели зам.-председателят на ГЕРБ. „Европейските избори ще покажат какво ще бъде бъдещето на Европа в следващите 5 години. Важно е да провокираме сред хората повече еврооптимизъм. 12 години след приемането ни в Съюза, европейската солидарност вече е достигнала до всеки дом“, изтъкна Цветанов. Той обясни, че за да покаже какво е донесла на България европейската солидарност, ГЕРБ организира граждански диалог „Европа в нашия дом“. Председателят на ПГ на ГЕРБ сподели увереността си, че ЕНП ще продължи да бъде водещата политическа сила в ЕС и добави, че ЕНП е направила своите изводи за управлението си до този момент и на базата на тях ще формира своята визия за бъдещето на Европа. „Така ние ще дадем отговор на националпопулизма, който провокира само омраза“, отбеляза той. Цветан Цветанов подчерта, че европейски избори ще бъдат много тежки, като всяко едно подценяване на опонентите, може да донесе в крайна сметка разочарование. „Оценката за кметовете на ГЕРБ хората ще дадат още на европейските избори. Иначе ПП ГЕРБ счита всички свои кметове за успешни. Пример е Георги Мараджиев, който само за няколко месеца след като стана кмет на Стамболийски – успя да зареди всички жители на общината с положителна енергия“, каза още той. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com                                                  ", "date": "2019.01.12", "title": " Цветан Цветанов: Хората очакваха от Румен Радев да бъде обединител, а той направи точно обратното"}
{"url": "https://trud.bg/%d0%be%d0%b1%d1%89%d0%be-2859-%d0%bf%d1%80%d0%b5%d1%81%d1%82%d1%8a%d0%bf%d0%bb%d0%b5%d0%bd%d0%b8%d1%8f-%d1%81%d0%b0-%d0%b8%d0%b7%d0%b2%d1%8a%d1%80%d1%88%d0%b5%d0%bd%d0%b8-%d0%b2-%d1%82%d1%8a%d1%80/", "text": "Общо 2859 престъпления са извършени във Великотърновска област през 2018 г. Това сочат данните на Областната дирекция на МВР. За сравнение през 2017 г. престъпленията са били 3 337. Шест от престъпленията са в криминалния сектор, 159 в икономическия, а 3 – сектор „Борба с организираната престъпност”. Близо 55% е разкриваемостта за изминалите 12 месеца. 246 са разкритите престъпления от минали години.  1393 са регистрираните извършители на разкритите престъпления за отчетния период. 180 от тях са жени, 156 са непълнолетни лица на възраст 14-17 г., а 15 са чужденци. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2019.01.12", "title": " Общо 2859 престъпления са извършени в Търновско за година\t\t\t"}
{"url": "https://trud.bg/%d0%b0%d0%bb%d0%b5%d0%ba%d1%81-%d0%b8-%d0%b4%d0%b0%d0%bd%d0%b8-%d0%b8%d0%b7%d0%b1%d1%80%d0%b0%d1%85%d0%b0-%d0%b8%d0%bc%d0%b5-%d0%b7%d0%b0-%d1%81%d0%b8%d0%bd%d0%b0-%d1%81%d0%b8-%d1%84%d0%b8%d0%bb/", "text": "Момченцето ще се роди до дни Риалити героите Алекс и Дани Петканови се спряха на име за бъдещия си наследник, който трябва да се появи на бял свят до дни. Те очакват момченце, което по всяка вероятност ще бъде кръстено Филип или поне според коментарите на голяма част от техните фенове. Алекс и Дани публикуваха списък с Топ 5 на имената, предложени им от последователите, след като преди няколко дни ги помолиха за идеи. След Филип в подредбата се нареждат Дарин, Габриел, Давид и Борис. „Благодарим ви за коментарите и креативните предложения!”, написа в социалните мрежи Петканова. Явно те са решили да не следват тенденцията да кръстят детето на някой от тях двамата, а дали то ще носи името на друг роднина, предстои да разберем.", "date": "2019.01.12", "title": " Алекс и Дани избраха име за сина си – Филип\t\t\t"}
{"url": "https://trud.bg/12-%d0%b3%d0%be%d0%b4%d0%b8%d0%bd%d0%b8-%d0%b7%d0%b0%d1%82%d0%b2%d0%be%d1%80-%d0%b7%d0%b0-%d0%bc%d1%8a%d0%b6-%d0%bd%d0%b0%d0%bc%d1%83%d1%88%d0%ba%d0%b0%d0%bb-24-%d0%bf%d1%8a%d1%82%d0%b8-%d1%81-%d0%bd/", "text": "12 години лишаване от свобода при първоначален строг режим ще трябва за изтърпи Георги Колев от Троян, който уби жена си преди една година. Съдът е разгледал делото по реда на съкратеното съдебно следствие, тъй като подсъдимият се е признал за виновен и е приел за верни фактите, изложени в обвинителния акт от прокуратурата, предаде „Канал 3“. Георги е признат за виновен за това, че на 28 януари 2018 г. умишлено умъртвил съпругата си Красимира по особено жесток начин – 24 пъти я наръгал с нож в гърдите и корема. Трагедията се разиграла в семейното жилище в ж.к. „Лъгът“ между 2 и 2,30 часа, когато се развихрил поредният скандал между Красимира /35 год./ и мъжа й. Караниците били честа практика между тях, тъй като съпругата употребявала алкохол. След подобни запои тя ставала агресивна и посягала на бой. По думите на мъжа дори“вадела нож“ и се опитвала да го нарани. Не стига това, ами продължавала да поддържа връзка и с друг мъж. За скандалите и отношенията помежду им били регистрирани заявителски материали в РУМВР-Троян, образувана била преписка в Районна прокуратура-Троян и били извършвани многократни проверки. Въпреки издадена от съда ограничителна заповед по искане на жената, обвиняемият посещавал семейния апартамент. На 28 януари той отново отишъл там, след като Красимира поискала да се срещнат. Когато пристигнал я заварил много пияна. Разменили остри думи, напрежението ескалирало, последвал скандал помежду им. Жената пак посегнала с нож, но Георги го изтръгнал и в изстъпление, със замъглен от гняв поглед започнал да я дупчи в областта на гърдите. После се обадил в полицията. Присъдата подлежи на обжалване или протест пред Апелативен съд Велико Търново. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com    ", "date": "2019.01.12", "title": " 12 години затвор за мъж, намушкал 24 пъти с нож жена си в Троян"}
{"url": "https://trud.bg/%d1%86%d0%b8%d1%81%d1%82%d0%b5%d1%80%d0%bd%d0%b0-%d1%81-%d0%b3%d0%be%d1%80%d0%b8%d0%b2%d0%be-%d0%b5%d0%ba%d1%81%d0%bf%d0%bb%d0%be%d0%b4%d0%b8%d1%80%d0%b0-%d0%b2-%d0%bd%d0%b8%d0%b3%d0%b5%d1%80%d0%b8/", "text": "Преобърнала се цистерна с гориво експлодира в Нигерия и отне живота на най-малко 12 души. Има опасения, че жертвите може да са десетки, предадоха ДПА и Асошиейтед прес. 22 души са били приети в болница със сериозни изгаряния. Трагедията се разиграла в Одукпани в югоизточната част на страната. След преобръщането на цистерната десетки хора се стекли на мястото, за да източват горивото от нея. Бил докаран и електрически генератор, за да може да се изпомпва по-бързо горивото. Предполага се, че така се е стигало до експлозията. Според очевидци 60 души са били край или в отвора на цистерната, когато е станала експлозията. Засега не е ясно защо е катастрофирала машината. Най-тежкият подобен инцидент в Нигерия датира от 1998 г., когато над 1000 души загинаха при експлозия в град Джесе, където от спукан петролопровод започна да изтича петрол и хиляди се събраха да го събират. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.01.12", "title": " Цистерна с гориво експлодира в Нигерия, има жертви и ранени"}
{"url": "https://trud.bg/%d0%b0%d1%80%d0%b5%d1%81%d1%82%d1%83%d0%b2%d0%b0%d1%85%d0%b0-29-%d0%b4%d1%83%d1%88%d0%b8-%d0%b2-%d0%bd%d0%b0%d1%87%d0%b0%d0%bb%d0%be%d1%82%d0%be-%d0%bd%d0%b0-%d0%bf%d0%be%d1%80%d0%b5%d0%b4%d0%bd%d0%b8/", "text": "В Париж започна деветият протест на движението на „жълтите жилетки“, съобщава телевизия Бе Еф Ем Те Ве. Шествието на протестиращите потегли от Берси. Още преди началото на протеста бяха задържани 24 души за носене на забранено оръжие и за участие в струпване на хора с цел прибягване до насилие. Петима души бяха арестувани на път за френския град Бурж, в който също е предвиден голям протест на „жълтите жилетки“. Петимата са пътували с една и съща кола. Водачът на колата бил в нетрезво състояние, а в багажника били открити предмети, които можело да послужат като импровизирани оръжия в схватка със силите на реда. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.01.12", "title": " Арестуваха 29 души в началото на поредния протест на „жълтите жилетки“ във Франция"}
{"url": "https://trud.bg/%d0%b5%d0%b4%d0%b8%d0%bd-%d1%81%d0%b2%d0%b5%d1%89%d0%b5%d0%bd%d0%b8%d0%ba-%d1%81-%d0%b1%d0%be%d0%ba%d1%81%d0%be%d0%b2%d0%b8-%d1%80%d1%8a%d0%ba%d0%b0%d0%b2%d0%b8%d1%86%d0%b8-%d0%bd%d0%b0-70-%d0%b3/", "text": "Джордж Форман, един от най-великите боксьори в историята, навърши 70 години. Бляскавата си кариера американецът приключва с впечатляващите 76 победи, от които 68 с нокаут, и допуска едва 5 загуби. Големия Джордж, както го наричат, е притежавал поясите на WBC, WBA и IBF, златен медалист от олимпийските игри Мексико 68. Той все още държи рекорда за най-възрастен шампион, като печели титлата на 45-годишна възраст, побеждавайки с нокаут Майкъл Мурър. Притежава и още един рекорд по защита – брани трофея си на IBF, когато е на 46 г. А кариерата си приключва през 1997 г., тогава е на 48 години. Форман е роден в град Маршал, щата Тексас, но израства в Хюстън. Баща му Джей Ди работи на гарата, но има слабост към пиенето и скандалите често присъстват в семейството. Когато бъдещият световен шампион е на 5 години, родителите му се разделят, а майка му Нанси е принудена да работи от сутрин до вечер, за да изхрани седемте си деца. Джордж не се разбира с братята и сестрите си, които постоянно го подиграват. И често е сам, което го тласка към живота на улицата. На 14 години той вече е част от местните престъпни групи, занимаващи се с дребни кражби. Започва и да пие, а след година заради проблеми със закона е изключен от училището. По-късно Форман признава, че по онова време физически превъзхождал връстниците си, но не умеел нито да пише, нито да чете. Животът му е можело да приключи по улиците на Хюстън, но една случка преобръща съдбата му. „Обрах някакви хора на улицата бягах от полицаите и кучетата им – спомня си Форман. – Скрих се под една къща. И тогава си спомних от криминалните филми, че когато ги преследват, престъпниците гледат да се скрият под водата, за да не намерят кучетата следите ми. И започнах да се заривам с кал. В онзи момент за първи път осъзнах, че съм станал престъпник, оставих училището и нямах никаква представа какво ще правя по нататък.” Малко след това Джордж вижда на реклама на Министерството на труда на САЩ, която предоставя програма за безплатно образование и професионално трудово обучение. След няколко дни той се записва да учи и се пренася да живее в Плезънтън, щата Калифорния. Там той се научава да чете и пише, усвоява и два занаята – на зидар и дърводелец, запознава се и с треньора по бокс Док Бродусън, който го съветва да изхвърля агресията си … на ринга. Така започва любителската кариера на бъдещия член на Залата на славата по бокс. Форман съчетава мачовете с основата си работа, за да може да помага на майка си и всеки месец и изпращи по 50 долара. Но след като получава покана да влезе в националния отбор за олимпиадата Мексико 68, решава да се концентрира изцяло върху бокса.  Всъщност на игрите той попада, след като има едва 18 мача в крехката си кариера (първите два губи, като общо пораженията му при любителите са 4). А обичайно в отбора взимат боксьори поне с 50 срещи. Но този недостатък Форман компенсира с изключителния си атлетизъм, дори за състезатели в тежка категория. Има невероятна издръжливост съчетана с каменна брадичка и много мощен, убийствен удар, който респектира всичките му съперници. Има и слаби места, за които мнозина знаят, но на практика никой не успява да се възползва. А на олимпиадата е безапелационен, като последните три срещи печели с нокаут. През 1969-а Форман става професионалист и след три години и половина вече има в биографията си 37 победи, от тях 34 с нокаут и нито една загуба. Така стига до бой с абсолютния шампиона при супертежките Джо Фрейзър и буквално го премазва, като му отнема титлите на WBC и WBA. После прави две защити на трофеите си, за да стигне до най-значимия бой в кариерата си, а и в историята на бокса – срещу Мохамед Али през 1974 г. в Заир. Битката е наречена „Мелето в джунглата“. И макар Форман да е абсолютен фаворит, той губи срещата с нокаут в осмия рунд. Джордж дълго не може да преживее поражението и дори обмисля да прекрати кариера. Но за щастие на феновете това не се случва. Печели още два мача, като в единия нокаутира Джо Фрейзър в реванша и се оттегля от бокса през 1977-а. След 10-годишна пауза Форман се връща на ринга, тогава е на 38 г. Взима 24 победи от тях 23 с нокаут, а през 1991 г. получава шанс да се бие с абсолютния шампион Ивендър Холифийлд. Големия Джорд губи с единодушно съдийско решение, но пък дава тежък бой на 28-годишния си съперник. По-късно Холифийлд признава, че никой не го е бил толкова силно, колкото Форман.  През ноември 1994-а (два месеца преди да навърши 46 г.) Джордж приема предложението да се бие с новия лидер в тежка категория Майкъл Мурър. 26-годишният младок без особени проблеми повежда в срещата, но в 10-ия рунд става нещо необичайно. Ветеранът го нокаутира и става най-възрастният шампион. Форман прекратява кариерата си след загубата със съдийско решение от 25-годишния Шенън Бригс, през ноември 1997 г. Тогава той е на 48 г. А изходът от срещата е един от най-скандалните в историята. Според анализаторите явен победител е Форман. Започва обжалване, което стига до сенатора на щата Джон Маккейн, но резултатът остава непроменен. В момента именитият боксьор е успешен бизнесмен. През 1999 г. той сключва сделка с компанията Salton за продажба на грилове, която носи неговото име. А контрактът му носи 200 млн. долара. Сега състоянието му се оценява на 300 млн. долара. След първото си оттегляне от бокса Големия Джордж става свещеник и до днес проповядва. Прави младежки център за деца с проблеми, занимава се с благотворителност, има и ангажименти като телевизионен коментатор.  Шампионът може да се похвали с 12 деца – 5 момчета и 7 момичета. Всичките му синове носят името Джордж Едуард Форман, съответно I, II, III…”Ако някой от тях се надигне, тогава всички тръгваме нагоре – казва именитият боксьор. – Но, ако един от тях е паднал, всички падаме…“", "date": "2019.01.12", "title": " Един свещеник с боксови ръкавици на 70 години"}
{"url": "https://trud.bg/%d0%bf%d0%b8%d1%82%d0%b5%d1%80-%d0%b1%d1%80%d1%8e%d0%b3%d0%b5%d0%bb-%d0%b8%d0%b7%d1%83%d0%bc%d0%b8-2-%d0%bc%d0%b8%d0%bb%d0%b8%d0%be%d0%bd%d0%b0-%d0%b7%d1%80%d0%b8%d1%82%d0%b5%d0%bb%d0%b8/", "text": "Експозицията беляза 450 г. от кончината на твореца На 12 януари ще бъде закрита ретроспективната изложба на Питер Брюгел Стария, открита във Виена на 2 октомври 2018 г. Уникалната експозиция, събрала най-известните картини на ренесансовия художник, бе посветена на 450 години от неговата кончина. Веднага след откриването достъпът до залите в Музея за история на изкуството беше затруднен и ставаше с предварително записване – туристи от цял свят и австрийските почитатели на изобразителното изкуство чакаха търпеливо на огромни опашки. В няколко зали бяха разположени оригиналите на този най-значим фламандски художник от 16 век. Огромна видеостена с “Вавилонската кула” – емблемата на Брюгел, посрещаше публиката. Представени са около 90 негови творби – от тях 30 са притежание на самия музей, а другите са събрани от колекции по целия свят. Така изложбата се явява обобщаваща за творческото наследство на Брюгел. Акцентите, разбира се, включват творби от Антверпентския и Брюкселския период на художника: маслена живопис – “Вавилонската кула” (в два варианта), “Триумфът на смъртта”, “Поклонение на влъхвите”, “Ловци в снега”, “Избиването на младенците”, “Страната на лентяите”, “Преброяване във Витлеем”, “Детски игри”, “Фламандските пословици” и др.; показани са множество графични рисунки и графюри. Питер Брюгел е новатор в изобразяването на природата и човека – богатството на неговото въображение и проницателен талант са високо ценени днес. Той е смятан за първия западен художник, който рисува пейзажи заради самите тях, а не като фон на религиозни сюжети. Талантът му е ненадминат по отношение на сложните фигурални композиции – в някои от картините му присъстват по 50-100 човешки фигури: в баталните сцени на военните действия всяко лице поразява зрителя с индивидуален щрих – от жестокост до страдание, учудване, молитва, ужас… Битовите градски сцени на ежедневния труд или забавления, пасторалните композиции, религиозните сюжети също залагат на говора на телата и лицата – мимики, жестове, движения, динамика в пространството – всеки детайл е прецизиран в контрастен колорит. В подтекста на всяка негова алегория ще открием драматични моменти от нидерландската история в този период. В стила му се чувства влиянието на Йеронимус Бош. От Брюгел обаче се учи геният Рубенс. В изложбата могат да се видят и творби от прочутия цикъл “Годишните времена”: “Сенокос”, “Жътва”, “Връщане на стадата”, “Мрачен ден”. Живописването някога е изисквало невероятно търпение – как иначе да си обясним, че върху платното “Детски игри” са разположени 250 фигури на деца? И всяка една е различна – с индивидуална емоция, положение, облекло, занимание, намерение. Внимателното око обаче забелязва, че “детските” игри от тривиално забавление преминават в онази непредсказуема агресия, характерна за света на възрастните. Символиката е очевидна – светлосиният колорит вляво се трансформира постепенно в тъмнокафяво вдясно. “Игривото” вече е заплашително, децата внезапно израстват…  Разпознаваема за широката публика е безспорно творбата “Вавилонската кула” – ярка политическа сатира срещу католицизма. Брюгел е създал три версии на този мотив. До нас са достигнали две от тях: “голяма” (намираща се във Виена) и “малка” (намираща се в Ротердам).Тълкувателите на сюжета свързват разрушаването на Вавилонската кула (традиционния древен символ на омесването на езиците) с разпада на империята на Хабсбургите, начело с Карл V, и неразбирателството между управляващите, народните маси и размножаването на вероизповеданията, които католицизмът вече не е бил в състояние да контролира. Очевидно фонът не е Вавилон – около кулата е разположено пристанището на Антверпен с лодките на търговците, с пристигащите и заминаващи чужденци. Още в 16 век Антверпен е бил мултикултурен център. Назряващите социални и религиозни конфликти са пречупени от художника в символиката на недостроената Вавилонска кула – урбанизация, експанзия на свободния пазар, обществени трансформации, реформация и контрареформация… В “Триумфът на смъртта” Брюгел изобразява своята версия за края на света. В детайлите на тази трагическа сцена ни поразява конгломератът от брутални убийства, религиозни линчове, скелети, които раздават правосъдие, зловещи маски на инквизитори, талиги, пълни с черепи, бесилки и обезглавявания – чак докрая на чезнещия в залеза хоризонт… Това е цялата палитра на средновековното издевателство над човека. Но защо ли част от тези сцени приличат твърде много на кадрите от концлагерите на Хитлер, от снимките, които бележат ужасяващите унищожения и двете световни войни на 20 век, от новинарските емисии дори днес – в Африка и Азия? За 500 години нищо в историята човечеството не се е променило. Живописното наследство на Брюгел е не само свидетелство за своето време, а може да бъде разглеждано като пророчески поглед за трагиката на човека, за колелото на съдбата и краха на цивилизацията. Затова и в неговите религиозни сюжети виждаме няколко варианта на “Поклонение на влъхвите”: кой и как чертае съдбата ни? Това е основният философски въпрос, на който посвещава голяма част от творчеството си Питер Брюгел.    ", "date": "2019.01.12", "title": " Питер Брюгел изуми 2 милиона зрители\t\t\t"}
{"url": "https://trud.bg/%d1%86%d0%b2%d0%b5%d1%82%d0%b0%d0%bd%d0%be%d0%b2-%d0%b5%d0%b2%d1%80%d0%be%d0%bf%d0%b5%d0%b9%d1%81%d0%ba%d0%b8%d1%82%d0%b5-%d0%b8%d0%b7%d0%b1%d0%be%d1%80%d0%b8-%d1%89%d0%b5-%d0%bd%d0%b8-%d0%bf%d0%be/", "text": "Победа за ГЕРБ на Европейските избори ще ни даде спокойствие за провеждането на местните, защото в момента БСП търпи само негативи, които пряко са насочени и към техния лидер Корнелия Нинова. Евроизборите ще ни покажат какъв резултат можем да очакваме на местните избори, а един успех би мотивирал още повече членовете на партията. Това заяви председателят на ПГ на ГЕРБ и зам.-председател на партията Цветан Цветанов по време на среща с актива на ГЕРБ-Пловдив област. Събитието се проведе в Пловдив, като на него присъстваха и народните представители от ГЕРБ-Пловдив област, областният координатор Георги Мараджиев, общинските ръководители, кметовете на общини, общинските съветници и кметове на кметства. „За местните избори е необходима пълна мобилизация, защото трябва убедителна победа. Затова е важно правилно да подберем кандидатите си – те трябва да носят положителен заряд. Кметовете и общинските съветници трябва да са близо до хората, да чуват проблемите и да ги решават“, подчерта Цветан Цветанов. Той призова присъстващите членове на ГЕРБ да продължат да са сред хората и да говорят за реализираното от правителството до момента. „Когато сме близо до хората, когато говорим с тях – можем да променим и различното мнение и да преодолеем всяка една ситуация, защото БСП нямат ресурс, а от действията им струи само омраза и негативизъм“, категоричен бе Цветанов. По думите му за тази цел трябва да се търсят и привличат в редиците на ГЕРБ младите хора, върнали се и реализирали се в България, които да покажат, че тя е едно добро място за живот и реализация. „В момента ГЕРБ управлява 130 общини, в които живеят 5 милиона души. Ако си свършим добре работата, можем да спечелим поне още 30 общини на местните избори“, уточни Цветанов. Председателят на ПГ на ГЕРБ информира, че скоро стартира серия от граждански диалози в цялата страна под мотото „Европа в нашия дом“. Цветанов каза още, че по време на тези диалози ще се разяснява какво е донесла на България европейската солидарност в сферите на образованието, регионалното развитие и др. „В диалозите ще се включат специалисти и министри, които ще обяснят свършеното, но и ще чуят какво мислят хората. Ще покажем и какво са направили кметовете и местната власт, как са усвоени и реализирани европейските средства и как те са променили нашия живот“, допълни Цветанов. По думите му с тези диалози се цели отваряне на партията към периферията, за да могат повече хора да се убедят колко работа е свършена и да не допускат да бъдат подвеждани от фалшиви новини. Според председателя на ПГ на ГЕРБ не трябва да се пропуска нито една добра възможност да се показват добрите политики, но в същото време не трябва и да се подценяват ситуациите, които носят негативен заряд.  В заключение Цветанов заяви, че днес е един изключителен ден, в който погледите са насочени към европейската столица на културата – Пловдив. По думите му това е едно събитие, което ще остави своя отпечатък в историята и ще даде заряд за предстоящите европейски избори. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2019.01.12", "title": " Цветанов: Европейските избори ще ни покажат какъв резултат може да очакваме на местните"}
{"url": "https://trud.bg/%d0%b1%d1%8a%d0%bb%d0%b3%d0%b0%d1%80%d0%b8%d1%8f-%d1%81-%d0%bd%d0%b0%d0%b9-%d0%b2%d0%b8%d1%81%d0%be%d0%ba%d0%b0-%d1%81%d0%bc%d1%8a%d1%80%d1%82%d0%bd%d0%be%d1%81%d1%82-%d0%b2-%d0%b5%d1%81-%d0%b7%d0%b0/", "text": "България е в първата четвъртина на Европа по смъртност, предизвикани от неправилно хранене. Тя е на 12-то място от общо 51 държави, включени в изследването на университета „Фридрих Шилер” в Йена, Германия, за което съобщи „ „. Неговото проучване обхваща данни от 1990 до 2016 година. Първите 10 държави с най-висока смъртност са все бивши съветски републики, 4 от които се намират в Азия. Най-отгоре е Узбекистан, където починалите от неправилното хранене са 396 лица на 100 000 души. Следват Туркменистан, Киргизстан, Украйна, Молдова, Азербайджан, Беларус, Таджикистан и Казахстан. Последна в десятката е Русия с 291 жертви на 100 000 души. Единадесета е пак бивша съветска република – Грузия. И веднага след нея е България с 260 починали от болести на съдовата система, породени от вредните хранителни навици. Фактически без бившите съветски републики ние се оказваме с най-вредно хранене в ЕС. Най-здравословно се хранят жителите на Испания, Израел и Франция, където починалите от вредното хранене съответно са 43 души (в първите две) и 46 във Франция. По оценки на учените през 2016 г. неправилното хранене е станало причина за около половината от смъртните случаи в Европа. Над два милиона жители на региона са станали жертва на болести, свързани с високо съдържание на сол в храната и слаба консумация на плодове, зеленчуци, ядки и пълнозърнести продукти. Учените откриха също, че мъжете са по уязвими на сърдечно-съдови заболявания поради нездравословно хранене. Жените попадат в рисковата група след 50-годишна възраст, докато на мъжете храненето оказва негативно влияние и в по-ранна възраст. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com          ", "date": "2019.01.12", "title": " България с най-висока смъртност в ЕС заради неправилно хранене\t\t\t"}
{"url": "https://trud.bg/%d0%b4%d0%b2%d0%b5-%d1%83%d1%81%d0%bb%d0%be%d0%b2%d0%bd%d0%b8-%d0%bf%d1%80%d0%b8%d1%81%d1%8a%d0%b4%d0%b8-%d0%b7%d0%b0-%d1%81%d0%bc%d1%8a%d1%80%d1%82-%d0%bd%d0%b0-%d1%80%d0%be%d0%b4%d0%b8%d0%bb%d0%ba/", "text": "Окръжният съд в Габрово призна за виновни бившия шеф на АГ отделението в местната болница д-р Димитър Ангелов и колежката му д-р Севдалина Колева за смъртта на родилката Десислава Манолова и бебето й, но постанови условни присъди, предаде lex.bg. Двамата лекари бяха признати за виновни, че поради немарливо изпълнение на задълженията си по непредпазливост са причинили смъртта на 30-годишната Десислава Манолова и новородения й син. Съдът ги осъди условно на 3 години затвор с 5-годишен изпитателен срок и им наложи забрана да практикуват като лекари за 3 години. 30-годишната Десислава постъпва в МБАЛ-Габрово за раждане на 11 септември 2013 г. Това е втората й бременност, жената има дъщеричка. Манолова преносва бременността си, но лекарите твърдят, че всичко е наред и най-вероятно терминът й – 9 септември – не е изчислен правилно. От 11 до 25 септември тя лежи в габровската болница, но лекарите не предприемат предизвикване на раждането. На 26 септември младата жена ражда момченце, което кръщава Александър. Часове по-късно обаче то умира. Причината е поглъщане на околоплодни води. Десислава пък развива сепсис, предизвикан от стафилококова инфекция. Тя е транспортирана в Плевен, но въпреки усилията на лекарите там, на 4 октомври умира. Обвинението бе базирано на заключенията на три комплексни петорни медицински експертизи на родилката и бебето. Столичните експерти, водени от доц. Мария Грозева, са открили серия от лекарски грешки, бездействие и нарушения на медицинските стандарти. Делото се гледа за втори път от Окръжния съд в Габрово, който през юни 2016 г. д-р Ангелов получи 5-годишна ефективна присъда, а д-р Колева – условна присъда от 3 г. „лишаване от свобода“ с 5-годишен изпитателен срок. Двамата лекари бяха лишени от право да упражняват лекарска професия. За д-р Димитър Ангелов наказанието е за срок от 5 години, а за д-р Колева – 3 години. След това обаче Апелативният съд във Велико Търново отмени присъдите и върна делото на прокуратурата за отстраняване на нарушения в обвинителния акт.  От съда съобщиха днес, че двамата подсъдими са оправдани по част от обвиненията за нарушения на Медицинския стандарт и на нормативни актове, които не били в пряка причинна връзка с настъпилата смърт на родилката и новороденото. За размера на наказанията съдебният състав е съобразил, че и други лекари в Габрово и Плевен носят вина за смъртта на жената и детето, въпреки че не са им повдигнати обвинения. В хода на делото д-р Ангелов коментираше пред медиите, че е бил нощна смяна преди раждането и е подготвил родилката за секцио, но застъпилата след това д-р Колева решила, че раждането трябва да е естествено. Според него жената е починала няколко дни по-късно в Плевен, защото лекарите са я прегледали късно и не са установили наличието на инфекция.  Присъдата отново може да бъде обжалвана и протестирана пред Апелативния съд във Велико Търново. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.01.12", "title": " Две условни присъди за смърт на родилка и бебето й постановиха габровски магистрати\t\t\t"}
{"url": "https://trud.bg/%d0%b4%d1%8a%d1%89%d0%b5%d1%80%d1%8f%d1%82%d0%b0-%d0%bd%d0%b0-%d0%b4%d0%be%d0%bd%d0%bb%d0%b0%d0%b4-%d1%82%d1%80%d1%8a%d0%bc%d0%bf-%d0%b8%d0%b2%d0%b0%d0%bd%d0%ba%d0%b0-%d0%b5-%d0%ba%d0%b0%d0%bd%d0%b4/", "text": "Президентската дъщеря Иванка Тръмп и бившата постоянна представителка на САЩ в ООН Ники Хейли са сред кандидати за поста президент на Световната банка, пише „Файненшъл таймс”. Вестникът не уточнява източника на своята информация. На 1 февруари сегашният президент Джим Йон Ким сдава поста, а временен ръководител ще бъде изпълнителната директорка Кристалина Георгиева. Тя не може да оглави институцията, защото по правила президент на банката е гражданин на САЩ. Банката смята да приключи обсъждането на кандидатурите в средата на февруари, а избора на нов президент – в средата на април.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com    ", "date": "2019.01.12", "title": " Дъщерята на Донлад Тръмп – Иванка е кандидат за шеф на Световната банка"}
{"url": "https://trud.bg/%d0%b8%d0%b7%d0%b3%d1%80%d0%b0%d0%b6%d0%b4%d0%b0%d1%82-%d0%b4%d0%b2%d0%b0-%d1%86%d0%b5%d0%bd%d1%82%d1%8a%d1%80%d0%b0-%d0%b7%d0%b0-%d0%b2%d1%8a%d0%b7%d1%80%d0%b0%d1%81%d1%82%d0%bd%d0%b8-%d0%b8-%d1%85/", "text": "Община Габрово получава безвъзмездно 1 095 000 лв. по ОП „Региони в растеж“ за изграждане на два центъра за социални услуги за възрастни и хора с увреждания. През следващата седмица ще бъде подписан административният договор. Центровете ще се помещават в сградата на бившия Дом за медико-социални грижи за деца в квартал „Велчевци“. За целта предстои ремонт и обзавеждане на четири етажа от неизползваем корпус. Планирано е облагородяване на дворното пространство и доставка на специализирано оборудване. Срокът за изпълнение на дейностите е 24 месеца.  Ще бъдат създадени център за лица с различни форми на деменция и център за възрастни хора в невъзможност за самообслужване. Грижата ще се предоставя 24 часа на общо 30 души, които се намират в специализирани или социални институции, както и такива от общността или чакащи да получат социална услуга. Изпълнението на проекта ще продължи работата по деинституционализация чрез осигуряване на резидентни социални услуги за възрастни и хора с увреждания и ще подобри готовността за социалното им включване. За издръжката на услугите и персонала общините ще могат да кандидатстват по ОП „Развитие на човешките ресурси“, а впоследствие ще се предприемат действия да се финансират от държавата. Община Габрово е конкретен бенефициент по процедура за директно предоставяне на безвъзмездна финансова помощ „Подкрепа за деинституционализация на социалните услуги за възрастни и хора с увреждания“. Схемата ще финансира изграждането, ремонта, обзавеждането и оборудването на общо 68 центъра за възрастни и хора с увреждания и 6 дневни центъра за подкрепа на лица с различни форми на деменция и техните семейства в 29 общини от страната. Изграждането на новата инфраструктура е съобразено с Плана за действие за изпълнение на Националната стратегия за дългосрочна грижа (2018 – 2021 г.). Мярката е включена и в приетия от местния парламент План за развитие на социалните услуги в община Габрово за 2019 г.", "date": "2019.01.12", "title": " Изграждат два центъра за възрастни и хора с увреждания в Габрово\t\t\t"}
{"url": "https://trud.bg/%d0%ba%d0%b0%d1%82%d0%b0%d1%81%d1%82%d1%80%d0%be%d1%84%d0%b0-%d0%bc%d0%b5%d0%b6%d0%b4%d1%83-%d0%b4%d0%b2%d0%b5-%d0%b2%d0%bb%d0%b0%d0%ba%d0%be%d0%b2%d0%b8-%d0%bc%d0%be%d1%82%d1%80%d0%b8%d1%81%d0%b8/", "text": "Двама души бяха ранени, след като влак се вряза в мотриса, използвана за изграждането на контактната мрежа по железопътния маршрут до новото летище в Истанбул, съобщава Анадолската агенция. Инцидентът е станал при тестовото пътуване на влаковата композиция по маршрута. На релсите обаче имало мотриса, с помощта на която работници поставяли високоволтовите кабели. В момента се уточнява защо машинистът не е бил уведомен, че по маршрута се извършват ремонтни действия.", "date": "2019.01.12", "title": " Катастрофа между две влакови мотриси в Истанбул (ВИДЕО)"}
{"url": "https://trud.bg/%d0%bf%d1%80%d0%b5%d1%81%d0%bb%d0%b0%d0%b2%d0%b0-%d0%b8%d1%81%d0%ba%d0%b0-%d0%b4%d1%8a%d1%89%d0%b5%d1%80%d1%8f-%d0%b9-%d0%b4%d0%b0-%d0%bf%d0%b5%d0%b5/", "text": "Моят пример е моята майка, каза тя в първия си разказ за майчинството Попфолк дивата Преслава за първи път разказа повече за майчинството и мечтите, които има за дъщеря си. Певицата, която стана майка за първи път в средата на септември сподели, че иска малката Паола да наследи таланта й и да бъде много музикална. С тази надежда певицата постоянно й пее и пуска музика. „Силно се надявам да бъде музикална, не за друго, а за мое удовлетворение. Все си мисля, че който пее – зло не мисли. Иска ми се Паола да е добро дете.”, сподели звездата. „Невероятно е усещането да бъдеш майка. Все още не мога да го опиша с думи. Като млада майка мога да кажа, че човек става по-ангажиран, по-отговорен. По някакъв начин вече света ми минава през очите на моето малко момиченце Паола. Аз от тук нататък започвам да си представям каквото и да правя в този живот, как тя ще гледа на нещата. Дали аз ще й се харесвам, дали ще се гордее с мен. Имам усещането, че започвам на нея да й се доказвам. Моят пример за майка е моята майка”, разказа още Преслава. Тя се похвали, че Паола е много гледана и от баща си. Той много се грижи за нея и дано да продължава да ми помага толкова, пожела си певицата. Двамата с бизнесмена обявиха връзката си в началото на миналата есен и разказаха, че любовта им пламнала бързо, дори заживели заедно от първия ден.", "date": "2019.01.12", "title": " Преслава иска дъщеря й да пее\t\t\t"}
{"url": "https://trud.bg/%d0%b8%d0%bc%d0%b0-%d1%87%d0%b5%d1%82%d0%b8%d1%80%d0%b8-%d0%b6%d0%b5%d1%80%d1%82%d0%b2%d0%b8-%d0%bf%d1%80%d0%b8-%d0%b5%d0%ba%d1%81%d0%bf%d0%bb%d0%be%d0%b7%d0%b8%d1%8f%d1%82%d0%b0-%d0%b2-%d0%bf%d0%b0/", "text": "Четирима души са загинали при експлозията на битов газ в сграда в Париж, съобщи министърът на вътрешните работи Кристоф Кастанер. Той посети мястото на инцидента заедно с кмета на града Ан Идалго и френския премиер Едуар Филип. „В резултат на трагичната експлозия четирима души загинаха: двама пожарникари и двама цивилни. 10 души са в критично състояние, един от тях е пожарникар“, е съобщил министърът. По думите му, общо 37 души са в относително тежко състояние, но без опасност за живота. Той отбеляза смелостта на пожарникарите, които „са успели да спасят другарите си, били под развалините на сградата в продължение на час и половина“. Всички евакуирани жители на квартала са получили временно жилище. Според прокурора на Париж, Реми Ейтз, започнатото разследване разглежда всички възможни версии за случилото се. Ейтз е  , че на този етап изглежда, че експлозията е причинена от изтичане на газ.", "date": "2019.01.12", "title": " Има четири жертви при експлозията в Париж"}
{"url": "https://trud.bg/%d0%b1%d0%bb%d0%b0%d0%b3%d0%be%d0%b4%d0%b5%d1%82%d0%b5%d0%bb%d0%b8-%d0%be%d1%81%d0%b8%d0%b3%d1%83%d1%80%d1%8f%d0%b2%d0%b0%d1%82-%d0%bb%d1%8f%d1%82%d0%bd%d0%b0-%d0%bf%d0%be%d1%87%d0%b8%d0%b2%d0%ba/", "text": "Двама бизнесмени – Ярослав Матоуш и Севдалин Кръстев, организират почивка на пет деца от Горна Оряховица и региона, живеещи с един самотен родител. Жестът е за хора с ниски доходи, които не могат да си позволи да заведат детето си на море. „Почивката ще бъде в Обзор, където има неповторимо съчетание от море с прекрасен плаж и планина. Ще бъдат подсигурени на родителя и детето отлични условия за няколко дневна почивка, като ще поемем транспорт, вкусна храна и напитки три пъти на ден , както и нощувки в квартира/къща или апартамент/със всички удобства”, казват благодетелите. Те търсят родители от Горна Оряховица и региона, отговарящи на условията и с деца между 6 и 15 години.  ", "date": "2019.01.12", "title": " Благодетели осигуряват лятна почивка на пет деца с един родител\t\t\t"}
{"url": "https://trud.bg/%d0%b8%d1%81%d1%82%d0%b0%d0%bd%d0%b1%d1%83%d0%bb%d1%81%d0%ba%d0%b0%d1%82%d0%b0-%d0%ba%d0%be%d0%bd%d0%b2%d0%b5%d0%bd%d1%86%d0%b8%d1%8f-%d0%b2%d0%bb%d0%b8%d0%b7%d0%b0-%d1%81%d1%80%d0%b5%d0%b4-%d0%ba/", "text": "Президентът на ПЕС Сергей Станишев влиза в колизия с един от критериите на социалистите за бъдещите евродепутати. Само кандидати, които защитават позицията на партията срещу Истанбулската конвенция, ще бъдат номинирани за евродепутати. Това изискване е записано в платформата на социалистите за евровота, която трябва да приемат на конгреса на 26 януари. Предложението е направил Янаки Стоилов по време на заседанието на предизборния щаб и идейната комисия на БСП в началото на седмицата, съобщи  . Стоилов е настоял БСП да вкара червени линии в документа, които да не бъдат прекрачвани от представителите им в Европейския парламент. Тези принципи обаче да стъпят само на вече гласувани позиции на Националния съвет на БСП, е било предложението на Стоилов. Аргументът му е бил, че БСП гласува едно в България, а евродепутатите й правят друго в ЕП. Критериите са дописани допълнително в проектодокумента, който обсъждат членовете на Националния съвет на партията. Последната редакция на „Визия за Европа“, направена след предложението на Янаки Стоилов, гласи, че БСП ще изпрати в Европейския парламент само своите представители, които ще отстояват общите, но също така и националните приоритети. Сред тях е именно твърдата непримиримост с Истанбулската конвенция. Евродепутатите на БСП трябва да бъдат против нея, защото текстове противоречат на Конституцията според решение на КС, пише в платформата, която предстои да бъде окончателно приета. Другите червени линии, от които не трябва да отстъпват евродепутатите на БСП, са изискването да работят за миграционна политика, съобразена с интересите и изискванията на държавите-членки, а не въпреки тях, както и да бъдат категорично против Пакта на ООН за бежанците. Бъдещите евродепутати трябва да работят за равенството на гражданите и държавите-членки, от позициите си против пакета „Макрон“ и за приемане в Шенген без допълнителни условия и за отпадането на Механизма за сътрудничество и оценка, като израз на политиката на „двойните стандарти“. Равноправно участие в общата енергийна политика на ЕС чрез изграждане на нови собствени ядрени мощности и развитие на транзитната газопреносна мрежа на територията на България, е другият национален интерес, който БСП ще изисква да следват евродепутатите й.  ", "date": "2019.01.12", "title": " Истанбулската конвенция влиза сред критериите за избор на евродепутатите от БСП"}
{"url": "https://trud.bg/%d0%b4%d1%80%d0%b0%d0%b3%d0%be%d0%bc%d0%b8%d1%80-%d1%81%d1%82%d0%be%d0%b9%d0%bd%d0%b5%d0%b2-%d0%b2%d0%b8%d0%b7%d0%b8%d1%8f-%d0%b7%d0%b0-%d0%b1%d1%8a%d0%bb%d0%b3%d0%b0%d1%80%d0%b8%d1%8f-%d0%b5/", "text": "„По проекта „Визия за България“ бяха проведени 571 срещи, от тях 353 срещи в страната, с 45 браншови, граждански и синдикални организации. Предложенията, които бяха получени за този период са 924. В резултат от това „Визия за България“ е допълнена и променена – съдържа 3 глави – демографска криза и семейство; държава и гражданско общество; икономическо развитие“. Това заяви по време на заседанието на Националния съвет на БСП членът на ИБ на БСП и зам-председател на ПГ на „БСП за България“ Драгомир Стойнев, съобщиха от пресцентъра на партията. В първа глава той обясни, че левицата предлага: въвеждане на семейно подоходно облагане – работещите родители да получават данъчни облекчения за всяко дете; въвеждане на диференцирани ставки на ДДС за основни храни и лекарства; родители, които две години са си плащали осигуровки, при раждане на второ и трето дете, да получават еднократна помощ от 10 средни работни заплати за предходната година; отпадане на таксата за детски ясли и градини; разкриване на седмични групи за деца от рисковия контигент в яслите и детските градини; в случай на неосигурен достъп на дете до детска градина, родителите да бъдат компенсирани от държавата; спиране на социалните помощи при отпадане на дете до 16 години от учебния процес, пакет мерки за осигуряване на здравословен живот на българските деца. Стойнев заяви, че левицата залага и на преизчисляване на пенсиите с актуален средноосигурителен доход и ежегодното им осъвременяване; стимули за доброволно оставане на възрастните хора в заетост; приемане на закон за възрастните хора. Стойнев заяви, че в сферата на здравеопазването Визията залага- за здравноосигурените лица гарантиран достъп до безплатно и навременно медицинско обслужване 24 часа в денонощието; за здравно неосигурените лица- държавно гарантиран базов пакет от медицински услуги, заплащани с публичен финансов ресурс; за болниците – премахване на търговския статут на държавните и общинските лечебни заведение и замяната му със статут на социално предприятие; нова система за контрол на разходите, обвързана с качеството и резултатите; даване на статут на университетски болници само на тези, които не са търговски дружества; за работещите в здравната система – приемане на наредба за формиране на работните заплати в държавните и общински заведения, гарантиращи им достойни и базови заплати; замяна на безплатното обучение в здравеопазването с държавна стипендия за обучение и/ или специализация с ангажимент за работа минимум 5 години в лечебно заведение в България. „Основното е поставянето на пациента в центъра на здравната система чрез рязко намаляване на частните плащания на населението; повишаване на обема и качеството на здравните услуги, осигурен достъп до здравеопазване в отдалечените и планинските райони“, коментира Драгомир Стойнев. В сферата на образованието той заяви, че са залегнали нови училищни планове, програми и учебно съдържание, съобразени с възрастовите и психологическите потребности на децата и учениците; един учебник по един предмет за клас; изравняване на материалните условия във всички училища; въвеждане на професионално образование; пълен обхват на децата в средното образование; безплатни детски ясли и детски градини; безплатен обяд за децата до 4 клас; улесняване на достъпа до училище за децата от малките селища и бедни семейства; политика за запазване на училищата в малките селища; издръжка с публични средства само на държавните и общински училища, отказ от принципа- парите следват ученика и преоценка на делегираните бюджети; мандатност на директорите на училища и детски градини. „Във висшето образование нашата цел е намаляване и поетапно премахване на студентските такси в държавните висши училища; държавна поръчка основана на дългосрочно прогнозиране от страна на държавата на нуждата от специалисти; достойно заплащане на академичния състав; национална програма на студентските градчета; връзка на образованието с националната и регионалната икономика – национална карта образование-икономика изработена от държава общини и бизнес“, обясни Стойнев. Във втора глава на Визията – социалната държава гарантира не само основните права, личните и икономическите свободи, но предприема правни и финансови мерки за преодоляване на социалните противоречия и напрежение. Връщане на държавата в ключови сектори – енергетика, инфраструктура, образование, здравеопазване, вътрешен ред и сигурност. Драгомир Стойнев обясни, че във Визията е записана и дигитализация на управлението с изграждане на електронни системи и обвързвано на тези, които вече съществуват, с новите – електронен поземлен регистър, единна информационна система, обединяваща пазарите на селскостопанска продукция, електронен данъчен регистър, електронна здравна карта и здравно досие и единна електронна образователна система. Стойнев коментира и че в проекта е записана и концепция за развитие на отбраната – хората да са в центъра на развитието на въоръжените сили, както и модернизация и поддръжка на техника. В системата за сигурност във Визията е залегнало възстановяване на ролята на държавата в охраната на обществения ред и борбата с престъпността; осигуряване на спокойствие и ефективна защита на гражданите от престъпни посегателства; гарантиране на равна сигурност и защита на всеки гражданин; независимо от неговия социален статус, възраст, етнос и местоживеене; изкореняване на корупцията от системата за сигурност; реформи в МВР; по-добри условия на работа на полицаите. „БСП залага и реформа на съдебната система – повишаване на бързината и ефективността на наказателния процес, гарантиране на обективността и отстраняване на възможностите за негово умишлено забавяне и затрудняване“, заяви той. По отношение на външната политика във Визията е записано, че България се нуждае от ясни и дългосрочни насоки. Да се фокусира върху – подкрепа за реализиране на регионално сътрудничество в Югоизточна Европа; продължаване на политиката за разширяване на ЕС; разширяване на възможностите за взаимодействие между страните от Черноморския регион; нормализиране на отношенията в Русия; стратегически отношения със САЩ; нови възможности за сътрудничество с Китай; отчетливо отстояване на националните ни интереси в международните организации в които членуваме; България да бъде активен член на ЕС, а не пасивен слушател. Икономика за мнозина, а не за малцина В трета глава левицата предлага нов модел на данъчна политика- данъчно-осигурителната тежест да се разглежда в светлината на въпроса „какво ти остава“, а не „какво ти се взима“; въвеждане на праг за минималните възнаграждения в страната – не по-нисък от 60 % от средната работна заплата; по-справедливи ставки за заплащане на нощния труд; преизчисляване на всички пенсии; всички големи компании в България с над 250 души, за период от 10 години, да отделят 10% от основния си капитал в приобщаващ фонд, от който дивиденти се разпределят ежегодно само между работниците. „Новият икономически път на страната трябва да бъде базиран на потреблението и износа на продукция. Залагаме на икономика за мнозина, а не за малцина“, категоричен бе Драгомир Стойнев. По думите му трябва да се заложи на инвестиции в нови родни производства с висока добавена стойност. Той подчерта, че БСП предлага и нов закон за управлението на държавните и общински предприятия и е твърдо против отдаването на концесии на стратегически за България предприятия и обекти с национално значение. Като други важни предложения на левицата в сферата на икономиката той посочи създаване на социално предприятие, като оператор в социалната икономика, създаване на финансов холдинг за подпомагане на малките и средни предприятия, конкретна програма за изостаналите региони. Не на последно място той посочи и зелената икономика, която да допринесе за опазване на околната среда, намаляване на въглеродните емисии и деградацията на екосистемите, социално въздействие и предотвратяване на загубата на работни места и обезлюдяването на отделни региони. Той посочи, че в сферата на енергетиката левицата залага на развитие на ядрената енергетика чрез редица мерки, сред които: изграждане и въвеждане в експлоатация на АЕЦ „Белене“ и на нови енергийни блокове на площадката на АЕЦ „Козлодуй“, възстановяване на проекта за газов коридор с Русия, разширяване на газовото хранилище в Чирен и изграждане на нови такива, разработване на находища на газ и продължаване на газификацията на страната, преразглеждане на договорите с американските електроцентрали и гарантиране на експлоатацията на ТЕЦ-овете от комплекса Марица – Изток до пълното изчерпване на запасите от въглища. В сферата на земеделието Стойнев поясни, че БСП цели ефективно стопанисване на земята; диференцирано субсидиране и ограничаване на едрите земеделски производители, с въвеждане на таван в субсидията; финансиране на изграждането на мрежа от фермерски пазари; увеличаване присъствието на българските храни в големите търговски вериги. Драгомир Стойнев коментира и че БСП не се отказва от стремежа си за намаляване на различията между регионите и с тази цел предлага национален фонд за сближаване между регионите – инвестиционна програма, в която да се включват пакет от мерки, като облекчени данъчни ставки за фирмите, разкриващи работни места, субсидия от 50% върху лихвите по инвестиционните кредити, предоставяне на възможност за наемаме на сгради в индустриални зони.  ", "date": "2019.01.12", "title": " Драгомир Стойнев: „Визия за България“ е допълнена с близо 1000 предложения"}
{"url": "https://trud.bg/%d0%bf%d0%b0%d1%8f%d0%bd%d1%82%d0%be%d0%b2%d0%b0-%d0%b1%d0%b0%d1%80%d0%b0%d0%ba%d0%b0-%d0%b8%d0%b7%d0%b3%d0%be%d1%80%d1%8f-%d0%b2%d1%8a%d0%b2-%d0%b2%d0%be%d0%b9%d0%b2%d0%be%d0%b4%d0%b8%d0%bd%d0%be/", "text": "Около 1.30 часа на тел. 112 постъпила информация за горяща барака в северозападния край на село Войводиново. Незабавно към мястото били насочени екипи на РУ – Труд и Трета РСПБЗН – Пловдив, съобщиха от МВР. Установено било, че огънят обхванал и унищожил напълно паянтова постройка на площ около 20 кв метра, която според кмета на селото била необитаема от преди близо месец. Местопроизшествието е запазено. При първоначалния и повторния оглед, извършен от експерт пожарната, се установи, че няма данни за умишлено предизвикване на пожара. Най-вероятната причина за възникване на пожара е техническа неизправност (високо преходно съпротивление) в електрическата инсталация на нестандартното (самоделно) електрическо табло, монтирано в бараката. По случая е образувано досъдебно производство, уведомена е районната прокуратура.    ", "date": "2019.01.12", "title": " Паянтова барака изгоря във Войводиново\t\t\t"}
{"url": "https://trud.bg/%d0%b1%d1%8a%d0%bb%d0%b3%d0%b0%d1%80%d0%ba%d0%b0-%d0%bf%d1%80%d0%be%d0%bc%d0%be%d1%82%d0%b8%d1%80%d0%b0-%d1%87%d0%b5%d1%80%d0%b5%d0%bd-%d0%bf%d0%b5%d0%b2%d0%b5%d1%86-%d0%bd%d0%b0-%d1%81%d0%b0/", "text": "Леонардо Монтейро се класира четвърти сред младите участници Няколко пъти ми затварят вратата за него само заради цвета на кожата му! През май 2018 г. Дариана Куманова беше избрана за „Най-успешна жена на годината“ в категория „Музика и изкуство“ На последното издание на фестивала “Санремо” през февруари 2018 г. един певец с уникален глас обира овациите на публиката. Музикалният свят на Италия е шокиран: Кой и как, с какви връзки и протекции е успял да изкара на сцената на “Санремо”, “светая светих” на белкантото един… чернокож? А талантливият италианец от бразилски произход Леонардо Монтейро се класира четвърти сред младите участници, но много по-важно е, че след години на дискриминация и унижения това отваря пред него нови хоризонти. Като ангел, слязъл от небето, една българка се явява в живота му в най-тежкия момент, когато Леонардо е с мисли за самоубийство, измъква го от дупката и преобръща живота му. Името й е Дариана Куманова и е най-младият преподавател в академия “Санремо” и един от най-авторитетните музикални педагози и продуценти по поп и джаз в Италия. Днес Леонардо вече е с първи самостоятелен албум “Il mio tempo”, чиято премиера беше на 20 ноември 2018 г. Албум, инспириран, подготвен и издаден от българката. В спомените си артистът разделя живота си на две: преди и след Дариана. “Каквото и да кажа за нея, все ще е дребно и незначително – сподели той пред “Труд”. – Запознахме се преди кастингите за “Санремо” и между нас се зароди приятелство. Обедини ни страстта към музиката. Тя е неповторима във всичко, което прави, и от самото начало ме покори. Музикант до мозъка на костите си с изключителна индивидуалност и любов към живота”. Преди Дариана да върне на Леонардо любовта към живота, той минава през кошмарно детство и юношество. Роден е в Рим, баща му и майка му са бразилци, балетисти и гастролират из Италия с бразилските си танци. Семейството му е доста объркано. От трите си брака майка му има 4 деца. В момента тя живее с гаджето си, което е жена. Леонардо има по-голяма полусестра, омъжена за швейцарец, брат близнак и по-малка полусестра от третия брак на майка си с италианец. Двамата близнаци са абсолютно копие един на друг. Тъй като майката е много бедна, ги изпраща на отглеждане в една общност, като ги взема само през уикендите. В общността двете мулатчета са жестоко малтретирани заради цвета на кожата си. Тъй като и двамата танцуват прекрасно, се явяват на един конкурс за училището към знаменитата “Ла Скала” в Милано. Приемат ги и те, едва 9-годишни, успяват да се измъкнат от тази общност, където търпят много унижения, и започват да учат в училището към “Ла Скала”. Там обаче са изправени пред нови изпитания. Училището е от 8 сутринта до 8 вечерта – безкрайни репетиции. В 8 вечерта един автобус ги кара в едно вечерно училище на 9-10-годишни деца, където учат до 12 през нощта по всички общообразователни предмети. А на другия ден в 8 часа отново са на репетиции с балета. Малкият Леонардо е играл на сцената на “Ла Скала” в балета “Лешникотрошачката” в ролята на барабанчика. От този период си спомня ужаса при едно представление. “Избягах от една общност, където бях малтретиран, за да отида в друга общност, където малтретирането беше още по-тежко”, споделя Леонардо. Когато го избират в “Лешникотрошачката”, неговите “колеги” – 10-12-годишни деца – разрязват сценичния му костюм. Той тръгва да се облича малко преди да излезе на сцената и с ужас вижда, че дрехите са разрязани. Отива при шивачката и казва: “Някой ми е разрязал костюма, как ще танцувам на сцената на “Ла Скала” в този вид?”, а тя: “Не ме интересува, оправяй се”. Когато излиза на сцената, импровизира, като в движение променя танца си, за да прикрие разрязаното. Като излиза, хореографът, побеснял, му удря шамар. “Не ме интересува, че ти костюмът ти не е бил в ред, да си се оправил преди това!” – крещи той на момчето. На 17 години Леонардо завършва курса в “Ла Скала” и решава, че не може повече, приключва с този балет. Явява се явява в тв формата “Амичи” като балетист и стига до полуфиналите. После заминава за Ню Йорк с надеждата, че там никой няма да го унижава заради цвета на кожата му. Три години работи като балетист в различни трупи. Но тъй като от малък обича да пее, се включва в една църковна общност за госпъл, дори става солист на един такъв хор в Ню Йорк. Но родната Италия му липсва и се прибира обратно. Започва да преподава музика в едно училище, сформира и госпъл хор, който дирижира. Пее и в един много известен госпъл хор в Милано. Започва да се явява на различни конкурси. Три пъти седмично пее в “Армани кафе” в легендарната сграда на модната къща в Милано. Чудото идва в живота му през 2017 г. Майката на една ученичка на Дариана пее в госпъл хора, чува го и казва на Дариана. Като преподавател в академия Санремо българката отговаря за селекцията на гласове за фестивала на област Ломбардия, където е и Милано. “Тази дама ми повтаряше: “Чуй го, много е добър!” и ми го доведе. Като запя, направо останах с отворена уста”, вълнува се Дариана. Тя става негов най-близък приятел и изповедник. Веднага го поема и като менажер и музикален продуцент. “Той нямаше нужда от мен като вокален педагог, защото беше със съвършен, завършен глас. Имаше нужда от приятелство, подкрепа и вдъхновение. И да му се посочи правилният път към музиката, която би му донесла успех”, казва продуцентката. “Леонардо беше се отказал категорично от всичко, толкова беше отчаян, че беше на косъм да посегне на живота си – разказва Дариана. – Беше в много тежка депресия и не искаше нито да пее, нито да прави каквото и да било друго. Започна да идва често в студиото ми, срещахме се и навън, говорехме. Трябваше ми месец, за да го стабилизирам и да го навия да се яви на “Санремо”. Беше минал през толкова много разочарования и толкова много хора го бяха излъгали, че му е много трудно да повярва на когото и да било и, че нещо хубаво може да му се случи. Но той видя как работя по 12 часа всеки ден и ми каза: “Това е последното нещо, което ще пробвам. Ако не стане, край”, разказва Дариана. А тя се амбицира: “Не, аз този човек ще го извадя от дупката!”. “Когато Леонардо се яви за пръв път пред комисията за “Санремо”, колегите, като разбраха, че е мое откритие, казаха: “До момента сме прослушали поне 600 човека, но това е единственият fuoriclasse, или “извън всякакви класации”. За сравнение, за във футбола например за италианците fuoriclasse е Марадона”, разказва дамата. Песните, които пише преди, са ужасно депресивни, но под влияние на Дариана започва да пише и други неща, дори и типично италиански мелодии. “Не ни е лесно и на двамата. Няколко пъти ми затварят вратата за него само заради цвета на кожата му! Много било трудно, средният италианец не можел да се идентифицира с него. А къде да отиде този човек, за да бъде идентифициран, като си е италианец, роден и живял тук!”, споделя с въздишка Дариана. И въпреки всичко първият сингъл на Леонардо, на който Дариана е автор и на текста, е в топ 5 в радиокласацията на Италия. А тя продължава да му дава криле да твори и да се развива. “Никой, никой не вярваше, че една българка ще изведе един чернокож на “Санремо”! “Ла булгара е бразилиано”, ха-ха… Всички бяха като ударени от гръм, чудеха се “как успя”, “кой й помогна”. Да не говорим, че Леонардо е и с хомосексуална ориентация… Честно казано, тези две неща направо ми разказват играта като продуцент! – смее се дамата. – Хората, които не знаят, че Леонардо е гей, и като ни виждат на всички снимки прегърнати, ни вземат за гаджета. Имам много приятели гей и някои хора се шегуват, че скоро ще бъда издигната в гей иконата на Италия.” Дариана често разказва на Леонардо за България и той очаква с нетърпение да посети родината й. Много се гордее с приятелството си с българката и има защо. На първото си излизане на сцената на “Санремо” е спокоен, защото фестивалният оркестър се дирижира от неговата Дариана. Тя е четвъртата жена диригент в 68-годишната история на легендарния фестивал. В Милано и цяла Италия “ла булгара” е известна като певица, цигулар, композитор, актриса, вокален педагог и диригент. Завършила е музикалното училище в София с цигулка и естрадно пеене в консерваторията. Свири и на пиано, а от няколко месеца взема уроци и на контрабас. През май 2018 г. Дариана Куманова беше избрана за “Най-успешна жена на годината” в категория “Музика и изкуство” от Fidapa – федерация, откриваща и насърчаваща изключителни жени в Италия. Миналата година за пръв път българка получи “Златен лъв на Венеция” – също Дариана Куманова. Да обучаваш млади таланти в родината на белкантото е много смело начинание, но италианците ценят “Дариана, ла булгара”. Нейни ученици вече са звезди и печелят “Сан Ремо”, “Гласът на Италия”, “Х фактор”. Носител е на “Златна клапа” на италианските журналисти и музикални критици на “италианските оскари” – “Давид на Донатело” и печели. Миналата година тя откри свое студио в центъра на Милано, с професионално училище за певци и звукозаписно студио. Заедно с двама талантливи италиански музикални продуценти основа звукозаписната компания “20 Records” за продуциране на поп музика. Основател е и президент на нов фестивал за млади таланти – Art Music Festival. А тримата й победители участват в нова телевизионна програма All Together Now по Canale 5, с водеща Мишел Хунцигер, бившата жена на Ерос Рамацоти. В звукозаписната компания вече са готови с по 3 техни видеоклипа. “Амбицията ми е поне един прекрасен български глас да изстрелям в орбитата на италианската и световна музика”, казва Дариана. Със съпруга й Росен Илиев са израснали заедно. Днес той е повече в София, където е бизнесът му, а тя – повече в Милано, но двамата често пътуват – той за Милано, тя за София. Имат двама сина – Теодор на 27 и Александър на 10 години.      ", "date": "2019.01.12", "title": " Българка промотира черен певец на „Санремо“\t\t\t"}
{"url": "https://trud.bg/%d1%81%d1%8a%d0%b4%d1%8a%d1%82-%d0%be%d1%81%d1%82%d0%b0%d0%b2%d0%b8-%d0%b2-%d0%b0%d1%80%d0%b5%d1%81%d1%82%d0%b0-%d0%bf%d0%b5%d1%82%d0%b8%d0%bc%d0%b0%d1%82%d0%b0-%d0%b7%d0%b0%d0%b4%d1%8a%d1%80%d0%b6/", "text": "Съдът остави в ареста петимата задържани свидетели по делото за фалита на КТБ. Прокуратурата ги   в пране на пари. Сумата, за която Красимир Зарев, Венцислав Тодоров, Иван Стойков, Васил Шуманов и Никола Киров са обвинени, според адвокатите, е два милиона и половина лева, предаде  . Днес прокуратурата поиска задържаните да останат в ареста с мотива, че част от тях са знаели, че получават присвоени от КТБ пари като многохиляден коледен бонус в края на 2013 г. Защитата на свидетелите поиска отвод на съдията от Специализирания наказателен съд и запита как изведнъж са се появили рискове петимата да се укрият.", "date": "2019.01.12", "title": " Съдът остави в ареста петимата задържани свидетели по делото за фалита на КТБ"}
{"url": "https://trud.bg/%d0%b3%d0%bb%d0%b5%d0%b4%d0%b0%d0%b9%d1%82%d0%b5-%d0%bd%d0%b0-%d0%b6%d0%b8%d0%b2%d0%be-%d0%be%d1%82%d0%ba%d1%80%d0%b8%d0%b2%d0%b0%d0%bd%d0%b5%d1%82%d0%be-%d0%bd%d0%b0-%d0%bf%d0%bb%d0%be%d0%b2%d0%b4/", "text": "Официалното откриване на Пловдив – Европейска столица на културата 2019 започна в 19.00 часа със спектакъла „Ние всички сме цветове“. Гледайте откриването   и  Основа на програмата е зашеметяваща 30-метрова кула, осигуряваща видимост от 360 градуса. Сцената е с 5 нива и тежи 200 тона заедно с участниците. Тя е разширена с два подиума с дължина 100 метра, които са високи 3 метра и широки 4 метра. 360 градусови екрани ще бъдат разположени на сцената и допълнени от мултимедийни елементи по подиумите. На 30-метровата сцена ще се качат 1500 изпълнители от целия свят – музиканти, актьори. До нея ще се стига през 23 контролно-пропускателни пункта. Грандиозният спектакъл ще бъде открит от Теодосий Спасов, който ще изпълни авторско произведение, създадено специално за случая. На сцената ще бъдат и народната певица Валя Балканска, гайдарят Петър Янев, фолклорният ансамбъл „Тракия“, хористи от всички пловдивски хорове, ученици от спортното училище „Васил Левски“ и Национална гимназия за сценични и визуални изкуства, както и над 200 кукери от региона. Празникът ще завърши със светлинно шоу. Очаква се над 30 000 души от страната и чужбина да гледат на живо откриващото събитие.", "date": "2019.01.12", "title": " Гледайте НА ЖИВО откриването на „Пловдив – Европейска столица на културата 2019“"}
{"url": "https://trud.bg/%d1%86%d0%b2%d0%b5%d1%82%d0%b0-%d0%ba%d1%80%d0%b0%d1%8f%d0%bd%d1%87%d0%b5%d0%b2%d0%b0-%d0%b4%d1%83%d1%85%d0%be%d0%b2%d0%bd%d0%be%d1%81%d1%82%d1%82%d0%b0-%d0%bd%d0%b0-%d0%bf%d0%bb%d0%be%d0%b2%d0%b4/", "text": "Хората, които посещават Пловдив през тази година, ще запазят в сърцата си неповторимите преживяваяния и усещания. Точно тези хора ще бъдат най – добрите посланици на Пловдив и на България, защото всеки от тях ще почувства българската душевност и красотата на Пловдив. Това каза председателят на Народното събрание Цвета Краянчева, която е един от официалните гости за церемонията по откриването на домакинството на Пловдив като европейска столица на културата, предаде Радио Пловдив. „Чувствам се много добре в Пловдив, толкова е хубаво, толкова е празнично! Призовавам това да е най-успешната година за пловдивчани и да се говори много за Пловдив“, каза Караянчева. „Хората, които посетят тази година Пловдив ще бъдат най-добрите посланици на града и България. Духовността на Пловдив трябва да се види и усети. Изкуството е това, което може да ни събере“, посочи още тя. „Горди сме, че сме българи, горди сме, че сме пловдивчани е посланието, което градът днес трябва да изпрати на света“, заяви председателят на парламента.", "date": "2019.01.12", "title": " Цвета Краянчева: Духовността на Пловдив трябва да се види и усети"}
{"url": "https://trud.bg/%d0%b2-%d0%b5%d0%b4%d0%bd%d0%b0-%d0%bb%d0%b5%d0%bd%d1%82%d0%b0-%d0%b5-%d0%b4%d0%b2%d0%b8%d0%b6%d0%b5%d0%bd%d0%b8%d0%b5%d1%82%d0%be-%d0%b2-%d0%bf%d0%be%d1%81%d0%be%d0%ba%d0%b0-%d1%81%d0%be%d1%84%d0%b8/", "text": "Движението е в една лента по път I-1 Ботевград – София в района под виадукта на АМ „Хемус“ преди изкачването на Витиня поради аварирал тежкотоварен автомобил. Това съобщиха от пресцентъра на АПИ. Шофьорите да се движат с повишено внимание и съобразена скорост, съветват от пътната агенция.", "date": "2019.01.12", "title": " В една лента е движението в посока София под виадукта на „Хемус“ преди Витиня"}
{"url": "https://trud.bg/%d0%b5%d0%b2%d0%b3%d0%b5%d0%bd%d0%b8%d0%b9-%d0%b1%d0%b0%d0%ba%d1%8a%d1%80%d0%b4%d0%b6%d0%b8%d0%b5%d0%b2-%d0%b1%d1%81%d0%bf-%d0%bd%d0%b0-%d0%b4%d0%b2%d0%b0-%d0%bf%d1%8a%d1%82%d0%b8-%d1%84%d0%b0%d0%bb/", "text": "БСП на два пъти фалира България – първо при Луканов през 1991-92, а после при Жан Виденов през 1996-97. Ако при Виденов средната заплата беше 6 долара, сега е 600 – разликата е 100 пъти. Нека се опитаме да правим изводите и да вървим напред – това е правилният начин. Това коментира бившият вицепремиер Евгений Бакърджиев по   по повод 22-годишнината от януарските протести, довели до свалянето на правителството на БСП на Жан Виденов. „Един министър-председател се оценява какво е направил за сънародниците си, а не за съпругата и за семейството си. А всички знаем, че България фалира през 1996-97 г.“, посочи още бившият вицепремиер от правителството на Иван Костов. Той изтъкна още, че по времето, когато Жан Виденов е напуснал лидерския си пост в БСП и поста премиер, социалистите са взели решение на тайно свое заседание да се извадят „всички транзитни газопроводи, тръби, 250 км инфраструктура, заедно с още 157 км тръбопроводи в строеж, за да бъде даден на „Топенерджи“, и оттам – разбирайте на Москва“, припомни Евгений Бакърджиев. „Има нещо сбъркано в прехода ни, защото той се води от онези, които ни караха да строим комунизъм. Между демокрация и комунизъм се получава един много сложен демонизъм – една изкривена демокрация. Проблемът на Виденов бе, че правителството му въведе контролирани цени, при него бе направена масовата приватизация, не знам защо това се забравя“, продължи Бакърджиев. „В момента Европа търси себе си, либералният модел става все по-отричан, той корозира. Тези процеси в момента кипят и те ще се изразят на европейските избори. А в България е още по-сложно“, подчерта бившият вицепремиер. „Доколкото сме следили поведението на господин Бойко Борисов, той може с лекота да хвърли оставка, ако види, че напрежението ескалира. Но не виждам в момента големи групи в обществото, които да не са срещнали разбиране“, така той отговори на въпроса дали се задават предсрочни парламентарни избори.", "date": "2019.01.12", "title": " Евгений Бакърджиев: БСП на два пъти фалира България\t\t\t"}
{"url": "https://trud.bg/%d0%bf%d0%be%d0%b6%d0%b0%d1%80-%d0%b1%d1%83%d1%88%d1%83%d0%b2%d0%b0-%d0%b2-%d0%b4%d1%8a%d1%80%d0%b2%d0%be%d0%b4%d0%b5%d0%bb%d1%81%d0%ba%d0%b0-%d1%80%d0%b0%d0%b1%d0%be%d1%82%d0%b8%d0%bb%d0%bd%d0%b8/", "text": "Пожар в дърводелска работилница във великотърновското село Присово унищожи част от машините в нея и дървен материал. Огънят лумнал в четвъртък срещу петък през нощта, като причината е късо съединение. На място веднага пристигнали огнеборци, които потушили пламъците. В петък през целия ден на място са дежурили екипи на РДПБЗН-Велико Търново тъй като наблизо има пристройки с дървен материал. В петък пък автомобил БМВ се самозапалило на ул. „Цанко Церковски“ във Велико Търново. Возилото пламнало заради залепнал стартер. Причината е, че след като паркирал колата пред Гимназията по туризъм, собственикът открил, че тя тръгва сама на скорост и дръпнал ръчната спирачка, което пък предизвикало аварията. От автомобила започнал да излиза пушек и той алармирал пожарната. Четири огнеборци се отзовали на място и локализирали горенето. Заради инцидента е унищожено предното стъкло на автомобила.  В писък е горял и контейнер във Велико Търново. През зимния сезон контейнерите се самозапалват обичайно от изхвърлена незагасена пепел от печки и камини. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.01.12", "title": " Пожар бушува в дърводелска работилница"}
{"url": "https://trud.bg/%d0%b4%d0%b5%d0%bd%d0%b8%d1%86%d0%b0-%d0%b7%d0%bb%d0%b0%d1%82%d0%b5%d0%b2%d0%b0-%d0%be%d1%82-%d1%84%d0%b5%d0%b2%d1%80%d1%83%d0%b0%d1%80%d0%b8-%d0%b7%d0%b0%d0%bf%d0%be%d1%87%d0%b2%d0%b0%d1%82-%d0%bd/", "text": "От 1 февруари започват номинациите за кандидати за евродепутати от партията, средата на март ще е ясно кой ще е водачът, през април цялата листа. Това каза заместник-председателят на БСП Деница Златева пред журналисти преди началото на Националния съвет на партията. „Още на 11 ноември Националният съвет прие критериите, на които трябва да отговарят кандидатите и процедурните срокове за номинация. След конгреса на 26 януари, на 1 февруари започват номинациите в основните партийни организации. Те трябва да бъдат потвърдени от конференцията и по този регламент в средата на март ще е ясно кой ще е водачът, а през април и листата“, обясни процедурата Златева. Заместник-председателят на БСП коментира, че всички сегашни евродепутати имат място в следващата листа. „Решението дали аз ще се кандидатирам ще го съобщя на основните партийни организации“, каза Златева. Тя уточни, че критериите за номинации са вътрешни и не са променяни от изборите през 2014 и 2009 г. „Когато другите партии ви представят критериите, и БСП ще ви ги представи“, допълни Златева.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.01.12", "title": " Деница Златева: От февруари започват номинациите за кандидати за евродепутати от БСП, цялата листа ще е ясна през април"}
{"url": "https://trud.bg/%d0%b3%d0%b5%d0%bd-%d0%ba%d0%be%d0%bd%d1%81%d1%82%d0%b0%d0%bd%d1%82%d0%b8%d0%bd-%d0%bf%d0%be%d0%bf%d0%be%d0%b2-f-16-%d0%b5-%d0%b5%d0%b4%d0%b8%d0%bd-%d0%bf%d1%80%d0%b5%d0%ba%d1%80%d0%b0%d1%81%d0%b5/", "text": "F-16 е един прекрасен самолет. Когато казваме, че купуваме F-16, ние трябва да помислим какво всъщност правим. Ние осигуряваме развитието и модернизацията на Българската армия, в частност на ВВС. Ние се интегрираме в структурите на НАТО, ние започваме да разчитаме все повече на наши стратегически съюзници. Това каза председателят на Комисията по отбрана в Народното събрание ген. Константин Попов пред „ „. „Грипен” също е прекрасна машина, но когато говорим за това, че ние сме в един отбранителен съюз и там имаме съюзници, това определено носи някакъв позитив по време на избора. Няма как да не го отчетем, защото когато започнеш да използваш това, което си купил, а това е в една изключително критична ситуация – когато идва военен конфликт, е хубаво да се обърнеш към своя съюзник. Когато този съюзник е САЩ, с когото имаш стратегическо партньорство – това определено носи позитиви. Техниката е важна. Финансовата част е важна. Това са огромни средства от данъкоплатеца, но не може да се изпуснат и много други неща, които влияят върху избора. Не напразно е предложението на правителството договорът да бъде подписан поне от четирима министри. Това ще гарантира, че ще бъде взето най-доброто решение”, обясни Попов. Председателят на Комисията по отбрана към НС коментира и позицията на президента по темата с изтребителите. Според Румен Радев при избора на самолет има лобизъм. „Лобистите са тези, които оказват неформален натиск за вземане на политическо решение. В този случай решението се взима от министрите, министър-председателят и Народното събрание. Те са обект на лобизъм. Всеки има право да защитава и да представя своя продукт. Това, което направиха американците е съвсем нормално”, каза Попов. Той обясни, че поддръжката на F-16 няма да излезе по-скъпа в дългосрочен план в сравнение с тази на „Грипен”, но потвърди, че все още не са ясни точните суми. „Точно цифрите за поддръжката ги няма. Ако ги искаме, трябва да отидем на конкретни разговори, но не мога да разбера защо не искаме да отидем на тези разговори”, каза Константин Попов. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2019.01.12", "title": " Ген. Константин Попов: F-16 е един прекрасен самолет, със закупуването му осигуряваме модернизацията на армията"}
{"url": "https://trud.bg/%d1%81%d0%bf%d0%b5%d1%86%d1%81%d1%8a%d0%b4%d1%8a%d1%82-%d1%80%d0%b5%d1%88%d0%b0%d0%b2%d0%b0-%d0%b4%d0%b0-%d0%be%d1%81%d1%82%d0%b0%d0%bd%d0%b0%d1%82-%d0%bb%d0%b8-%d0%b2-%d0%b0%d1%80%d0%b5%d1%81%d1%82/", "text": "Специализираният наказателен съд не поиска да изслуша задържаните свидетели по делото КТБ, съобщи БГНЕС. В Специализирания наказателен съд днес започна заседанието, на което се разглежда искането на Специализираната прокуратура за налагане на мярка за неотклонение „задържане под стража” на петимата, на които им бяха повдигнати обвинения във връзка с мегаделото КТБ. Адвокатите на обвиняемите заявиха, че искането на Специализираната прокуратура е недопустимо, защото липсват мотиви за исканата мярка и подчертаха, че единственият им мотив е клиентите им да не се укрият. Това твърдение беше опровергано от съдията, който увери, че искането на прокуратурата отговоря на изискванията на закона и добави, че производството е по чл. 64 от НПК. Последва искане от адвокатите да бъдат изслушани обвиняемите, но беше отказано от съда. Това провокира адвокатите да поискат отвод на съда, тъй като се опасяват, че разглеждането на делото няма да е обективно, защото ограничава правата на обвиняемите и заради допускането на акт, в който няма мотиви. Съдът се оттегли на тайно съвещание, гледането на искането продължава.  Седем от свидетелите по делото за фалита на КТБ са обвиняеми. Съдят квесторите на КТБ за умишлена безстопанственост. Прокуратурата ги обвинява в пране на пари. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.01.12", "title": " Спецсъдът решава да останат ли в ареста свидетелите по делото за КТБ"}
{"url": "https://trud.bg/%d0%bd%d0%b0%d1%86%d0%b8%d0%be%d0%bd%d0%b0%d0%bb%d0%bd%d0%b8%d1%8f%d1%82-%d1%81%d1%8a%d0%b2%d0%b5%d1%82-%d0%bd%d0%b0-%d0%b1%d1%81%d0%bf-%d0%bf%d1%80%d0%b8%d0%b5-%d0%bf%d1%80%d0%be%d0%b5%d0%ba%d1%82/", "text": "След 3-часово обсъждане на предложенията, които постъпиха от цялата страна  по различните секторни политики, Националният съвет на БСП прие с пълно единодушие проекта „Визия за България“. Това съобщиха от пресцентъра на партията. За пръв път той беше представен на 21 юли 2018 г. на форум на БСП в НДК. Оттогава се проведоха 571 срещи с браншови и синдикални организации, членове и симпатизанти на БСП, граждани и експерти в цялата страна. Техните предложения – общо 924, бяха обобщени и включени в проекта, се казва в информацията. Най-много са предложенията в сферата на социалната политика (130), образованието и науката (130), регионалното развитие (107), земеделието (105) и здравеопазването (92). Десетки са и предложенията за икономиката, данъчната политика, националната сигурност и туризма. Окончателно проектът за различна Визия за България ще бъде приет на Конгреса на БСП, който ще се проведе на 26 януари 2019 г. в НДК.      ", "date": "2019.01.12", "title": " Националният съвет на БСП прие проекта „Визия за България“ (СНИМКИ)"}
