{"url": "https://trud.bg/%d1%81%d1%82%d1%80%d0%be%d0%b3%d0%b8-%d0%b7%d0%b0%d0%b1%d1%80%d0%b0%d0%bd%d0%b8-%d0%b4%d0%b5%d0%b1%d0%bd%d0%b0%d1%82-%d1%80%d0%b8%d0%b1%d0%b0%d1%80%d0%b8%d1%82%d0%b5-%d0%bd%d0%b8-%d0%b2-%d0%b3%d1%8a/", "text": "Риболовът с въдици от брега е разрешен и безплатен Драконовски мерки за сигурност са наложени в Гърция за рибари от България. През последните години много нашенци излизат с лодките си в Бяло море, но южната ни съседка въведе тежки санкции при нарушения на правилата. Трябва да се знае, че на определени язовири риболовът е напълно забранен за българи, а причината за това е, че не само ловят много риба, но и замърсяват околната среда. Оплакванията най-вече са свързани с боклуците, които оставят след себе си българските риболовци и паленето на огньове, които са строго забранени. Глобата за това е 400 евро. Риболовът в Северна Гърция най-често се извършва във водите на Струма, Места и притоците от Родопите и Беласица. Особено подходящо място за риболов с лодка е това до брега на безлюдното островче Тасупола, където брегът е почти отвесен и морето е дълбоко над 30 м, и гъмжи от скъпи риби, но за този вид риболов вече е необходимо разрешително, което се изважда в Кавала срещу такса от 20 евро. В Егейско море има над 500 вида риби, а за любителите рибари добрата новина е, че за риболов с въдица от брега на река или на морето не се изисква издаването на разрешително. Тази процедура няма да ви се спести, ако сте решили, че ще ловите риба с харпун. Ако практикувате любителски риболов със собствена лодка, трябва да имате валидна застраховка и капитанско свидетелство. Без разрешително е позволен риболовът от брега с въдица или само със стръв. Навсякъде в страната е забранен риболовът с динамит или с растителни или химични вещества, които парализират или убиват рибата. Наказанията за нарушителите на това правило са строги – ако властите хванат нарушителя за първи път може да го затворят за период от 5 месеца до 3 години, да му наложат глоба и да му отнемат плавателното средство. В случай, че някой бъде заловен да не спазва закона за ловене на риба с динамит, наказанията са още по-строги. Разрешителното за любителски риболов се издава на рибари, които желаят да ловят риба с харпун или от лодка в морето. На тях им е забранено да използват мрежи, защото за това е необходимо да си изкарат разрешително като професионални рибари. Всеки рибар има правото да хване не повече от пет кила риба в рамките на 24 часа, с изключение на случаите, в които само една от рибите е по-тежка от пет килограма.   Забрани за любителите: Харпунджиите също трябва да са наясно със забраните и правилата, които им налага законът. Ако ловят в открито море, трябва да са снабдени задължително с шамандура в жълт цвят с жълто знаменце с диагонална червена линия, на която е изписано „?.?.” (подводна дейност). Това е необходимо за тяхната сигурност, а шамандурата при нормални условия трябва да се вижда от поне 300 метра, като харпунджията трябва да се движи в радиус от 50 метра около нея.   Специални правила за харпунджиите Забранено е ловенето на риба с харпун:   Пресен сафрид по 4 лева на пазара в Бургас Уловиха край Созопол паламуд-майка – добър знак за сезона Мария Кехайова,  ТРУД, Бургас Рибарите край Созопол са уловили 70 риби – паламуд-майка. Случката е хубав знак, че ни чака добра паламудена есен. Това съобщиха за “Труд” морски вълци. Паламудът сега си хвърля хайвера, в края на юни става като дребен сафрид-циганка и започва да се угоява. Расте с по 10- 12 грама на ден и наесен се лови с мрежи, обясниха риболовците. Край Ахтопол пък са уловили чернокоп, което също е предпоставка за слука, надяват се рибарите. В момента обаче риба в морето почти няма. Български пресен сафрид на народна цена- по 4 лева за килограм пуснаха на рибната борса “Краснодар” в Бургас. Сафридът обаче е много дребен, затова по цена го минава дори хамсията, която се харчи по 5 лева килото. Български сафрид, по-едър има между 6 и 10 лева килограма. На някои сергии, търговците казват, че е средиземноморски, той върви също между 8 и 10 лева. Барбунът се продава 4-7 лева, 10 лева е пресният черноморски кефал, а 18 лева килото удря пресният чернокоп. Лавракът се харчи по 12 лева, а попчето традиционно се е закотвило на 5- 6 лева. Рибената чорба по морските капани е 3. 50 лева порцията, но я правят предимно от скумрия, показа проверка на „Труд”. “Риба прясна, току-що извадена от мрежите, почти няма, даляните вадят по малко сафрид. Вече чакаме туристите, ще ги гощаваме с цаца и бира, и вкусна рибена чорба”, казаха съдържатели на морски кръчми по крайбрежието. Морските от рибарското селище край Бургас пък – Ченгене скеле се оплакаха, че излязъл малко сафрид, но делфините му се нахвърлили и го изяли. Това лято са решили да не наблягат на риборова, а да посрещат туристи, защото, по думите им рибарлъка, селището с хижите им, а и самите те са най-живописната атракция за гости.   Първият улов събра на брега повече балъци, отколкото пред урните  Пресният барбун се харчи по 3 лева за килограм  Кръстина Маринова,  ТРУД, Варна Първите пасажи от пролетния сафрид зарадваха варненските въдичари и рибари. Появяването им съвпадна с дните около европейския вот и събра повече балъци на брега, отколкото пред урните в града. Сафридът тръгва на север след 20 май до края на юни и след това цяла есен.  Според поверието изчезва, чак когато и щъркелите си заминават. Но пресният улов започна и на Рибната борса във Варна може да се намери по 10 лв. за килограм. На сергиите вместо нашия сафрид все още пробутват турски или гръцки, който е по-едър и не е толкова вкусен. До края на деня неговата цена пада с 2 лева и това е сигурен признак, че стоката е чужда и размразена. Пресният улов ще познаете по окото – трябва да е ясно и по червения цвят на хрилете, съветват коректните търговци на борсата. По това време на сергиите е пълно и с прясна трицона по 2 лв./кг, с пресен гюмюш по 2.50 лв./кг и с пресни попчета срещу 4 лв за килограм. Рибарите вадят и пресен барбун, който се продава за 3 лв./кг. В забранения му период калканът е само охладен или размразен, но държи високата цена от 28-30 лв./кг. Сезонът е на черните миди, които се предлагат по 3.50 лв. за килограм, а крайбрежните заведения приготвят всякакви кулинарни изкушения на цени от 6.50 лв до 8-10 лв. за порция. Рибената чорба струва от 3.50 лв. до 5 лв. Баровците по морето търсят през лятото най-много морска лястовица, която е по-скъпа и вкусна от калкана. Килото є върви от 35 до 50-60 лева, дори и замразена. Когато зареждат с деликатеса правителствената резиденция “Евксиноград”, значи очакват държавници и високи гости да пристигнат, коментират на Рибната борса във Варна. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.05.31", "title": " Строги забрани дебнат рибарите ни в Гърция\t"}
{"url": "https://trud.bg/%d0%b0%d0%b2%d1%82%d0%be%d0%bc%d0%be%d0%b1%d0%b8%d0%bb-%d0%b1%d0%bb%d1%8a%d1%81%d0%bd%d0%b0-%d0%b8-%d1%83%d0%b1%d0%b8-15-%d0%b3%d0%be%d0%b4%d0%b8%d1%88%d0%bd%d0%be-%d0%bc%d0%be%d0%bc%d1%87%d0%b5/", "text": "Дете задина при тежък пътен инцидент в София. Към 17.20 часа в района на кръстовището на бул. „Цар Борис Трети“ и ул. „Нишава“ лек автомобил е ударил 15-годишно момче, което е починало, съобщиха от МВР. На мястото на произшествието са изпратени полицейски и екипи на Спешна помощ. Извършва се оглед. В района има временно затруднение на движението. Заради инцидента маршрутът на трамваи с номера 4 и 5 е временно променен,   от Столична община.", "date": "2019.05.31", "title": " Автомобил блъсна и уби 15-годишно момче в София"}
{"url": "https://trud.bg/%d0%bf%d1%80%d0%be%d0%bc%d0%b5%d0%bd%d0%b8%d1%85%d0%b0-%d0%bc%d0%b0%d1%80%d1%88%d1%80%d1%83%d1%82%d0%b0-%d0%bd%d0%b0-%d1%82%d1%80%d0%b0%d0%bc%d0%b2%d0%b0%d0%b9%d0%bd%d0%b8-%d0%bb%d0%b8%d0%bd%d0%b8/", "text": "Движението на трамваи номера 4 и 5 е отклонено от маршрута си по бул. „Цар Борис III“. Причината е пътно транспортно произшествие на лек автомобил , съобщиха от пресцентъра на Столична община. Трамвайните мотриси преминават по бул. „Христо Ботев“, бул. Александър Стамболийски“, бул. „Константин Величков“, бул. „Никола Мушанов“, „Овча купел“ и по маршрута си към кв. „Княжево“.", "date": "2019.05.31", "title": " Промениха маршрута на трамвайни линии 4 и 5 заради катастрофа"}
{"url": "https://trud.bg/%d1%84%d0%be%d0%bd%d0%b4-%d0%ba%d1%83%d0%bb%d1%82%d1%83%d1%80%d0%b0-%d0%bd%d0%b0-%d0%be%d0%b1%d1%89%d0%b8%d0%bd%d0%b0-%d0%b1%d0%bb%d0%b0%d0%b3%d0%be%d0%b5%d0%b2%d0%b3%d1%80%d0%b0/", "text": "Фонд „Култура“ на Община Благоевград обявява ВТОРА сесия за набиране на проектни предложения. Срокът за подаване на проектни предложения е от 01.06.2019 г. до 30.06.2019 г., съобщиха от общината. Документите се подават на деловодството на Община Благоевград в три екземпляра на хартиен и един екземпляр на електронен носител. Подробна информация за кандидатстване може да бъде изтеглена от  Основна цел на Фонд „Култура“ е подпомагане работата на неправителствени организации и културни институти, които имат желание да създават устойчиви събития в културния календар на Община Благоевград.", "date": "2019.05.31", "title": " Фонд „Култура“ на Община Благоевград обявява втора сесия за набиране на проекти за 2019 г."}
{"url": "https://trud.bg/%d1%83%d0%bd%d0%b3%d0%b0%d1%80%d0%b8%d1%8f-%d0%bf%d1%80%d0%b0%d1%89%d0%b0-1000-%d0%b2%d0%be%d0%b5%d0%bd%d0%bd%d0%b8-%d0%bf%d0%be-%d0%b3%d1%80%d0%b0%d0%bd%d0%b8%d1%86%d0%b0%d1%82%d0%b0-%d1%81%d1%8a/", "text": "От събота, 1 юни, Унгария засилва охраната по границата със Сърбия заради мигрантите, като изпраща хиляда военнослужещи под командване на полицейските части. Това обяви началникът на унгарската полиция Янош Балог, съобщава електронното издание на македонския вестник „Вечер“. „Войниците, заедно със своите колеги от Сърбия, ще работят за осигуряване защитата на границата поради засиления натиск от нелегалната миграция“, поясни унгарският министър. На пресконференция в град Ресе на границата със Сърбия Балог подчерта, че полицията е регистрирала около стотина мигранти седмично миналата година, докато през тази броят им е двоен. „От 1 юни до края на август общо хиляда войници ще бъдат изпратени на сръбската граница под командването на полицията“, потвърди командващият унгарската армия Ференц Кором. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.05.31", "title": " Унгария праща 1000 военни по границата със Сърбия заради мигранти"}
{"url": "https://trud.bg/%d0%b4%d0%b5%d1%81%d0%b8-%d1%86%d0%be%d0%bd%d0%b5%d0%b2%d0%b0-%d1%80%d0%b0%d0%b6%d0%b4%d0%b0-%d0%bf%d1%80%d0%b5%d0%b7-%d1%81%d0%b5%d0%bf%d1%82%d0%b5%d0%bc%d0%b2%d1%80%d0%b8/", "text": "Тв водещата Деси Цонева, която наскоро обяви в Instagram, че е  , сега публикува снимка от почивката си във Флоренция, а към нея написа, че е в 5-ти месец. Това означава, че дъщеря й ще се появи на бял свят тази есен, през септември месец. Деси вече има едно дете – момче, кръстено на бившия й съпруг Янчо Таков-младши. С приятеля й Явор Стефанов, който е и 19 години по-голям от нея, са заедно от 2017-та.", "date": "2019.05.31", "title": " Деси Цонева ражда през септември"}
{"url": "https://trud.bg/%d0%b1%d1%8a%d0%bb%d0%b3%d0%b0%d1%80%d1%81%d0%ba%d0%b8-%d0%b2%d0%be%d0%b5%d0%bd%d0%bd%d0%b8-%d1%83%d1%87%d0%b0%d1%81%d1%82%d0%b2%d0%b0%d1%82-%d0%b2-%d0%bb%d0%be%d0%b3%d0%b8%d1%81%d1%82%d0%b8%d1%87/", "text": "Многонационално логистично полево учение „Capable Logistician – 2019“ с участието на 31 военнослужещи и автомобилна техника от Въоръжените сили на България ще се проведе в периода 1-15 юни 2019 г. в района на тренировъчния полигон на Полската армия „Drawsko Pomorskie Training Area” в Република Полша, съобщиха от МО. Учението е планирано и организирано от Многонационалния логистичен координационен център в гр. Прага, Чехия, с подкрепата на Полша като страна-домакин. В него участват близо 1000 военнослужещи от 37 страни -членки на НАТО и страни-партньори. Целта на учението е реално отработване на въпроси, свързани с планирането и изпълнението на логистичното осигуряване на коалиционни сили на театъра на операцията и координиране на използването на многонационални и национални (на страната-домакин) логистични сили и ресурси. От българска страна в учението участват военнослужещи от 30-и отряд за контрол на придвижването от състава на Съвместното командване на силите, формирования от състава на 91-ви инженерен батальон от 55-ти инженерен полк и 110-и логистичен полк от Сухопътните войски, 3-а авиобаза в Граф Игнатиево от Военновъздушните сили и Военна академия „Г.С. Раковски“. Старши национален представител в учението е полковник Анастас Бакалов от Съвместното командване на силите. Участието в ученията от формата „Capable Logistician” допринася за повишаване на подготовката за логистично осигуряване на силите на Алианса.", "date": "2019.05.31", "title": " Български военни участват в логистично учение на НАТО в Полша"}
{"url": "https://trud.bg/%d0%b7%d0%b0%d0%ba%d0%be%d0%b2%d0%b0%d0%bb%d0%b8-%d0%ba%d0%bc%d0%b5%d1%82-%d1%81%d0%bb%d0%b5%d0%b4-%d0%bf%d0%b5%d1%82-%d0%bc%d0%b5%d1%81%d0%b5%d1%86%d0%b0-%d0%bf%d0%be%d0%b4%d1%81%d0%bb%d1%83%d1%88/", "text": "Ралев действал по-умно и прикрито от Иванчева Арестуваният в четвъртък вечерта кмет на район “Северен” в Пловдив Ральо Ралев е бил следен и подслушван от пет месеца за корупционни действия, съобщи заместник главният прокурор Иван Ге­шев. Полицаи щракнали белезниците му във фитнес зала, където вдигал щанги, а след това е бил отведен в кметството. “Случаят с него е подобен на случая с кметицата на “Младост”. Само че за разлика от Десислава Иванчева, Ралев се е прикривал по-добре и схемата му е била доста по-качествена. Има много сходни неща. Един прокурор преди време каза за случая “Младост”, че никой не взима пари по този балъшки начин. В Пловдив доста по-умно е действано. Няма планиран дата и час. Всичко се променя на момента”, каза Гешев. Разследването е започнало след доклад при главния прокурор, който е бил препратен към специализираната прокуратура. Задържането на кмета е извършено от столични полицаи, за да няма изтичане на информация. Заедно с него са арестувани и трима души от районната администрация, както и строителен инженер от пловдивската фирма, която се занимава със строителен надзор и технически контрол в проектирането и строителството. Той най-вероятно е бил връзката на общинските власти с инвеститорите. Гешев отказа всякакви подробности покрай разследването с мотива, че това може да попречи на колегите му. В Пловдив обаче се появиха версии за ареста. Според една от тях Ралев е рекетирал инвеститори, като е искал пари и апартаменти срещу разрешение за строеж. Според друга главата му изял скандалът със застрояването на част от парка до хотел “Санкт Петербург”. Името на Ралев беше свързано със скандал през март т.г., когато жители на район Северен се вдигнаха на бунт срещу застрояването на парк от 16 дка до детска градина “Славей”. Наложи се даже Бойко Борисов да се намеси. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.05.31", "title": " Заковали кмет след пет месеца подслушване (обзор)\t"}
{"url": "https://trud.bg/%d0%be%d0%b2%d1%87%d0%b0%d1%80-%d0%be%d1%86%d0%b5%d0%bb%d1%8f-%d1%81%d0%bb%d0%b5%d0%b4-%d1%83%d0%b4%d0%b0%d1%80-%d0%be%d1%82-%d0%bc%d1%8a%d0%bb%d0%bd%d0%b8%d1%8f-%d0%ba%d1%80%d0%b0%d0%b9-%d1%81%d0%b8/", "text": "37-годишен мъж е ударен от мълния към 15 ч. днес в симитлийското село Полена. Мълнията го ударила в дясното рамо и излязла през стъпалото. Няма тежки изгаряния, състоянието му се изяснява, след което ще бъде настанен в хирургия или реанимация на благоевградската болница, предаде  . Пострадалият е овчар, който бил със стадото си. Проливни валежи има в Централна и Южна България. Вечерта и през нощта също ще има интензивни валежи и гръмотевични бури, предимно в Централна и Южна България. В районите с проливни валежи се очакват до 60 л/кв.м. Улиците в някои пловдивски квартали приличат на реки. Водата на места стига до коленете. Един от най-наводнените райони е “Кючук Париж”. Има и закъсали автомобили в района на „Кукленско шосе”. Районът в парк Лаута също на места е наводнен. Има наводнени приземни етажи и подлези. Екипи на пожарната отводняват засегнатите квартали. Количеството на валежа в Пловдив е 40 л/кв. м. Около обяд силни гръмотевични бури и интензивни валежи имаше и в Самоковско, Ихтиман, Пирдоп, Пещера.", "date": "2019.05.31", "title": " Овчар оцеля след удар от мълния край Симитли"}
{"url": "https://trud.bg/%d0%ba%d0%bc%d0%b5%d1%82%d1%8a%d1%82-%d0%bd%d0%b0-%d1%81%d0%be%d1%84%d0%b8%d1%8f-%d0%b9%d0%be%d1%80%d0%b4%d0%b0%d0%bd%d0%ba%d0%b0-%d1%84%d0%b0%d0%bd%d0%b4%d1%8a%d0%ba%d0%be%d0%b2%d0%b0-%d0%b2%d1%8a/", "text": "Засадени са 2000 рози от различни видове, изградени са алеи, осветление и поливна система Инвестицията е за 780 000 лева “Възстановен е старият блясък на Розариумът в Борисовата градина. Интересна е историята на градината и тя може да бъде прочетена на таблата, които са поставени по алеите”. Това заяви при посещението си на обекта в петък столичният кмет Йорданка Фандъкова. Пространството, което е възстановено, е на площ около 3 декара, изградени са алеи, осветление и поливна система. Засадени са 2000 рози от различни видове, а поставените табелки пред тях дават информация за отделните видове. Инвестицията е на стойност от 780 хиляди лева. “Предстои и обсъждане на изработения подробен устройствен план на Борисовата градина. Журито е избрало най-консервативния вариант. Планът е гаранция за това, че и в бъдеще паркът няма да бъде застрояван. Личната ми позиция е, че Борисовата градина трябва да се запази във вида, в който е създадена”, допълни кметът. Фандъкова уточни, че това, за което ще настоява, са промени в проекта, които да гарантират запазването на парка в сегашния вид. Столичният кмет посочи още, че не приема предложението на архитекта за изграждане на климатично училище. “Ще настоявам да се запазят обектите на “Спортна София” и конната база на мястото, на което са в момента”, категорична бе тя. Според кмета съществуващите стадиони трябва да бъдат реконструирани, но не и разширявани.", "date": "2019.05.31", "title": " Кметът на София Йорданка Фандъкова: Възстановен е Розариумът в столицата"}
{"url": "https://trud.bg/%d0%b5%d1%82%d0%be-%d0%ba%d1%8a%d0%b4%d0%b5-%d0%bc%d0%be%d0%b6%d0%b5%d0%bc-%d0%b4%d0%b0-%d0%b7%d0%b0%d0%b2%d0%b5%d0%b4%d0%b5%d0%bc-%d0%b4%d0%b5%d1%86%d0%b0%d1%82%d0%b0-%d0%bd%d0%b0-1-%d1%8e%d0%bd/", "text": "На 1 юни по повод Деня на детето Столичната община организира разнообразни инициативи и събития за деца – детски ателиета и работилници, концерти, спортни празници, игри и забавления. Събитията, които се провеждат на открито ще се състоят при подходящо време. Събития:", "date": "2019.05.31", "title": " Ето къде можем да заведем децата на 1 юни в София"}
{"url": "https://trud.bg/%d0%b5%d0%ba%d0%b8%d0%bf%d0%b8-%d0%bd%d0%b0-%d0%bf%d0%be%d0%b6%d0%b0%d1%80%d0%bd%d0%b0%d1%82%d0%b0-%d1%81%d0%b5-%d0%b1%d0%be%d1%80%d1%8f%d1%82-%d1%81-%d0%bf%d0%be%d1%81%d0%bb%d0%b5%d0%b4%d0%b8%d1%86/", "text": "До момента са получени над 100 сигнала, които се отработват от сили на ПБЗН, Общината и доброволци. От РДПБЗН-Пловдив са отработени над 30 сигнала. Предислоцирани са два екипа на РДПБЗН-Пазарджик с 6 мотопомпи и шестима служители, съобщиха от МВР. По специфична е ситуацията в Болница “Св. Каридат”, където на място работят два екипа, като има усложнена обстановка поради избила водопроводна тръба. Болницата е с прекъснато електроснабдяване и са предприети мерки за обозопасяване и извеждане на пациенти. Екипи работят и в Онкодиспансера, подлеза на аптека “Марица”, подлеза на Чифте баня, подлеза на Пловдивският университет -1 ниво на Мол “Галерия Плаза”, има съобщения за закъсали автомобили по Кукленско шосе. Около 14 часа в южната част на Пловдив падна краткотраен пороен дъжд, основно в кв. Кючук Париж. До 14:30 часа са получени 33 сигнала за наводнени обекти, от които по-характерни са за детските градини – „Вяра“, „Мечта“ и „Валентина“, подлеза на централна гара и подлеза на улица Гладстон. Съобщено е за 22 случая на наводнени мазета в приземни етажи на жилищни и обществени сгради. За ограничавана на наводнението са включени 9 екипа от службите на гр. Пловдив и Сектор СОД, допълнително е създадена организация за събиране на свободния от дежурство състав и съседни районни служби. Няма опасност за децата от детските градини, няма пострадали и бедстващи граждани. Към 17 часа след паднал проливен дъжд в оперативния център на пожарната в Стара Загора са получени около 10 сигнала, главно за паднали дървета и запушени шахти.", "date": "2019.05.31", "title": " Екипи на пожарната се борят с последиците от пороите в Пловдив и Стара Загора"}
{"url": "https://trud.bg/%d0%b3%d0%b5%d0%bd%d0%b5%d1%80%d0%b0%d0%bb-%d0%bb%d0%b5%d0%b9%d1%82%d0%b5%d0%bd%d0%b0%d0%bd%d1%82-%d0%b4%d0%b8%d0%bc%d0%b8%d1%82%d1%8a%d1%80-%d0%b8%d0%bb%d0%b8%d0%b5%d0%b2-%d0%be%d0%bf%d0%b8%d1%82/", "text": "Мисиите на Българската армия в подкрепа на международния мир и сигурност имат пряко измерение и при защита на националния суверенитет и териториалната цялост на нашата страна. Защото опитът, който придобиват военнослужещите ни в реална обстановка и коалиционна среда, е незаменим. Това заяви заместник-началникът на отбраната генерал-лейтенант Димитър Илиев на церемония по официалното посрещане на 37-ия контингент, който участва в мисията на НАТО за подготовка, съветване и подпомагане на Силите за сигурност в Афганистан „Решителна подкрепа”, съобщиха от МО. „Това е един от най-успешните контингенти, напълно изпълнили задачите си. Вие участвахте в реална обстановка, в която всички звена са проявили отлична подготовка, професионализъм и решителност“, посочи той в обръщението си към личния състав на контингента. Ритуалът се проведе на площад „Македония“ в гр. Благоевград и в него участваха командващият на Съвместното командване на силите генерал-лейтенант Любчо Тодоров, заместник-командирът на Сухопътните войски бригаден генерал Валери Цолов и командирът на Бригадното командване полковник Красимир Кръстев. От името на министъра на отбраната, началника на отбраната, командващия на Съвместното командване на силите и командира на Сухопътните войски те наградиха военнослужещи от контингента, отличили се с професионалното изпълнение на задачите си. Церемонията завърши с преминаването в тържествен марш на военнослужещите от 37-ия контингент, които бяха бурно аплодирани от своите близки, роднини, приятели, граждани и гости на Благоевград.", "date": "2019.05.31", "title": " Генерал-лейтенант Димитър Илиев: Опитът, придобит от военнослужещите в мисии, е незаменим"}
{"url": "https://trud.bg/%d0%bc%d0%b0%d0%b0%d0%b5-%d0%b8%d1%80%d0%b0%d0%bd-%d1%82%d1%80%d1%83%d0%bf%d0%b0-%d0%b7%d0%b0%d0%bf%d0%b0%d1%81%d0%b8-%d0%be%d1%82-%d1%82%d0%b5%d0%b6%d0%ba%d0%b0-%d0%b2%d0%be%d0%b4%d0%b0-%d0%b8/", "text": "Иранските запаси от тежка вода и обогатен уран се увеличават, но не надхвърлят лимитите, постановени от ядреното споразумение от 2015 година. Това съобщи Международната агенция за атомна енергия в първия си тримесечен доклад, откакто Техеран обяви на 8 май, че повече няма да изпълнява тези ограничения, съобщи БТА. Запасът на Иран от тежка вода леко се е увеличил до 125,2 тона при максимално допустими 130 тона, а този на обогатен уран UF6 се е увеличил до 174,1 килограма при допустими 300. Това са констатации на инспектори от МААЕ, които не са установили нарушения на споразумението от страна на Ислямската република. На 8 май Иран обяви, че в знак на протест срещу едностранното американско оттегляне от пакта и връщането на санкциите, засегнали тежко икономиката му, престава да спазва тези ограничения. Но това не значи оттегляне от сключеното през 2015 г. споразумение и Иран продължава да спазва другите си задължения, включително да бъде подлаган на стриктен контрол от страна на МААЕ.", "date": "2019.05.31", "title": " МААЕ: Иран трупа запаси от тежка вода и обогатен уран"}
{"url": "https://trud.bg/%d0%bc%d0%b8%d0%bd%d0%b8%d1%81%d1%82%d1%8a%d1%80-%d0%b0%d0%bd%d0%b3%d0%b5%d0%bb%d0%ba%d0%be%d0%b2%d0%b0-%d0%bf%d1%80%d0%be%d0%b3%d0%bd%d0%be%d0%b7%d0%b8%d1%80%d0%b0%d1%82-40-%d1%80%d1%8a%d1%81%d1%82/", "text": "По международни прогнози се очакват 40 процента ръст в туристическия сектор на България през следващите 10 години. Това е огромен потенциал, чието реализиране зависи изцяло от съвместните усилия на всички нас – институции, бизнес, местна власт. Това заяви министърът на туризма Николина Ангелкова по време на панела „Възможности за инвестиции в България“, който се провежда в рамките на Международната конференция за устойчиви инвестиции в туризма в Слънчев бряг, съобщиха от министерството. Модератор на дискусията беше журналистът от BBC Раджан Датар. В България има много добри условия за бизнес и аутсорсинг, особено в туризма, подчерта министър Ангелкова. Тя припомни, че у нас е създаден най-благоприятният данъчен режим в Европа. Ставката на корпоративния данък е 10% – най-ниската в ЕС. Данъкът върху доходите на физическите лица е фиксиран на 10%. На промишлеността в области с висока безработица данъчната ставка е 0%, а за големите инвестиции са въведени законови насърчения, посочи още тя и изтъкна приноса на правителството на премиера Борисов за превръщане на отрасъла в национален приоритет. Туризмът заедно със сродните индустрии формира около 12% от БВП на страната ни и приблизително 11 на сто от цялата заетост. Важно е да има добра среда за бизнеса при спазване на българското и европейското законодателство на 100 процента, посочи министърът. Тя обърна внимание върху последователните усилия на екипа й за намаляване на административната тежест за бизнеса и гражданите с редица законодателни инициативи. В обсъжданията се включиха представители на водещи туристически и строителни фирми, курорти, браншови организации. В изказването си Константин Бояджиев, изпълнителен директор на “Галакси инвестмънт груп”, отбеляза, че откакто съществува самостоятелно Министерство на туризма постоянно се облекчава тежестта за бизнеса. Работим много добре с министерството. Българският „ИнтерКонтинентал“ отвори в София само преди 2 години, а днес вече е на второ място като резултати в групата за Европа и ние се гордеем с това. Струва се да се инвестира в туризма на България, категоричен бе той. Министърът Ангелкова потвърди, че електронните услуги, предлагани от ведомството като единен портал от 2018 г., осигуряват 24/7 режим на административно обслужване от всяка точка на света в рамките на 3 минути.  Представителите на бизнеса потвърдиха също големия потенциал за инвестиции в балнео- и СПА курортите и в оползотворяването на минералните извори – не само в най-посещаваните курортни зони, но и в по-малките населени места, които освен тези природни дадености имат и много културно-исторически забележителности.", "date": "2019.05.31", "title": " Министър Ангелкова: Прогнозират 40% ръст в туризма в страната за следващите 10 г."}
{"url": "https://trud.bg/%d0%bf%d1%80%d0%b5%d0%bc%d0%b8%d0%b5%d1%80%d1%8a%d1%82-%d0%b1%d0%be%d0%b9%d0%ba%d0%be-%d0%b1%d0%be%d1%80%d0%b8%d1%81%d0%be%d0%b2-%d0%b7%d0%b0-%d0%be%d1%81%d1%82%d0%b0%d0%b2%d0%ba%d0%b0%d1%82%d0%b0/", "text": "Не ми се искаше повече Веско Маринов да ни пее До оставката на Цветан Цветанов се стигна по негово желание, а както каза и той – доверието между нас по много теми го няма. Този коментар направи пред централата на ГЕРБ премиерът и лидер на ГЕРБ Бойко Борисов след заседание с областните ръководители на партията за резултатите от европейските избори. “Това беше очаквано. Не ми се искаше повече Веско Маринов да ни пее на концертите. Ясно бях казал как трябва да се проведе кампанията. Не се съобразиха с мен на моменти”, каза лидерът на ГЕРБ. “Дайте да си говорим сериозно по тия теми. Аз влязох в избори когато направих ГЕРБ с 90% рейтинг. Магаре да бях вързал за депутат, щяха да го изберат!”, каза Борисов в отговор на въпрос как ще прави местните ибори без досегашния си заместник. “Името на Цветан Цветанов се заменя с Изпълнителната комисия. Досега зам.-председателят се занимаваше с партията, а ролята на комисията беше много слаба, да не кажа проформа”, каза още Борисов. “Не съм доволен от работата на някои структури. Събрах областните ръководители, направихме анализ. Мисля, че ме разбраха добре”, посочи още той. И допълни, че след седмица отново ще има такова заседание. “Винаги народът ми е давал кредит на доверие. Винаги внимателно съм разчитал какво се иска от мен”, заключи Борисов. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.05.31", "title": " Премиерът Бойко Борисов за оставката на Цветан Цветанов: Доверието между нас по много теми го няма (обзор)\t"}
{"url": "https://trud.bg/%d0%b7%d0%b5%d0%bc%d0%b5%d1%82%d1%80%d0%b5%d1%81%d0%b5%d0%bd%d0%b8%d0%b5-%d1%81-%d0%bc%d0%b0%d0%b3%d0%bd%d0%b8%d1%82%d1%83%d0%b4-64-%d0%bf%d0%be-%d1%80%d0%b8%d1%85%d1%82%d0%b5%d1%80-%d0%ba%d1%80/", "text": "Земетресение с магнитуд 6,4 стана край Филипините, предаде ТАСС, като се позова на Европейско-средиземноморския сеизмологичен център. Засега няма данни за пострадали и материални щети, нито е издадено предупреждение за вълни цунами. Силният трус е станал на дълбочина от 82 километра с епицентър на 150 километра югоизточно от Давао, най-големия град на южния филипински остров Минданао. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.05.31", "title": " Земетресение с магнитуд 6,4 по Рихтер край Филипините"}
{"url": "https://trud.bg/%d1%82%d0%b0%d0%bd%d1%86-%d1%81-%d1%84%d0%b0%d0%ba%d0%bb%d0%b8-%d0%b2%d1%8a%d1%80%d1%85%d1%83-%d0%ba%d0%b8%d0%bb%d0%b8%d0%bc-%d0%be%d1%82-%d0%b1%d0%b0%d1%80%d1%83%d1%82/", "text": "Ако някой от Запад е искал да реши косовския проблем веднъж завинаги, щеше да си затвори очите за едно финално разделение на областта. Така поне за десетилетия щеше да бъде постигнат траен мир. Това не се случи и причините са дълбоки, а мотивите геостратегически. Разделяй и владей не е вчерашно оръжие на империите, ще бъде такова и утре. В началото на седмицата косовските спецчасти нахлуха в Митровица и проведоха груба операция, в която пострадаха доста местни хора, а дузина бяха арестувани. Това беше достатъчно, за да взриви региона. Сръбската армия беше приведена в бойна готовност. В Северно Косово започнаха размирици. Много бяха ранени. В Прищина имат много ясно обяснение какво е предизвикало операцията на спецчастите. Организираната престъпност. В това има логика. Няма оспорван анклав в света, в който да няма процъфтяваща престъпност. На ниво контрабанда сърби и албанци отдавна са братя. Почти няма седмица, в която да не бъде атакувана подобна организация в рамките на Косово – трафик на наркотици, поръчкови убийства, контрабанда. В началото на седмицата, малко преди акцията в северните общини, в село Чеглавица бяха задържани двама чуждестранни граждани и един албанец, участвали в трафик на органи. Малка подробност е, че Чеглавица е част от сръбския анклав, южно от Прищина – Грачаница. Грачаница пък е мястото на сръбската църква, която все още функционира, благодарение на защитата на КФОР. През 2004-а там се случи едно от най-критичните събития в следвоенно Косово. Добре организирани 12 хиляди „възмутени“ граждани атакуваха в продължение на 12 часа Чеглавица в опит да пометат сръбското население. Шведския подполковник от КФОР – Ханс Хакелсън, командващ близо 700 войници, едвам удържа селото, като не допусна и жертви. Чист подвиг. Не е ясно какви са били тези търговци на човешки органи, които са се криели в сръбски територии, а са албанци. Или наистина има прекрасна симбиоза между престъпните групи между иначе ненавиждащите се етноси или е провокация. В очите на хората всяка операция на спецполицаите ще се етнизира, защото Косово не е затворена рана. Същата щеше да е реакцията на косоварите, ако югославските милиции атакуваха наркодилъри в косовско село. Доколкото четирите общини със сръбско население в Северно Косово са извън контрола на Прищина, но в състава на държавата, надзиравана все още от ООН и НАТО, всяка стъпка там е равна на танц с огън върху килим от барут. Косово, докато е разделено, е част от оръжията на геополитиката. В най-новата балканска държава се намира най-голямата американска база, а Сърбия на север остана единствената крепост на Русия. В този контекст ако подчертаем задържането на Михаил Краснощеков, който е част от руската мисия в ООН, разбираме деликатността на операцията на спецчастите. Нарушеният имунитет е достатъчно основание за негодуване. „Виждате какво се случва в Косовска Митровица. Такива действия са полезни за онези, които искат да превърнат Балканите в санитарен кордон около Русия“, заяви външният министър Сергей Лавров. Малко по-късно Мария Захарова обяви, че ще бъдат предприети всякакви мерки за освобождаването на руснака. Настояването беше пред мисията на ООН – ЮМНИК. След Сирия това не звучи като празни приказки. А след Скрипал може да се вярва, че ще се плати и цена. Краснощеков беше освободен, а от ЮМНИК съобщиха, че той е бил в болница, защото е бил ранен от косовски полицай, защото разговарял на сръбски. В същото време Сърбия и Косово продължават преговорите за нормализиране на отношенията си. Всички тези събития биха изглеждали странно, но едва ли в Косово има нещо странно. Особено на север. Блокиралите преговори имат нужда от съживяване, а това става само в екстремни ситуации. И двете държави имат нужда от мир, стабилен и дай боже вечен. Това може да стане с икономически подем, с работни места, с гарантирана демокрация и зачитане на правата на всички малцинства. Обикновените хора не се интересуват толкова от историята, колкото от настоящето и бъдещето си. Не случайно десетки хиляди косовари „намериха“ югославските си паспорти, за да се прехвърлят пo на Запад. През последните години повече от 10 на сто от албанците избягаха в Германия, Франция и Англия през Сърбия. Ако питате защо го правят, питайте Рита Ора. Нейното семейство взе решение да избяга от Прищина през 1991-а и днес Рита е една от най-важните и богати поп-изпълнителки в света. И въпреки това историята е първият препъни камък в мирните преговори между Белград и Прищина. Косоварите не могат да забравят терора преди 1999-а, а сърбите – след това. На тази изключително тънка струна играят националистите и от двете страни. В Косово битува тезата, че ще има мир, когато от страната си тръгне и последния сърбин. В Митровица са категорични, че по-скоро ще умрат, отколкото да отстъпят. По чисто математическа логика, ако страната бъде разделена, то в Косово няма да има сърби, а в Митровица няма да им се налага да умират, но това е логика, не политика. И САЩ, и Русия имат нужда от подобен анклав, като този в Северно Косово, защото така в Белград развяват руски знамена, а в Прищина американски. Така се очертават геостратегическите граници. За големите във войната има най-голяма логика.   Либерали искат Белград да признае Косово „Сърбия трябваше да бъде първата държава, която да признае Косово. Това заяви председателят на Сръбският хелзинкски комитет Соня Бисерко“, цитирана от B92. Според нея ако Белград беше признал независимостта на Косово през 2008 г., щеше да има възможности за извличането на политически дивиденти. Тя смята, че така Сърбия щеше да се прояви като фактор за стабилността на Балканите.", "date": "2019.05.31", "title": " Танц с факли върху килим от барут\t"}
{"url": "https://trud.bg/%d0%b3%d0%bb%d0%b0%d0%b2%d0%bd%d0%b8%d1%8f%d1%82-%d0%b0%d1%80%d1%85%d0%b8%d1%82%d0%b5%d0%ba%d1%82-%d0%bd%d0%b0-%d1%81%d0%be%d1%84%d0%b8%d1%8f-%d0%b7%d0%b4%d1%80%d0%b0%d0%b2%d0%ba%d0%be-%d0%b7%d0%b4-9/", "text": "Инвеститорите да погледнат изоставени територии, жп гари, военни поделения или бивши индустриални зони Влизаме при главния архитект на София Здравко Здравков заедно с фотографа Денислав Стойчев, а по-рано сме коментирали въпроси към него и с колегата от „Вътрешна информация“ Таня Дачева. И двете сме единодушни, че месеци преди местните избори визията на София ще стане повод за серия нападки между политическите опоненти в СОС, например. А столицата има ключови документи за приемане, сред които плановете за кварталите и наредбата за градската среда. Питам арх. Здравков коя е любимата му част от София. И получавам бърз отговор: „частта, свързваща „Московска“ и „Дондуков“.  – Арх. Здравков, в година на местни избори сме. И все по-често ще говорим за градската среда, парковете. Колко реална е мантрата „презастрояване“ за София?   – Основните проблеми, които предизвиква застрояването, са свързани най-вече в комплексите, изградени като комплексно жилищно застрояване. Такива са повечето панелни комплекси, построени след 50-те години на миналия век. Много важен фактор през тези години е, че строителството на обекти за обществено обслужване в тези квартали изоставаше спрямо жилищното застрояване. След 90-те години в територията на комплексите се проведе реституция. Условията за връщане на поземлените имоти на бившите собственици на земеделските земи бяха да не са реализирани мероприятията по плана, а това доведе до създаването на един доста сериозен конфликт, който провокира напрежение между собствениците на вече възстановени земеделски земи и на собствениците, които живеят в комплексите. – Гледайки честите разправии и скандали между хората, които имат парцели в регулация и собствениците на имоти, оставам с впечатление, че някъде далеч във времето е заложена бомба със закъснител, защото подобни конфликти има в цялата страна и то от много време насам. Така ли е?  – Коментарът ми по отношение на възстановяването на собствеността е, че тя беше възстановена без да се отчете придадената стойност на тези имоти. При възстановяването на реалните граници един земеделски имот с неговите характеристиките, които са били преди да бъде придобит от държавата, не е взета предвид вече изградената инфраструктура – ток, вода, канал, улици, блокове и др. Тези действия провокират напрежение между собствениците, живеещи в жилищните сгради и тези, на които се възстановяват бивши земеделски земи. Сложната процедура по изработване на планове започна. В жилищните комплекси плановете са вид тристранен договор между Столична община, жителите на територията и собствениците на възстановената територия, а именно с тях могат да се определят всички отношения. – Не ми отговорихте кога, по кое време, е „минирана“ така ситуацията с новото строителство?  – През 90-те години Законът за собствеността и ползването на земеделските земи доведе до един от най-сериозните проблеми, а именно процедурата по възстановяване имоти в реалните им граници. След това плановете, които бяха изработени за комплексите, предвидиха застрояване, което в следствие на тези обществени обсъждания в някои от плановете е редуцирано в пъти. Въпреки това, хората не са съгласни със застрояването в чужди терени, които припознават като тяхна собственост. Защото през всички тези години Столичната община е поддържала тези частни имоти, докато хората в квартала ги припознават като места за разходки. Пример за това е случката в кв. „Младост“ до блок 73, където на т. нар. „кучешка полянка“ започна да се изграждането на жилищна сграда. Хората излязоха на протест и заявиха, че това е тяхното място за разходки. От друга страна собствениците на имота казват „това е наша частна собственост“. – Как звучи дефиницията за презастрояване?   – Няма такава. Няма ясна дефиниция за презастрояване. И тук задачата ни като администрация е да променим начина на обществените обсъждания т.е. да привлечем максимално хора в процедурата по изработване на плана, за да може тежестта на обществената дискусия да е изтеглена в много ранна фаза. Така хората да знаят какъв е планът, какво се предвижда реално под прозорците им, а не когато дойде строителната механизация да кажат „Ние не искаме там да се строи“. Условията за застрояване трябва бъдат ясни. В тази връзка, всички материали и планове са качени на официалният сайт на направление „Архитектура и градоустройство“. Общинският съвет промени и Наредбата за обществените обсъждания. Няма как тези планове да минат без доста сериозна обществена консултация и въпреки това виждате как хората научават за дадени строителни намерения едва след като багерите отидат на строителната площадка. Много е сложен въпросът с териториите на жилищните комплекси и моето лично убеждение е, че най-голямата грешка в процедурите по възстановяване на собственост беше тази да се върнат тези бивши земеделски имоти. С цел да се възстанови една несправедливост се създаде друга такава. Намираме се в ситуация, в която имаме частна собственост и нейната съдба, трябва да бъде решена. Правилното решение е подходът, който възприехме с плана на кв. „Овча купел“ първа част – а именно изместване на всички имоти, които са възстановени в т. нар. междублокови пространства, по периферията. – Тези вечни спорове ли бавят толкова приемането на плана на квартал „Дружба“. Повече от 5-6 години са вече, нали?  – Процедурата по плана за кв. „Дружба“, който предстои през следващия месец да бъде обсъден за пореден път, е започнала преди 8 години. Правят се четири „първи“ обявявания, тъй като постоянно се появяват нови обстоятелства, свързани с обновяването на кадастралната карта и свързаната с нея изработка на специализирана карта, за да е възможно издаването на актуален план. Междувременно постъпват искания и в двете посоки, а именно „за“ и „против“ застрояване, което също забавя проектантският процес. Собствениците, които живеят в блоковете казват „Ние сме купили жилища при едни условия, не искаме около тях да се строи“. И тук е деликатният момент, че именно планът е обект на цялата тежест на обществения дебат, да убеди хората къде е възможно да се застроява и да стане закон за развитие на територията. Всеки собственик трябва да бъде убеден, че когато поиска издаване на виза и одобряване на проектна документация, няма след получаване на строителното разрешение и изкарване на строителната механизация на обекта, пред него да се изсипят протестиращи от съседния блок. Ще е интересно да видите и общественото обсъждане, което ще се проведе този месец, за да видите как се сблъскват коренно противоположни интереси – собствениците на земя, която е част от землището на „Горубляне“ очакват имотите им да бъдат отредени за застрояване. Планът е изключително рестриктивен и повечето от тези имоти не са отредени с режим на озеленяване или за локални паркове и градини. Балансът е много сложен, намирането на обществения интерес пред собствеността. Силата на плана е точно тази – да създаде законни правила за изграждане на тези територии. За съжаление реституцията до голяма степен саботира предвижданията на плана. На всички тези обществени обсъждания, на които се срещам с хората, те показват плановете от 80-те години и казват „вижте какъв хубав план“. Да, обаче този план, който е предвидил мероприятия като училища и детски градини, които не са реализирани, върху тях да се възстановят земеделски имоти. – Накъде ще расте София? Как ще се увеличава населението на столицата? Имате ли прогнози?  – В момента текат поредица от анализи с екипите на ОП „Софпроект – ОГП“ и „Визия за София“, които да докажат необходимостта от развитие на града по периферията.. – Колко е капацитетът на София съгласно плановете?   – Анализът показва, че София няма необходимост от разширяване, защото според параметрите, които е дал Общият устройствен план, в рамките на компактния град могат да се съберат до 2 милиона обитатели. – Може ли да споделите кои райони ще се развиват тогава?  – Има доста територии, които не са използвани и не са достатъчно добре развити. Това са териториите на бившите индустриални зони. Дори в територията на компактния град. Най-голям инвестиционен интерес има за зоната НПЗ „Хладилника“ – територията, заключена между ул. „Люба Величкова“, продължението на ул. „Филип Кутев“, Борисова градина, Зоопарка. Тази територия според анализите, които направиха колегите архитекти, би могла да събере между 12 000 и 15 000 души. София има огромни потенциали за развитие в рамките на съществуващия град. Инвеститорите трябва да погледнат терените в рамките на самия град. Преди да започнем да развиваме града си по периферията, трябва да използваме съществуващите пространства. Преди 30 години в Париж стартираха проекта Paris Rive Gauche за обновяване и превръщане на железопътната промишлена зона в изцяло жилищно и социално ориентиран квартал. Този проект в момента е завършен. Представете си, например, как би могло над гара Разпределителна да се слее един квартал като „Сухата река“, който е изключително подценяван, с кв. „Гео Милев“ – чрез свързване над пространството на ж.п. гарата. Градоустройството в съвременния 21 век търси да използва всички възможности на града като изоставени територии, жп гари, военни поделения, бивши индустриални зони. То ги използва за развитие на града, преди той да тръгне към периферията. Едно нарастване на града по периферията обикновено ангажира пътувания с личен автомобил. Как ще се отрази на животът ви, ако всеки ден пътувате по един час в едната посока и един в другата? Как ще си отглеждате детето, как ще го пращате на училище, как ще отиде на танци или спорт, когато трябва да му ангажирате персонален шофьор или ще му се налага да пътува с градския транспорт с часове. Трябва да бъдат изследвани всички зони в рамките на компактния град преди развитието на града да тръгне към периферията. Освен това трябва да си дадем ясна представа, че населението на България в един дългосрочен период трайно ще продължи да намалява. Статистиките говорят точно в тази посока. За съжаление, при условие, че раждаемостта у нас непрекъснато намалява, въпреки фактора, че София привлича млади хора от страната и се наблюдава трудова миграция, при намаляващия брой на населението в България, увеличаването на София няма да стане с такива големи темпове. Затова трябва внимателно да се анализират всички тези територии. – Примерът с НПЗ „Хладилника“ е много интересен. Имате ли друг, подобен?   – Да, може да кажем, че друга такава територия е бившата НПЗ „Захарна фабрика“. Всички тези територии, които биха могли да бъдат разгледани вътре в рамките на града, могат да осигурят една възможност града преди да тръгне да се развива и в известна степен да дава някакъв вид удобство, да се помисли как бихте могли да намалите трудовите си пътувания в рамките на деня. Луксозността изчезва в момента, в който вие се качите на личния си автомобил и са ви необходими дълги пътувания. Затова апелирам към всички инвеститори внимателно да премислят всички тези развития на града по периферията преди да предлагат подобен тип проекти, защото те създават едно задължително изискване за паразитни пътувания в рамките на града. – Ще помогне ли Наредбата за градската среда да превърне централните софийски улици с фасади на сградите като във Виена или Хамбург, например – без висящите кабели и кичозни табели?  – Взехме редица примери от цяла Европа за начина, по който да се изработват подобен тип наредби и възприехме един модел, в който се създава определен стандарт за определен тип градски дизайн. Идеята е да създадем стандарти за градското обзавеждане т.е. като градска мебел, за настилките, за определени фасади. Това е огромна по обем работа и не може да бъде обхваната в рамките на 2019 г. или 2020 г. Пилотно стартирахме със стандарти за четири улици – това са ул. „Шишман“, ул. „Граф Игнатиев“, ул. „Шести септември“, „Солунска“. Извърши се цялостно 3D лазерно сканиране на тези сгради – изключително модерно, с висококачествена техника. То даде възможност да проследим всички тези наслоявания във времето до най-дребните детайли с балконски парапети, растери на дограми, фасадни решения, наслагване на кабели, климатици, реклама. Цялата тази информация е дигитализирана. Паметниците на културата да получат съответните препоръки за преместване на местата за реклама, т.е. местата за реклама да бъдат ясно дефинирани в рамките на определена зона от фасадата т.е. те не могат да бъдат разположени по цялата фасада. Когато идвате и започвате ремонт на фасадата ви, много лесно ще проверите в сайта на направление „Архитектура и градоустройство“ тези стандарти и изисквания към вашата фасада. Всяка една от сградите ще получи своето досие. Ще знаете цветовото решение, вида на дограмата, на балконските парапети, местата за фасадно осветление и реклама. Ще установим местата за фирмените надписи, така че когато наемете дадено помещение да знаете къде да разположите фирмените надписи, цветовите решения, ще знаете изискванията за начина на монтаж на климатиците и др. Тази наредба според мен е една бяла лястовица, която ще покаже как трябва да си подредим града. Нашият гост  Арх. Здравко Здравков е роден на 27 септември 1972 г. в град Плевен. Завършва магистърска степен по архитектура в Университета по архитектура, строителство и геодезия (УАСГ) в Катедра „История и теория на архитектурата”. Дипломира се с проект за търговски център, за който получава Наградата на Камарата на архитектите в България. Владее английски и руски език. ", "date": "2019.05.31", "title": " Главният архитект на София Здравко Здравков пред „Труд“: София може да поеме още 500 000 души без разширяване"}
{"url": "https://trud.bg/%d0%b4-%d1%80-%d0%b3%d1%83%d0%b8%d0%b4%d0%be-%d0%bc%d0%b0%d1%80%d0%be%d0%bd%d0%b0%d1%82%d0%b8-%d0%b5%d0%b2%d1%80%d0%be%d0%bf%d0%b5%d0%b9%d0%ba%d0%b8%d1%82%d0%b5-%d0%b8%d1%81%d0%ba%d0%b0%d1%82-%d0%bf/", "text": "Д-р Гуидо Маронати е пластичен и естетичен хирург от Италия. Започнал е кариерата си в държавна болница като реконструктивен хирург, но след няколко години преминал изцяло на частна практика. В клиниката си извършва естетична хирургия, естетична медицина (филъри, ботокс) и лазерна терапия. Използва специални конци за лифтинг, които са изобретение на пластичен хирург от Грузия. Бил е обучен от него, а сега самият той е обучител по целия свят. Това бе и поводът за посещението му в България. Седмица преди да дойде за пореден път у нас, д-р Маронати е участвал в ежегодния световен конгрес по естетична медицина в Монте Карло, така че научаваме последните новини в тази област от първа ръка. „Конците са много лесен и прост начин за повдигане тъканите на лицето, шията и тялото, без да има хирургическа намеса, обяснява д-р Маронати. Когато искаме да постигнем ефекта на лифтинг, обикновено се прилага класическата хирургия, т.е. прави се срез, това оставя някакъв белег и по принцип носи рискове. При техниката с конците постигаме същото, но за 15-20 минути и без никакъв риск. Използва се местна упойка, няма разрез, нито шев. Прави се само малка дупчица с игла за упойката и през нея се въвеждат и конците в подкожната мастна тъкан. Първото преимущество е, че се повдига тъканта, второто – че се подобрява качеството на кожата, защото конците, които са вече трето поколение, са единствените по рода си, съдържащи хиалуронова киселина.“ Ефектът от конците трае между една и две години – за толкова време те се резорбират от организма. Съществуват и конци, които са постоянни, не се разграждат, но и в Италия, и в България те не се възприемат толкова добре, защото хората изпитват известен страх от нещо, което остава за постоянно в тялото им и защото не подобряват качеството на кожата, обяснява д-р Маронати. Хубавото на резорбиращите се конци, разработени през 2008 г. е, че могат да се поставят многократно. През 2018 г. се появяват и тези, които съдържат хиалуронова киселина. Разбира се, грешат хората, които мислят, че конецът е магия и може да поправи всякакви дефекти, предупреждава д-р Маронати. Той се използва само за постигане ефект на повдигане на лицето, гърдите, подмишниците, вътрешната част на бедрата, но не може да даде обем на гърдите и по този начин да замести силиконовите импланти. По повод уголемяването на гърдите докторът има наблюдения, че и италианките искат да имат големи бюстове, а много жени желаят да приличат в лицето на Дженифър Анистън. Някои искат да придобият тялото или чертите на участници в тамошния „Биг брадър“ или на други популярни герои от риалитита. Много желани са формите на Ким Кардашиян и Дженифър Лопес. Увеличава се и броят на мъжете, които търсят естетични процедури. Най-честите пластични операции при тях са ринопластика, липосукция и повдигане на клепача, а процедури – поставяне на ботокс и третиране с лазер. Като цяло д-р Маронати не вижда особена разлика между италианските и българските пациенти, но не е така, ако сравнява италианците с пациенти от Южна Америка, САЩ или Далечния изток, където се търсят съвсем други неща. Корейките например, които имат по-заострена брадичка, искат да променят контура на лицето, брадичката да стане по-заоблена, понякога искат да променят и формата на очите си, да придобият по-европейски вид. Друга разлика е размерът на силиконовите импланти в гърдите. Обикновено корейките искат много малки импланти. Европейките, включително българките, си слагат среден размер – не толкова малки като на корейките, но и не толкова големи като на американките. „Сега все по-важно става бюстът да изглежда естествен, а не толкова да е голям“, дава насоката пластичният хирург. Определено може да се каже, че заедно с големите гърди, и модата на големите устни, която шестваше по света преди 15-ина години, вече е отминала. Множество изследвания са показали, че когато се поставят филъри или мастна тъкан много пъти в устните (4-5 или повече), кожата не може да го понесе и формата им се променя към по-зле. Затова, когато се слагат хиалуронова киселина или друг продукт, трябва да са в малки количества. На световния конгрес в Монако са били обсъждани нашироко и лазерните технологии, които се развиват много бързо, както и новите естетични продукти. В пластичната хирургия техниките са вече установени, но е обърнато по-специално внимание на липосукцията, блефалопластиката и ринопластиката, на трансфера на мастна тъкан от едно на друго място по тялото. „Преди 10 години мастната тъкан от липосукцията се изхвърляше, но сега знаем, че тя е много полезна и може да се постави на други места на същия пациент“, обяснява докторът и дава пример с операциите за удължаване на пениса. Той лично не ги прави, но извлича мастната тъкан от пациента, най-често от корема или вътрешната част на бедрата, и я подготвя за трансфера, който се извършва от уролог.", "date": "2019.05.31", "title": " Д-р Гуидо Маронати: Европейките искат пищни форми, но американките ги бият\t"}
{"url": "https://trud.bg/%d0%b4%d0%b5%d1%81%d0%b5%d1%82%d0%b8%d0%bc%d0%b0-%d1%81-%d0%be%d0%b1%d0%b2%d0%b8%d0%bd%d0%b5%d0%bd%d0%b8%d1%8f-%d0%b7%d0%b0-%d1%80%d0%b5%d0%ba%d0%b5%d1%82-%d0%b8-%d0%bd%d0%b0%d1%80%d0%ba%d0%be%d1%80/", "text": "Специализираната прокуратура привлече към наказателна отговорност 10 лица за участие в организирана престъпна група за рекет чрез насилствени действия (в т.ч. нанасяне на телесни повреди) и разпространение на наркотици, действала на територията на Монтана и региона. съобщиха от държавното обвинение. Участниците в групата бяха  на 30 май 2019 г. при операция на Специализираната прокуратура, ГДБОП и ГДНП, със съдействието на служители от Дирекция „Жандармерия“ в Монтана и София. При съвместната операция са претърсени десетки адреси и автомобили, извършени са и множество лични обиски. Събраните до момента доказателства сочат, че групата е била ръководена от Мартин Антов и е действала в региона от 2012 г. Занимавала се е с разнообразна престъпна дейност – най-вече рекет над земеделски производители, бизнесмени и граждани, както и разпространение на наркотици. При извършените действия по разследването на три адреса са намерени и иззети различни по количество и вид наркотици, над 20 000 лева и голям брой други доказателства за престъпна дейност. В къщата на ръководителя Мартин Антов са открити мачете и брадва, а в колата му – метална палка. Разпитани са десетки свидетели, повечето от които пред съдия, извършени са и голям брой разпознавания. Дейността на участниците в групата е документирана и със СРС. С прокурорски постановления десетимата участници за задържани за срок до 72 часа. На 1 юни 2019 г. Специализираната прокуратура ще внесе в Специализирания наказателен съд искания за налагане на мярка за неотклонение „Задържане под стража“ за всеки от тях.", "date": "2019.05.31", "title": " Десетима с обвинения за рекет и наркоразпространение след акцията в Монтана\t"}
{"url": "https://trud.bg/%d0%bf%d1%80%d0%b5%d0%b7%d0%b8%d0%b4%d0%b5%d0%bd%d1%82%d1%8a%d1%82-%d0%bd%d0%b0-%d0%ba%d0%be%d1%81%d0%be%d0%b2%d0%be-%d0%b0%d0%ba%d0%be-%d0%b5%d1%81-%d0%bf%d1%80%d0%be%d0%b4%d1%8a%d0%bb%d0%b6%d0%b8/", "text": "Ако ЕС продължи да изолира Косово, ще бъде разгледана възможността за институционални действия или референдум за обединение с Албания, заяви косовският президент Хашим Тачи, цитиран от Танюг. „Може да направим това чрез парламентарни резолюции или чрез референдум в Косово и Албания, като включим и Прешево, Медведжа и Буяновац“, каза Тачи за ТВ Дукагини. „Ако ЕС не иска да приеме две албански държави с две знамена, нека приеме само едно знаме“, казал Тачи, цитиран от медиите в Прищина. Идеята за поправяне на историческата неправда с обединение на Прешево, Буяновац и Медведжа с Косово никога не е била по-близка, отколкото е сега, допълнил той, визирайки трите общини с албанскои население в границите на Южна Сърбия. По думите му поведението на ЕС спрямо Косово показва, че е дошло време да се обмисли сериозно предприемането на институционални стъпки за национално обединение. Когато говори за изолация, Прищина има предвид колебанието на Брюксел да одобри визова либерализация за гражданите на Косово. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.05.31", "title": " Президентът на Косово: Ако ЕС продължи да ни изолира, ще се обединим с Албания"}
{"url": "https://trud.bg/%d0%bc%d1%8a%d0%b6-%d0%b5-%d1%81-%d0%be%d0%bf%d0%b0%d1%81%d0%bd%d0%be%d1%81%d1%82-%d0%b7%d0%b0-%d0%b6%d0%b8%d0%b2%d0%be%d1%82%d0%b0-%d1%81%d0%bb%d0%b5%d0%b4-%d1%82%d0%be%d0%ba%d0%be%d0%b2-%d1%83%d0%b4/", "text": "39-годишен мъж е с опасност за живота след токов удар. Това съобщиха от пресслужбата на ОДМВР- Русе. Сигналът за инцидента е подаден на 30 май в 12.20 часа. Мъжът е ударен от ток при извършване на ремонтни дейности в заведение в местността „Текето“ на село Николово. При работа с ударно-пробивна машина в барбекю зоната на заведение е ударен от ток. Мъжът е откаран в „УМБАЛ-Канев“ АД и настанен в интензивно отделение с опасност за живота. За инцидента е уведомена „Инспекцията по труда“ – Русе. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.05.31", "title": " Мъж е с опасност за живота след токов удар в Русе"}
{"url": "https://trud.bg/%d0%b2%d0%be%d0%b5%d0%bd%d0%bd%d0%b8%d1%8f%d1%82-%d0%bc%d0%b8%d0%bd%d0%b8%d1%81%d1%82%d1%8a%d1%80-%d0%bd%d0%b0-%d0%b1%d1%8a%d0%b4%d0%b8-%d0%b2%d0%be%d0%b9%d0%bd%d0%b8%d0%ba-%d0%b2/", "text": "Министърът на отбраната Красимир Каракачанов ще присъства на извънредното събитие на националната кампания „Бъди войник“, което ще се състои на 1 юни 2019 г., събота, в град Попово на площад „Александър Стамболийски“ от 16.00 ч. По същото време там ще бъдат участниците в 34-ия поход „По стъпките на четата на Таньо войвода“, които ще проведат преглед на маршовата песен, съобщиха от МО. Походът е военно-патриотично мероприятие, подкрепено от Министерството на отбраната, чието тазгодишно издание се провежда под патронажа на президента Румен Радев и вицепремиера и министър на отбраната Красимир Каракачанов. В рамките на националната кампания за популяризиране на военната професия в Попово ще се проведе статичен показ на образци оръжие и екипировка на Сухопътните войски, водолазно оборудване и екипировка на Военноморските сили и Силите за специални операции. На него ще могат да се видят автомат „Калашников“, картечница, пистолет „Макаров“ , РПГ, снайперска пушка, както и средства за лична балистична защита. С информационни щандове за военната професия ще бъдат представени още Военновъздушните сили, Националната гвардейска част и Служба „Военна полиция“. Военно окръжие – Търговище ще информира за възможностите, които дават доброволният резерв, началната и специална военна подготовка, както и за текущите конкурси във Въоръжените сили. От 19.00 часа на площада ще започне концерт на Гвардейския представителен духов оркестър и Представителния ансамбъл на Въоръжените сили. Със свои изпълнения гражданите и гостите на Попово ще зарадват формация „Армейска песен“, изпълнителите Соня Иванова, Надя Казакова,  фолклорна формация „Ладена“, танцова формация „Алгара“ и др. Гостуването на кампанията „Бъди войник“ в Попово беше инициирано от министъра на отбраната Красимир Каракачанов по време на събитието в Русе по-рано този месец. То е обвързано и с Международния ден на детето 1 юни (когато по традиция всяка година Българската армия провежда редица мероприятия в цялата страна за децата) и с Деня на Ботев и загиналите за свободата – 2 юни.", "date": "2019.05.31", "title": " Военният министър на „Бъди войник“ в Попово заедно с похода „По стъпките на четата на Таньо войвода“"}
{"url": "https://trud.bg/%d0%bc%d1%8a%d0%b6%d0%ba%d0%b8%d1%82%d0%b5-%d0%b2%d0%be%d0%bb%d0%b5%d0%b9%d0%b1%d0%be%d0%bb%d0%bd%d0%b8-%d0%bd%d0%b0%d1%86%d0%b8%d0%be%d0%bd%d0%b0%d0%bb%d0%b8-%d1%81%d1%82%d0%b0%d1%80%d1%82%d0%b8/", "text": "И през този сезон каналите MAX Sport ще излъчват на живо представянето на мъжкия ни национален отбор по волейбол в „Лигата на нациите”. Трикольорите ни ще имат дълъг летен поход, като комерсиалният турнир ще даде отговор на много въпроси, на които новият селекционер Силвано Пранди ще търси отговори. Феновете на волейбола ще имат възможност да гледат на живо и най-интересните мачове от турнира с участието на топ отборите в ранглистата на FIVB. Националният ни отбор стартира своето участие в надпреварата в Аржентина, като всички мачове на „лъвовете” в южноамериканската държава ще се излъчват на живо по MAX Sport 1. Началото е точно в полунощ, в петък срещу събота, а съперник ще бъде коравият тим на Канада, който показва сериозно израстване през последните години. Второто изпитание ще изправи националите ни срещу домакините в ранните часове на неделния ден – 2:00 сутринта. Отново в неделя, но от 22:10 часа българите ще изиграят и последния си мач от първия състезателен уикенд срещу колегите си от Португалия. MAX Sport 1 ще излъчи още четири двубоя от първите турнири в „Лигата на нациите”. В петък зрителите ще могат да гледат на живо от 18:30 часа срещата между Италия и олимпийския шампион Бразилия, а от 21:00 часа европейският шампион Франция ще опита да вземе частичен реванш от Русия за загубата си в първото издание на турнира преди година. В събота от 18:00 часа един от най-силните отбори на планетата – САЩ – ще премери сили със световния шампион Полша. Два час по-късно MAX Sport 1 ще излъчи пряко и срещата между Сърбия и Франция. Един двубой от първия уикенд в турнира при мъжете ще се излъчи на живо по MAX Sport 3 и това източноевропейското дерби между Русия и Сърбия, което ще се играе в неделя от 20:00 часа.", "date": "2019.05.31", "title": " Мъжките волейболни национали стартират своя поход в „Лигата на нациите” по MAX Sport"}
{"url": "https://trud.bg/%d0%b4%d0%b5%d1%86%d0%b0-%d0%be%d1%82-%d0%be%d1%81%d0%b5%d0%bc-%d0%b4%d1%8a%d1%80%d0%b6%d0%b0%d0%b2%d0%b8-%d0%bf%d1%80%d0%b8%d1%81%d1%82%d0%b8%d0%b3%d0%bd%d0%b0%d1%85%d0%b0-%d0%bd%d0%b0-%d1%84%d0%b5/", "text": "Деца от осем държави пристигнаха за участие в Международния детски фолклорен танцов фестивал в Сливен, съобщиха от общината. Съставите са от Германия, Грузия, Румъния, Словакия, Словения, Турция, Украйни и Унгария. Те ще изнесат множество концерти по време на тридневния форум заедно с танцовите трупи от града-домакин. И 23-тото издание ще премине под мотото „Приятелство без граници“. Ще има дефиле на малките танцьори по пешеходната зона, официална церемония за откриването и голям концерт на участниците. За Първи юни малките танцьори ще играят на различни открити сцени из града. За празника Регионалният исторически музей им е приготвил забавления и занимателни игри на реновираната крепост „Туида“. Фестивалът ще приключи с гала концерт от 18 ч. на 2 юни в Драматичен театър „Стефан Киров“.", "date": "2019.05.31", "title": " Деца от осем държави пристигнаха на фестивал в Сливен"}
{"url": "https://trud.bg/%d0%b7%d0%b0%d0%b4%d1%80%d1%8a%d1%81%d1%82%d0%b2%d0%b0%d0%bd%d0%b8%d1%8f-%d0%b8-%d0%be%d0%bf%d0%b0%d1%88%d0%ba%d0%b8-%d0%bf%d0%be-%d0%b3%d1%80%d0%b0%d0%bd%d0%b8%d1%86%d0%b8%d1%82%d0%b5-%d1%81-%d0%b3/", "text": "Огромни задръствания по границата ни и с Гърция, и с Турция. В най-натоварените моменти хората чакат и по 5 часа, за да успеят да преминат браздата. Причината е силен трафик, но и много по-детайлни проверки на преминаващите, предаде  . Само през последните 24 часа през Капитан Андреево са минали 25 000 души със 7 000 автомобила, в това число товарни, леки и автобуси. Това е увеличение с над 2 пъти в сравнение със среднонатоварените дни, когато оттук минават около 3 000 автомобила с около 12 000 пътници. Причината за кошмарния трафик е наближаващия Байрам. Рекорден брой хора и автомобили щурмуват границата с Турция. Освен нормалният поток от пазаруващи в Одрин, през Капитан Андреево вече тръгнаха и гастарбайтерите, а Байрамът следващата седмица качи в колите хиляди, които отиват на гости. Следващата седмица в Турция е почивна. Въпреки трафика въведените преди месеци засилени проверки остават в сила. При нужда се отварят всички гишета. Почивните дни в Турция свършват в края на седмицата. Затова следващия уикенд Капитан Андреево отново ще е претъпкан с коли. Междувременно от турска страна се изви и огромна колона от товарни автомобили. Опашката от тирове е около 20 километра. Очаква се трафикът да намалее още утре, но както стана ясно в края на следващата седмица ситуацията ще се повтори. На границата с Гърция днес проблемите бяха с трафика в посока влизане в България. Причината е, че хиляди хора се връщат от почивка в Гърция. Въпреки интензивния трафик и образувалите се опашки, хората не чакаха толкова много, колкото на границата с Турция. За да няма излишно напрежение, гръцките власти пуснаха и второ гише за леки автомобили на Промахон. С началото на активния летен сезон опашките от автомобили и тирове се очаква да бъдат ежедневие, а пиковете от тапи ще бъдат през уикендите.", "date": "2019.05.31", "title": " Задръствания и опашки по границите с Гърция и Турция\t"}
{"url": "https://trud.bg/%d0%b8%d0%b2%d0%b0%d0%bd-%d0%b3%d0%b5%d1%88%d0%b5%d0%b2-%d1%80%d0%b0%d0%bb%d1%8c%d0%be-%d1%80%d0%b0%d0%bb%d0%b5%d0%b2-%d0%b5-%d0%bd%d0%b0%d0%b1%d0%bb%d1%8e%d0%b4%d0%b0%d0%b2%d0%b0%d0%bd-%d0%be%d1%82/", "text": "В район „Северен“ в Пловдив става въпрос за досъдебно производство за корупционни престъпления, образувано от Специализираната прокуратура и наблюдавано от него от около 5 месеца. Това заяви заместник-главният прокурор Иван Гешев пред журналисти за   кмет на пловдивския район „Северен“  . „Към момента няма привлечени към наказателна отговорност лица. До края на днешния ден ще стане ясно кои и колко лица ще бъдат привлечени и за кои престъпления по Наказателния кодекс. Съответно ще бъде преценено в утрешния ден какви мерки ще бъдат определени спрямо тези лица“, заяви той. Гешев уточни, че разследването се провежда от следователи от Специализираната прокуратура, а оперативните действия – от Антикорупционния орган КПКОНПИ. „Знаете, тази комисия има само и единствено в този сегмент оперативни правомощия. Тя не може да разследва. Не може и да задържа. Те бяха в случая и оперативни работници“, посочи Иван Гешев, който изказа благодарност към „колегите от Комисията, оглавявана от г-н Славчев – справиха се добре с възложените от прокуратурата задачи“. Зам.-главният прокурор не подмина и приноса на служителите на СДВР. „Имаме традиционно много добри отношения с МВР, специално със СДВР, които ни помагат по обясними причини при някои акции на Специализираната прокуратура в провинцията. Благодаря и на колегите от ДАНС. Така че това досъдебно производство е резултат от изпълняване на отделните законови правомощия на всяка една от тези институции. Обръщам внимание, че делото е започнало още от първия ден след доклад при главния прокурор и съответно след това съответният материал е изпратен веднага в Специализираната прокуратура“, каза още Иван Гешев. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.05.31", "title": " Иван Гешев: Ральо Ралев е наблюдаван от 5 месеца за корупционни престъпления"}
{"url": "https://trud.bg/%d0%b1%d0%b4%d0%b6-%d0%ba%d0%b0%d1%87%d0%b2%d0%b0-%d0%bd%d0%b0-%d0%bf%d0%b0%d1%80%d0%b5%d0%bd-%d0%b2%d0%bb%d0%b0%d0%ba-%d0%b4%d0%b5%d1%86%d0%b0-%d0%b2-%d0%bd%d0%b5%d1%80%d0%b0%d0%b2%d0%bd%d0%be%d1%81/", "text": "За поредна година БДЖ ще подари на деца в неравностойно положение незабравимо пътуване с парен локомотив. Инициативата е по случай Международния ден на детето – 1-ви юни, съобщиха от националния жп превозвач. Тазгодишното ретро приключение отново ще бъде до Банкя, където от местната община ще се погрижат за приятния престой на малчуганите в градчето. Събитието ще се осъществи със съдействието на Регионално управление по образованието-Враца и доброволческата организация „Да дарим усмивка”. В специалния влак ще пътуват деца заедно с техните придружители от Дневен център за деца и младежи с увреждания „Сава Филаретов” и Комплекс за социални услуги за деца с увреждания, град Роман. На 1-и юни детският влак, теглен от парен локомотив, ще посрещне своите гости на първи перон на Централна гара София в 09:30 ч. Влакът ще потегли в 09:45 ч. и ще се движи по маршрут София-Банкя-София. Атракционният влак ще пристигне в гара Банкя в 10:15 ч. По време на престоя на ретро композицията за децата ще бъде изнесена специална програма, която включва много забавления и игри с аниматори. На връщане влакът ще потегли от Банкя в 12:00 ч. и ще пристигне на Централна гара София в 12:30 ч. Детският празник, организиран от „БДЖ-Пътнически превози” ЕООД, ще завърши с обяд, подаръци и изненади по време на пътуването на влака към София. БДЖ традиционно организира и подкрепя инициативи за социална адаптация и интеграция на децата, лишени от родителска грижа, зачитането на техните права като пълноценни граждани на нашето общество, както и правото им на качествен и достоен живот.", "date": "2019.05.31", "title": " БДЖ качва на парен влак деца в неравностойно положение за 1 юни"}
{"url": "https://trud.bg/%d0%b2-%d1%81%d0%bb%d0%b8%d0%b2%d0%b5%d0%bd-%d0%b2%d1%80%d1%8a%d1%87%d0%b8%d1%85%d0%b0-%d0%bf%d1%80%d0%b8%d0%b7-%d0%b7%d0%b0-%d0%bf%d1%80%d0%b8%d0%b5%d0%bc%d0%bd%d0%b0-%d0%b3%d1%80%d0%b8%d0%b6%d0%b0/", "text": "Приз за приемна грижа „Майчино сърце“ бе връчен от областния управител на Сливен Чавдар Божурски на Рена Харманзова, приемна майка на дете в помощното училище в града. Наградата – сребърен медальон и грамота, бяха дадени на церемония в присъствието на много приемни родители, социални служители, ръководители на общините в областта. Учредители на единствената засега подобна награда у нас са три неправителствени организации от Града под Сините камъни: Демократичният съюз на жените, сдружение „За социални и духовни дейности“ и фондация „Рози“. Целта е да се популяризира приемната грижа и да бъдат подкрепени усилията на семействата, приели да отглежшдат и възпитават в домовете си деца, изоставени от биологичните си родители. Трите организации определят носителката на наградата от 2009 година насам. Представители на организациите посещават семействата, станали приемни родители, за да се запознаят на място със състоянието на детето, което се грижат, и създадените условия за това. Преди тазгодишната номинация са били посетени приемните семейства в община Нова Загора и 22 от общо 28 приемни родители в община Сливен. Рени Харманзова е била избрана заради денонощните грижи за детето, положителните резултати в здравословното му, физическо и интелектуално развитие, голямата семейна подкрепа, както и подкрепата на съседите от квартала. Хората там са дали възможност на семейството да направи площадка и градинка за игри и почивка на детето. „За своите съседи тази майка не е просто приемен родител, а безспорен авторитет и пример за подражанеие“, каза Соня Келеведжиева, представител на Демократичния съюз на жените.  Изп.директор на Агенцията за социално подпомагане Румяна Петкова изпрати поздравителна  телеграма до организаторите и участниците в събитието.", "date": "2019.05.31", "title": " В Сливен връчиха приз за приемна грижа „Майчино сърце“"}
{"url": "https://trud.bg/%d0%b1%d1%83%d1%80%d1%8f-%d0%b8-%d0%b3%d1%80%d0%b0%d0%b4%d1%83%d1%88%d0%ba%d0%b0-%d0%bf%d1%80%d0%b8%d1%87%d0%b8%d0%bd%d0%b8%d1%85%d0%b0-%d0%bd%d0%b0%d0%b2%d0%be%d0%b4%d0%bd%d0%b5%d0%bd%d0%b8%d1%8f/", "text": "Изключително силна буря вилня в Пловдив този следобед. Няма информация за пострадали и щети, но улиците в града под тепетата се превърнаха в реки, съобщава  . Първо град с размерите на грахови зърна падна в района на парк „Лаута”. Малко след това десетки автомобили се оказаха в капан на възловия бул. „Санкт Петербург”, след като дъждовните води от канализацията се върнаха обратно и издълбаха яма. Някои коли закъсаха, а други се наложи да се движат през насрещното и велоалея. Сериозно е положението и на друга възлова пътна артерия – „Кукленско шосе”. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.05.31", "title": " Буря и градушка причиниха наводнения в Пловдив"}
{"url": "https://trud.bg/%d0%ba%d0%bc%d0%b5%d1%82%d1%8a%d1%82-%d0%b4-%d1%80-%d0%b0%d1%82%d0%b0%d0%bd%d0%b0%d1%81-%d0%ba%d0%b0%d0%bc%d0%b1%d0%b8%d1%82%d0%be%d0%b2-%d0%b8-%d0%b0%d0%bd%d1%81%d0%b0%d0%bc%d0%b1%d1%8a%d0%bb/", "text": "Кметът на община Благоевград д-р Атанас Камбитов бе гост по време на тържествата по повод празника на град Чаковец, Хърватия. По време на честванията кметът д-р Камбитов поздрави кмета на Чаковец Стйепан Ковач, като не скри впечатленията си от политиката и развитието на града. Нашият ансамбъл представи изключителни изпълнения под звуците на българската народна музика. Ансамбъл „Пирин“ подари невероятни емоции и предизвика фурор в Културен център-Чаковец, който тази година отбеляза 70-годишнина. Творците от емблемата на Пиринския край показаха изключителни съчетания и много ритъм. Неповторимите музиканти от ансамбъла представиха българския фолклор и доказаха, че традициите са живи. Бурни аплодисменти поставиха края на участието на благоевградската гордост Ансамбъл „Пирин“, които вдъхновиха стотици хора. В края на представлението хървати и българи се хванаха на българско хоро и танцуваха заедно с ансамбъл „Пирин“. На честванията присъства още и председателят на Общински съвет-Благоевград Радослав Тасков.  На официална визита през 2015 година в Чаковец, Хърватска кметът Стйепан Ковач и кметът на община Благоевград д-р Атанас Камбитов подписаха споразумение за партньорство и побратимяване на двата града. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.05.31", "title": " Кметът д-р Атанас Камбитов и Ансамбъл „Пирин“ бяха част от честванията по повод празника на Чаковец, Хърватия"}
{"url": "https://trud.bg/%d0%b7%d0%b0%d0%bf%d0%be%d1%87%d0%b2%d0%b0-%d0%b8%d0%b7%d0%bf%d0%bb%d0%b0%d1%89%d0%b0%d0%bd%d0%b5%d1%82%d0%be-%d0%bd%d0%b0-%d0%b2%d1%8a%d0%b7%d0%bd%d0%b0%d0%b3%d1%80%d0%b0%d0%b6%d0%b4%d0%b5%d0%bd/", "text": "Община Благоевград уведомява членовете на секционните избирателни комисии на територията на община Благоевград, че от 03.06.2019 г. (понеделник) от 09.00 до 12:30 часа и от 13:30 до 17:00 часа ще бъдат изплащани възнагражденията за участие в произвеждането на избори на български  представители в Европейския парламент, съобщиха от пресцентъра на общината. Сумите могат да бъдат получени в сградата на Община Благоевград, етаж 3, стая 305. За получаване на възнагражденията е необходимо всички членове на СИК да представят лична карта и удостоверение, издадено от Районна избирателна комисия – Благоевград. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.05.31", "title": " Започва изплащането на възнаграждения на членовете на СИК – Благоевград"}
{"url": "https://trud.bg/%d0%b4%d0%b0%d1%80%d0%b8%d1%82%d0%b5%d0%bb%d1%81%d0%ba%d0%b8-%d0%ba%d0%b0%d0%bc%d0%bf%d0%b0%d0%bd%d0%b8%d0%b8-%d0%bd%d0%b0-%d0%b4%d0%b5%d1%86%d0%b0-%d0%be%d1%81%d0%b8%d0%b3%d1%83%d1%80%d0%b8%d1%85/", "text": "Апарат на стойност 5000 лева получи микропедиатрията в областната МБАЛ „Д-р Иван Селимински“ в Сливен, съобщиха от лечебното заведение. Предназначението му е да пречиства въздуха в залата, където се извършва подготовката на лекарствата и инфузиите за лечение на недоносените и най-малките бебета. „С този апарат се осигурява стерилност и така се предпазва живота и здравето на децата“, заяви началникът на отделението д-р Таня Праматарова. Новородените са податливи към всякакъв вид инфекции и спазването на правилата за пълна асептика са от първостепенно значение. Интересен е е фактът, че апаратът е купен със средства, осигурени от дарителски кампании, проведени за Коледните празници. Акциите са на ученици от ОУ „Елисавета Багряна“, СУ „Пейо Яворов“, езиковата и природо-математическата гимназии, гимназията по хотелиерство и туризъм в града,  както и от кампании на БЧК, партия ГЕРБ и с участието на частния дарител Пламен Пенчев. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.05.31", "title": " Дарителски кампании на деца осигуриха апарат за микропедиатрията в Сливен"}
{"url": "https://trud.bg/%d0%b2-%d1%81%d1%82%d1%83%d0%b4-%d0%b8-%d0%b4%d1%8a%d0%b6%d0%b4-%d0%bd%d1%8f%d0%bc%d0%b0%d1%88%d0%b5-%d0%ba%d0%b0%d0%ba-%d0%b4%d0%b0-%d0%b1%d1%8f%d0%b3%d0%b0%d0%bc-%d0%bf%d0%be-%d0%b4%d0%be%d0%b1/", "text": "“В студ и дъжд въпросът бе на оцеляване – заяви Ивет Лалова, която завърши четвърта на 200 метра в Стокхолм. – Нямаше как да направя по-добро бягане. За спринта трябва топло време и мускулите да са топли, а тук беше едва 7-8 градуса и не спираше да вали на разгрявката. Но съм щастлива, че отново съм част от световния елит“. Турнирът бе от веригата Диамантената лига. Ивет пробяга дистанцията за 22,99 сек. Преди българката финишираха европейската шампионка Дина Ашър-Смит (Великобритания) с най-добър резултат в света за сезона – 22,18 секунди, златната олимпийска медалистка от Рио 2016 Илейн Томпсън (Ямайка) с 22,66 и Дафне Схипърс (Холандия), №1 в света, с 22,78.  Лошото време повлия на резултата и на Мирела Демирева. В скока на височина олимпийската вицешампионка завърши пета. Тя направи само един успешен опит от 183 см. Световната шампионка Мария Ласицкене (Русия), която беше на опит от отпадането на 190 см, си осигури първото място със 192 см. Куриозно докато се състезава в Стокхолм, шотландката Ейлиш Макколган остана без медалите и бижутата си. Крадци разбили дома на атлетката, която представлява Великобритания на игрите Лондон 2012 и Рио 2016 на средни бягания. Сред задигнатите ценности е колие с петте олимпийски кръга.", "date": "2019.05.31", "title": " В студ и дъжд нямаше как да бягам по-добре, заяви Ивет Лалова"}
