{"url": "https://trud.bg/%d0%be%d0%b3%d1%80%d0%b0%d0%bd%d0%b8%d1%87%d0%b0%d0%b2%d0%b0%d1%82-%d0%b2%d0%be%d0%b4%d0%be%d0%bf%d0%be%d0%b4%d0%b0%d0%b2%d0%b0%d0%bd%d0%b5%d1%82%d0%be-%d0%b7%d0%b0-%d1%82%d1%8a%d1%80%d0%b3%d0%be/", "text": "Ограничаване водоподаването към Търговище и селата, които се снабдяват от язовир Тича, ще има в сряда, информираха от „ВиК”. Причината е планиран ремонт на съоръжения на довеждащия водопровод. Водата ще се спира поетапно по отделните зони, като ограничаването ще бъде от 8 до 20 часа. Възстановяването ще се извърши през нощта срещу четвъртък и може да отнеме 8-10 часа за селата. Спирането и последващото пускане ще доведат до кратковременно влошаване качеството на питейната вода, което ще се контролира непрекъснато с лабораторни изследвания, уверява доставчикът. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.08.15", "title": " Ограничават водоподаването за Търговище заради ремонт"}
{"url": "https://trud.bg/%d1%81%d1%80%d0%b5%d0%b4%d0%bd%d0%b8%d1%8f%d1%82-%d1%82%d1%80%d0%b8%d0%bc%d0%b5%d1%81%d0%b5%d1%87%d0%b5%d0%bd-%d0%b4%d0%be%d1%85%d0%be%d0%b4-%d1%81%d0%b5-%d0%b5-%d0%bf%d0%be%d0%b2%d0%b8%d1%88%d0%b8/", "text": "Общият доход на лице от домакинство през второто тримесечие на 2017 г. е 1355 лв. и спрямо същия период на 2016 г. се повишава с 9.4%, показват данни на НСИ. С най-висок относителен дял в доходите остава работна заплата (56.7%), следвана от доходите от пенсии (26.3%), самостоятелна заетост (6.8%) и социалните обезщетения и помощи (3.4%). Общият разход на лице от домакинство през второто тримесечие на 2017 г. е 1195 лв. и се увеличава с 11.1% спрямо същото тримесечие на 2016 година. В структурата на общия разход с най-голям относителен дял са разходите за храна (32.5%), следвани от разходите за жилище (16.4%), данъци и социални осигуровки (13.6%) и разходите за транспорт и съобщения (11.3%). Спрямо второто тримесечие на 2016 г. относителният дял на разходите за храна и безалкохолни напитки намалява с 0.7 процентни пункта, а делът на разходите за данъци и социални осигуровки се увеличава с 1.4 процентни пункта. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.08.15", "title": " Средният тримесечен доход се е повишил с близо 10% за година"}
{"url": "https://trud.bg/%d0%b2%d0%b0%d1%80%d0%bd%d0%b5%d0%bd%d1%81%d0%ba%d0%b8-%d0%b0%d0%b4%d0%b2%d0%be%d0%ba%d0%b0%d1%82-%d0%b3%d0%bb%d0%be%d0%b1%d0%b5%d0%bd-%d0%b7%d0%b0-%d1%85%d1%83%d0%bb%d0%b8%d0%b3%d0%b0%d0%bd%d1%81/", "text": "Варненски адвокат отнесе 100 лв. глоба по Указа за борба с дребното хулиганство, след като предизвика грозен скандал на плажа в кв. Аспарухово. Инцидентът се случил миналата неделя около 17 часа. 38-годишният защитник К.К. се подразнил от 3-годишно момченце, което си играело на пясъка. С люти обиди мъжът налетял на детето, бутнал го и го съборил на земята. Малчуганът се разплакал. Татко му бил в морето, но щом видял сцената излязъл от водата, грабнал чадър и подгонил нападателя. Майката пък повикала полиция. Униформените отвели адвоката в Четвърто РУ. Там той продължил да буйства и да сипе обиди към служителите на реда, заради което бил задържан за едно денонощие. По образуваната преписка Районният съд наложи административна санкция на адвоката, който в миналото си е вадел хляба като полицай. Съдебният акт подлежи на обжалване пред Окръжния съд.", "date": "2017.08.15", "title": " Варненски адвокат глобен за хулиганство заради обиди и бутане на тригодишно момче на плажа\t\t\t"}
{"url": "https://trud.bg/%d0%bd%d0%b8%d0%bd%d0%be%d0%b2%d0%b0-%d0%b2-%d0%be%d1%82%d0%b3%d0%be%d0%b2%d0%be%d1%80-%d0%bd%d0%b0-%d0%b3%d0%b5%d1%80%d0%b1-%d0%bd%d1%8f%d0%bc%d0%b0%d0%bc-%d0%bd%d0%b8%d1%89%d0%be-%d0%be%d0%b1%d1%89/", "text": "„В последните дни министър-председателят Борисов и депутати от ГЕРБ, в опити да заглушат корупционни скандали в управлението на суджука, твърдят, че проектът „Цанков камък“ е стартирал, докато съм била зам.-министър и, че съм обвързана с него. И двете са лъжа“, заяви лидерът на БСП Корнелия Нинова, цитирана от пресцентъра на партията. „Проектът стартира в правителството на Симеон Сакскобурготски през 2001 г. и нямам никакво отношение към него, дори и като зам.-министър в друго правителство от 2005 до 2007 г. Личните нападки към мен нямат никакво значение, но имат значение членовете и симпатизантите на БСП и онези 1 милион българи, които ни подкрепиха на изборите“, обяснява Нинова. В тази връзка лидерът на БСП обяви, че предприема следните действия: 1. Депозирам до главния прокурор писмо, в което питам – при извършените разследвания от страна на прокуратурата в предишни години и в направените експертизи, разпити на свидетели и проверка на документи, фигурира ли по какъвто и да е повод и в каквото и да е качество моето име. 2. Завеждам дела на всички, които в последните дни обвързваха името ми с този проект и правеха внушения, че съм корумпирана – така, както на 23.05.2017 г. заведох дело на лицето Бойко Методиев Борисов за твърдението му, че съм била член на СДС и за това, че ме нарече „г-жа Лъжа“. Както той, така и всички, които сега ме обвързват с проекта „Цанков камък“, ще отговарят в съда, където ще трябва да доказват несъществуващи факти. 3. Изпращам писмо до посланика на Австрия в България, като го моля той да информира австрийското правителство и австрийската прокуратура за това, че българският премиер Борисов определя проекта „Цанков камък“ като корупционен. По този начин той въвлича държавата Австрия в корупционен скандал.  Както е известно този проект е в изпълнение на договор между България и Австрия, която участва във финансирането. През 2004 г. е сключено споразумение с „Verbundplan“ GmbH за изготвяне на работен проект и упражняване на авторски надзор по време на строителството. Самото строителство е изпълнено от консорциум от 3 австрийски фирми: „Аlpine“, „Vatech hydro“ и „Verbundplan“. Моля австрийската страна да провери твърдението на българския министър-председател и да се произнесе – участвали ли са австрийски фирми в корупционни сделки в България и с кои български политици. Ние от БСП се обявихме за борба с паралелната държава и настояваме за пълната истина по този проект. Вярваме, че тя може да победи паралелната държава, която днес прикрива кражбите си с манипулации и лъжи. По-късно лидерът на БСП публикува открито писмо до посланикът на Австрия у наас Роланд Хаузер, в което търси съдействие за информация по казуса от правителството във Виена. Пълният текст на писмото гласи: “", "date": "2017.08.15", "title": " Нинова в отговор на ГЕРБ: Нямам нищо общо с „Цанков камък“"}
{"url": "https://trud.bg/%d0%ba%d0%be%d0%bb%d0%ba%d0%be-%d0%bb%d0%b5%d0%b2%d0%b0-%d1%81%d0%b5-%d0%bf%d0%be%d0%bb%d0%b0%d0%b3%d0%b0%d1%82-%d0%b7%d0%b0-%d0%ba%d0%be%d0%bc%d0%b0%d0%bd%d0%b4%d0%b8%d1%80%d0%be%d0%b2%d1%8a%d1%87/", "text": " Предстои ми командировка в друго населено място. Моля да ми отговорите какви пари ми се полагат и за колко време? Може ли, например да бъда пратен за по-продължително време от фирмата извън адреса на нейното седалище? П. Георгиев, София  На командирования служител, когато остава да нощува в мястото на командировката, се заплащат дневни пари в размер 20 лв. за всеки ден от командировката. На командирования, който изпълнява служебните си задължения през по-голямата част от работното време в друго населено място без нощуване, се изплащат дневни пари в размер 50 на сто от размера, т.е. 10 лв. Тази разпоредба на закона се прилага в случаите, когато работникът или служителят поради характера на работата, която изпълнява, не се налага да използва цялото работно време, а само част от него, поради което в тези случаи не се налага да нощува, или в последния ден на командировката, когато лицето се завръща в мястото си на работа. Командировъчните пари са за всички дни от командировката включително и почивните и празнични дни, ако те са включени в периода на командировката със заповедта за командировка. Когато нуждите на предприятието налагат, работодателят може да командирова работника или служителя за изпълнение на трудовите задължения извън мястото на постоянната му работа, но за не повече от 30 календарни дни без прекъсване. Командироване за срок, по-дълъг от 30 календарни дни, се извършва с писмено съгласие на работника или служителя. Командироването се извършва въз основа на писмена заповед. В закона е предвидено, че в заповедта за командироване се посочват: наименованието на предприятието и длъжностното лице, което издава заповедта; трите имена и длъжността на командированото лице; мястото на командироването; задачата, за която лицето се командирова; времетраенето на командировката; командировъчните дневни, пътни, и квартирни пари, на които командированият има право и др. Справка:  чл. 121, ал.1, ал.2 от Кодекса на труда  чл. 8, чл. 9, ал. 1, 19, ал. 1, ал. 2 от Наредбата за командировките в страната , национален секретар на КНСБ, консултант и специалист по публични лекции в областта на трудовите и социални въпроси, комуникациите и публичния сектор Очакваме въпросите ви на адрес:  1797 София, ул. „Лъчезар Станчев” 7,  Email: trud@trud.bg и trudonline@gmail.com", "date": "2017.08.15", "title": " Колко лева се полагат за командировъчни?"}
{"url": "https://trud.bg/%d1%82%d1%80%d0%b8%d0%bc%d0%b0-%d0%bd%d0%b0%d0%bf%d0%b0%d0%b4%d0%bd%d0%b0%d1%85%d0%b0-%d0%bf%d0%be%d0%bb%d0%b8%d1%86%d0%b0%d0%b9-%d0%b2-%d0%ba%d0%be%d1%81%d1%82%d0%b8%d0%bd%d0%b1%d1%80%d0%be%d0%b4/", "text": "Трима мъже са задържани за нападение над полицейски служител в Костинброд, съобщиха от ОДМВР – София. На 14 август около 1.00 часа служители от автопатрул на РУ- Костинброд докладвали в оперативната дежурна част, че при извършване на проверка на лек автомобил „Пежо“ са били нападнати от водача, спътника му и присъединилия се към тях впоследствие син на водача. Тримата отправяли закани и заплахи към единия униформен, нанесли му удари с ръце и крака по тялото и скъсали униформата му. Дежурна оперативна група извършила оглед на местопроизшествието. Водачът бил изпробван с дрегер, който отчел 0.67 промила алкохол в издишания въздух, поради което му е съставен акт. Тримата извършители са задържани за срок до 24 часа. След доклад на образуваното по случая бързо производство в районната прокуратура в Костинброд в качеството на обвиняеми са привлечени лица с инициали Г. И. (на 62 г.) и Т. К. (на 46 г.) от Костинброд. Наложена им е мярка за неотклонение „подписка“. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.08.15", "title": " Трима нападнаха полицай в Костинброд"}
{"url": "https://trud.bg/%d1%84%d0%b0%d0%bd%d0%b4%d1%8a%d0%ba%d0%be%d0%b2%d0%b0-%d0%b7%d0%b0-%d1%80%d0%b5%d0%bc%d0%be%d0%bd%d1%82%d0%b8%d1%82%d0%b5-%d0%b2-%d1%81%d0%be%d1%84%d0%b8%d1%8f-%d0%bd%d0%b0%d1%81%d1%82%d0%be%d1%8f/", "text": "При ремонт винаги има неудобство, „Орлов мост“ е най-натовареното кръстовище в София. Това заяви кметът на София Йорданка Фандъкова   по повод задръстванията, предизвикани от ремонта. Кметицата напомни, че последният основен ремонт на бул. „Цариградско шосе” е правен преди 11 години и гаранционният срок отдавна е изтекъл. „Настоящият ремонт ще струва на общината 300 хил. лв. Настоявам да се работи бързо, но не за сметка на качеството“, обясни Фандъкова. „Срокът за ремонта на бул. „Прага” беше удължен заради подмяната на ВиК мрежата“, обясни тя. Булевардът трябваше да бъде отворен от днес – 15 август, но вчера от Столичната община обявиха, че промените в движението са в сила до 7 септември. „Надявам се все пак ремонтът да приключи до края на месеца“, допълни столичният кмет. За кръстовището на бул. „Цар Борис III” и ул. „Житница” в кв. „Красно село“, което се изгражда в момента заедно с третия метролъч, Фандъкова обясни, че за пешеходците са предвидени подлези, за да се облекчи трафикът. Тя припомни, че светофарите затрудняват движението и водят до по-голямо замърсяване на въздуха. По думите й в момента общината не може да спре строителството на небостъргачи в София и затова са предложени законови промени. Фандъкова припомни, че съгласно Подробния устройствен план (ПУП) НИКМИ няма право да строи 43-етажна сграда на ъгъла на бул. „България” и бул. „Гешов”, но съдът е задължил главният архитект на града да разреши строителството. Тя е издала заповед фирмата да премахне загражденията на терена и да отпуши улицата, която са блокирали в момента.", "date": "2017.08.15", "title": " Фандъкова за ремонтите в София: Настоявам да се работи бързо, но не за сметка на качеството"}
{"url": "https://trud.bg/%d1%82%d0%b5%d0%bc%d0%b5%d0%bd%d1%83%d0%b6%d0%ba%d0%b0-%d0%bf%d0%b5%d1%82%d0%ba%d0%be%d0%b2%d0%b0-%d0%bd%d0%b5%d0%ba-%d1%89%d0%b5-%d0%bf%d0%bb%d0%b0%d1%89%d0%b0-%d0%b7%d0%b0-%d1%86%d0%b0/", "text": "Приблизително около 200 млн. бяха разходите по „Цанков камък“, които са извършени без да бъдат проведени обществени поръчки при наличие на законови основания за това. Това заяви министърът на енергетиката Теменужка Петкова, която представи на пресконференция основните приоритети от управленската програма на правителството в сектор „Енергетика“ до 2020 година. „През 2012 година като директор на Агенцията за държавна и финансова инспекция извършихме поредица от проверки в НЕК, една от тях беше свързана с проекта „Цанков камък“ . Знам със сигурност, че договорът е сключен през 2003 година с австрийската кампания „Алпина“, не е проведена обществена поръчка, защото става въпрос за международно споразумение“, обясни министърът. „Има важно „но“, което трябва да се знае – през 2005 година се подписва допълнение и се извършват допълнителни разходи за изместване на пътя Девин-Михалково. Договорената цена за тези дейности е 41 млн. евро. Установихме, че при този тип действия е налице нарушение в законодателството относно обществените поръчки“, добави Петкова. По думите й прокуратурата трябва да каже кои са отговорните лица, но в докладите „ясно са посочени периоди, лица и действия“. Министърът на енергетиката обясни, че в момента се извършва планов ремонт, свързан с коритото на река Гащня и ремонт, на самия ВЕЦ и на повреда на геомембраната на язовира. „НЕК продължава да плаща заема за „Цанков камък“ към няколко банки, този заем ще бъде платен в края на 2019 година. компанията инвестира около половин млрд. собствен ресурс. Целият негатив от този проект се поема от нея“, заяви Петкова. „Когато някой пита защо НЕК е в такова състояние, какво се е случило с българската енергетика и колко добре е била НЕК преди, а колко зле сега, трябва да се върнем назад във времето да видим кой какво е направил“, подчерта тя. До края на месец август ще бъде даден стартът на обществената поръчка за избор на изпълнител, който да направи предпроектно проучване за газоразпределителен център, информира още Петкова. „Надяваме се в рамките на 6 до 7 месеца процедурата по подготовката на проучването да бъде приключена, което ще даде по-нататъшно развитие на този изключително важен проект“, каза още министърът. Гарантиране на енергийна сигурност, продължаване на финансовата стабилност на дружествата в сектора, пълна либерализация на пазара на електроенергия и природен газ, продължаване живота и увеличаване мощността на 5-ти и 6-ти блок на АЕЦ „Козлодуй“, реализация на оборудването за АЕЦ „Белене“ по най-подходящия, икономически обоснован начин, активна подкрепа за големите горивни инсталации в кандидатстването за безсрочна дерогация от новите екологични норми приети от ЕК, изготвяне на нова Енергийна стратегия – това са основните теми, по които работи Министерството на енергетиката през новия управленски мандат. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.08.15", "title": " Теменужка Петкова: НЕК ще плаща за „Цанков камък“ до 2019 г."}
{"url": "https://trud.bg/%d0%b0%d1%80%d0%b5%d1%81%d1%82%d1%83%d0%b2%d0%b0%d1%85%d0%b0-%d0%be%d0%b1%d0%b8%d1%80%d0%b4%d0%b6%d0%b8%d1%8f-%d0%bf%d1%80%d0%b8-%d0%be%d0%bf%d0%b8%d1%82-%d0%b4%d0%b0-%d0%b8%d0%b7%d0%b1%d1%8f%d0%b3/", "text": "53-годишен мъж е задържан за грабеж при опит да напусне страната през ГКПП „Капитан Петко войвода“, съобщават от хасковската дирекция на МВР. Вчера в 10, 30 часа в районно управление – Харманли е получен сигнал от 33-годишен жител на село Родопи, че неизвестно лице му  е нанесло побой в землището на село Остър камък и му е отнел 200 лева. Веднага са проведени издирвателни действия, при които е установено, че извършителят е мъж на 53 години от село Брягово. В 14 часа, нападателят е установен и задържан от полицейски служители при опит да напусне страната през ГКПП”Капитан Петко войвода”. Грабителят е признал за деянието си и е предал инкриминираната сума. Задържан до 24 часа по образуваното досъдебно производство.", "date": "2017.08.15", "title": " Арестуваха обирджия при опит да избяга зад граница"}
{"url": "https://trud.bg/%d0%bf%d0%bb%d0%be%d0%b2%d0%b4%d0%b8%d0%b2%d1%81%d0%ba%d0%b8%d1%8f%d1%82-%d0%b0%d0%bf%d0%b5%d0%bb%d0%b0%d1%82%d0%b8%d0%b2%d0%b5%d0%bd-%d1%81%d1%8a%d0%b4-%d0%be%d1%82%d1%80%d1%8f%d0%b7%d0%b0-%d0%bc/", "text": "Апелативният съд в Пловдив отряза молбата на подсъдимия Ахмед Муса Ахмед за изменение на мярката му за неотклонение „задържане под стража” в по-лека и по този начин потвърди определението на Пазарджишкия окръжен съд от 2 август 2017 г. Определението на пловдивските апелативни магистрати е окончателно, не подлежи на протест и обжалване, а от него става ясно, че в жалбата на подсъдимия е посочен изминалият твърде дълъг период от началното вземане на мярката „задържане под стража” – 2 години и 8 месеца, което го правело неразумен. Според адвокатката на Ахмед Муса Елвира Панкова едно подобно продължително задържане под стража обвързвало съда и едва ли не го задължава да постанови осъдителна присъда в размер на лишаване от свобода, което да оправдае продължителния му престой в ареста. Втората причина за поисканата от имама в частната джамия „Абу Бекир” в квартал „Изток” на Пазарджик по-лека мярка е, че задържането му в ареста го поставяло в неравностойно положение спрямо останалите подсъдими, които отдавна вече са извън ареста и с по-леки мерки за неотклонение. Според адвокат Елвира Панкова не била отчетена и наличната медицинска документация за влошеното здравословно състояние на майката на подсъдимия, която се нуждаела от неговата помощ и грижи. В тази връзка според нея неправилно Окръжен съд – Пазарджик бил посочил, че останалите нейни близки родственици – син, сестра и внуци могат да оказват подобна помощ, тъй като се намирали в чужбина. Според пловдивските апелативни магистрати обаче колегите им от Пазарджишкия окръжен съд правилно са приели, че към момента няма установени нови обстоятелства, които да променят извода им, че е налице опасност Ахмед Муса да се укрие или извърши друго престъпление. Магистратите от града под тепетата смятат, че въпреки изтеклия дълъг период към настоящия момент не са надвишени рамките на така наречения „разумен срок“, защото съдебното производство се провежда ритмично и в къси процесуални срокове. Освен това е видно, че заседанията на Пазарджишкия окръжен съд се насрочват при съобразяване с графика на съдебния състав и ангажиментите на страните по делото. Усилията на съда са насочени към максимално изясняване на всички обстоятелства, имащи значение за пълното разкриване на обективната истина по случая, поради което доводите за неразумност и на този срок са очевидно несъстоятелни, е становището на Пловдивския апелативен съд. Относно влошеното здравословно състояние на майката на Ахмед Муса Апелативен съд – Пловдив счита, че от представената по делото медицинска документация е видно, че тя действително е била настанена в болнично заведение през периода от 14 до 18 юли 2017 г. с диагноза „световъртеж от централен произход“, но не са настъпили усложнения и е изписана с подобрение, препоръчана й е лечебна физкултура, както и да бъде обгрижвана от близките си, тъй като не се обслужва самостоятелно. След изписването й от болницата до момента няма данни за влошаване на здравословното състояние на майката на Ахмед Муса. Освен това тя имала пълнолетни внучка и внук, за които е посочено, че живеят на адреса на баба си и могат да полагат съвместни грижи за нея. Не е без значение и обстоятелството, че на същия адрес живее и жената, с която подсъдимият живее на съпружески начала преди задържането си, както и още един непълнолетен внук, които също биха могли да помагат при обгрижването на майката на Муса, твърдят още апелативните магистрати от Пловдив.", "date": "2017.08.15", "title": " Пловдивският апелативен съд отряза молбата на Ахмед Муса за по-лека мярка за неотклонение\t\t\t"}
{"url": "https://trud.bg/%d1%81%d0%bb%d0%b0%d0%b9-%d1%81%d1%82%d0%b0%d0%bb%d0%be%d1%83%d0%bd-%d0%b2-%d0%b1%d1%8a%d0%bb%d0%b3%d0%b0%d1%80%d0%b8%d1%8f-%d0%b8%d0%bd%d1%82%d0%b5%d1%80%d0%bd%d0%b5%d1%82-%d0%b8%d0%bc%d0%b0-%d0%b8/", "text": "Холивидската звезда Силвестър Сталоун, който е снимал няколко филма в страната ни, похвали България заради доброто покритие на безжичен интернет в сравнение с американския щат Калифорния. „Иронията е, че можем да намерим wi-fi в България, заобиколени от вълци (в гората – бел.ред.), но не можем да открием такъв в Санта Кларита, Калифорния“, коментира актьорът с кратко видео, публикувано в Инстаграм. „Това е една от най-големите мистерии в моя живот. Пътуваме в Космоса, но въпреки това е трудно да намериш нормално мобилно покритие“, добавя Сталоун. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.08.15", "title": " Слай Сталоун: В България интернет има и при вълците в гората (ВИДЕО)"}
{"url": "https://trud.bg/%d0%ba%d0%b0%d1%81%d0%b0%d0%bf%d0%b8%d0%bd%d1%8a%d1%82-%d0%be%d1%82-%d1%88%d1%83%d0%bc%d0%b5%d0%bd-%d0%ba%d0%be%d0%b9%d1%82%d0%be-%d1%80%d0%b0%d0%b7%d1%87%d0%bb%d0%b5%d0%bd%d0%b8-%d0%bf%d1%80%d0%b8/", "text": "С обвинителен акт на Окръжната прокуратура в Шумен на съд е предаден 46-годишният Стефан Ст., който уби с нож съжителката си и наряза тялото й с моторна резачка, за да прикрие престъплението си. Това съобщиха от държавното обвинение. Първото съдебно заседание по зверското умишлено убийство, извършено с пет удара с нож в тялото на 49-годишната Галина Д., е насрочено за 30 август 2017 г. в Шуменския окръжен съд, пред който подсъдимият ще отговаря за престъпление по член 116, ал. 1, т. 9, във връзка с член 115 от Наказателния кодекс. Миналия септември, докато беше в ареста за жестокото убийство,   от 1 година затвор, за шофиране в нетрезво състояние. Убийството на 49-годишната Галина е извършено в периода от 13 до 21 август 2016 г. в дома на подсъдимия Стефан на ул. „Червена стена“ в Шумен, който работел като майстор-железар. Сигнал за изчезналата жена подал нейният син от предишен брак. На 21 август 2016 г. при проверка в дома на подсъдимия полицейски служители открили и иззели останки от разчленен труп на жена в напреднал стадий на разложение. Убийството на Галина било извършено с пет прободно-порезни наранявания с нож. Двата смъртоносни удара в областта на шията прерязали сънна артерия. Смъртта на съжителката на Стефан Ст. настъпила от остра кръвозагуба вследствие на прерязването на магистрални кръвоносни съдове. След убийството подсъдимият намерил спестените от работа в Канада пари на съжителката си и с тях купил автомобил „Форд фокус“, с който да превози трупа на жертвата си. Плановете му се провалили, след като в деня на покупката на колата, Стефан катастрофирал. Разследването на убийството установило по категоричен начин, че подсъдимият закарал блъснатия автомобил на ремонт на 16 август 2016 г. Същия ден той закупил моторна резачка, за да разчлени тялото на Галина. За тленните останки купил и чували, в които да ги сложи и извози от дома си, тъй като времето било горещо и трупът на жертвата започнал да се разлага. От съвместното съжителство между подсъдимия и пострадалата жена двамата имали дъщеря. Животът в семейството бил драматичен. Често Стефан Ст. посягал на съжителката си Галина, както и на дъщеря им. След като отношенията станали нетърпими, пострадалата потърсила помощ в полицията. С решение на Шуменския районен съд Стефан бил отстранен от дома им и му била наложена забрана да го доближава за срок от 18 месеца. Със споразумение приключило и досъдебно производство за неизпълнение на съдебно решение за защита от домашно насилие. Дело срещу насилника било водено и за противозаконното лишаване от свобода на Галина и дъщеря им, след като при посещение на домашния им адрес полицейски служители заварили пострадалата закопчана с белезници за леглото. По същия начин Стефан връзвал и дъщеря си. То обаче прекратено, след като двете отказали да свидетелстват. 46-годишният Стефан Ст. е осъждан 7 пъти. Съдебнопсихиатричната експертиза по делото го определя като индиферентен към убийството, с липсващо емоционално съпреживяване и формално декларативна критичност. Цялото поведение на подсъдимия според съдебните психолози след тежкото умишлено деяние било насочено към прикриване на следите. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.08.15", "title": " Касапинът от Шумен, който разчлени приятелката си с резачка, отива на съд"}
{"url": "https://trud.bg/%d0%be%d1%82%d0%ba%d1%80%d0%b8%d0%b2%d0%b0%d1%82-%d0%b8%d0%b7%d0%bb%d0%be%d0%b6%d0%b1%d0%b0-140-%d0%b3%d0%be%d0%b4%d0%b8%d0%bd%d0%b8-%d0%bf%d0%bb%d0%b5%d0%b2%d0%b5%d0%bd%d1%81%d0%ba%d0%b0/", "text": "По повод 140 години от Руско-турската война 1877-1878 г. и Плевенската епопея 1877 г, 110 години от създаването на Военноисторическите музеи и 40 години от изграждането на Панорама „Плевенска епопея 1877 г.”, днес от 17:30 ч. в Арт център – Плевен, Община Плевен и Регионален военноисторически музей – Плевен откриват изложбата „140 години Плевенска епопея 1877 г.”, съобщиха от община Плевен.  Изложбята  включва 37 платна  от художествения фонд на Регионален военноисторически музей – Плевен. Плевенските творци често се обръщат в творчеството си към темата за Руско-турската война 1877-1878 г. и Плевенската епопея 1877 г. Сред тях са художници като Христо Бояджиев – един от авторите на Плевенската панорама, представен в настоящата изложба и с тематични композиции; Сашо Рачев  – автор на исторически платна и добър пейзажист, пресъздал почти всички важни моменти от освобождението на Плевен; Георги Димитров – самобитен художник, създал цяла галерия от художествени образи на герои от Плевенската епопея. По-голямата част от картините са рисувани в периода 1953 – 1977 г. Темата за Освобождението присъства и творбите на Дионисий Дончев, който също е един от художниците на Панорамата, Данаил Мицев, Захари Гетов, Иван Иванов, Владимир Кавалджиев и други добре познати плевенски художници. Достойно място в колекцията заемат и копията на знакови картини от известни художници, като В. Верещагин, Д. Поленов, П. Ковалевски, Н. Григореску, представени в настоящата изложба, сред които „Пикет в Балкана” на В. В. Верещагин, „Атака на руската кавалерия” и „Пикетна застава в Балкана” на Ковалевски, „Боят при Смърдан” и „Патрул” на Н. Григореску, „След боя” на  Д. Поленов.", "date": "2017.08.15", "title": " Откриват изложба „140 години Плевенска епопея 1877 г.”\t\t\t"}
{"url": "https://trud.bg/%d0%be-%d0%bb%d0%b5%d0%bd%d0%b8%d0%b2%d0%b8-%d1%8e%d1%80%d0%be%d0%b4%d0%b5-%d0%b7%d0%b0%d1%89%d0%be-%d0%bd%d0%b5-%d1%85%d0%be%d0%b4%d0%b8%d1%88-%d1%82%d0%b8-%d0%bd%d0%b0-%d1%84%d0%b8%d1%82%d0%bd/", "text": "Поставени сме на позорното място в поредната статистика. Българите се оказват най-мързеливите в Европейския съюз, според британско изследване, оповестено от „Дейли мейл”, по случай световния „Ден на мързела”. То вече само на бабината ни хурка не е посветен „световен” ден, че да се подмине мързела – вехтозаветен бич на прогреса. Че сме редовни фаворити на статистиките като най-бедни и най-нещастни граждани на Европа приехме смирено. Понеже фактите го потвърждават, а пред тях и боговете немеят. Но относно първенството по мързел роптаем. Статистиките съставят извлеченията си връз древния принцип „Всичко се познава в сравнение.” Наложени спрямо скандинавците например, се оказваме най-отзад, относно показателя „физически упражнения, с които да се поддържа тялото в добра форма.” Шведите, блазе им, на 90% ходили редовно на фитнес. Докато 78% възрастни българи признали, че не извършват никакви усилия, в името на добрата си телесна форма. Канапът ги връзва да прецапат до фитнеса, да наброят нормата тегели в басейна, N-пъти тенис, а в уикенда – езда и прочее пропускани от ленивия българин възможности да си благоустрои духа в здраво тяло. Собствено ние тук все още се придържаме към отживялата представа, че мързелив е онзи, който не работи – кибичи и връзва кусур на трудещите си. От емпиричен опит с този тарикатлък народът стигнал до заключението: „Накарай мързеливия да работи да те научи на акъл!” И като така и така сме класифицирани като най-мързеливи на материка, защо да не понадим малко акъл на британските статистици? Например тукашната статистическа единица, санитарка в болница, бъхти и като миячка на входовете на 4 блока. „Ей, навъртяла съм от зарана 16 километра!” – хвали се привечер, придържайки с ръка дископатичния си гръб. Синът й, тираджия по трасето Югоизточна – Северозападна Европа й подарил мобилен телефон с екстрата – крачкомер. Ерго: Физически усилия – налице, тяло в добра форма – няма! Подминати в статистическото Елдорадо на ленивците са онези в напреднала възраст проценти от населението, които чрез неустановен брой движения постигат земеделската си продукция за „иззимяване”. (Пояснение за господата от фитнеса: Думата означава да избутат зимата без глад.) Без напрегнати физически усилия животоспасяващият резултат е невъзможен. След благополучното „иззимяване” на споменатата категория идва ред на т. нар. хващане за зеленото. Тук идва ред на малцинствата, които според всеобщото европейско убеждение тук били безобразно занемарени. Не и по отношение на телесната динамика. Пъплят по баирите да берат де що е покарало. Тия не се щадят във физически смисъл – вървят, пълзят, подскачат, катерят се – в в завидна фитнес форма. А иначе ако някой любознателен британски статистик потърси отговор на въпроса „Кой в България ходи на фитнес?” може да се вдъхнови за проникновена социална поема ала Н. А. Некрасовата „Кой в Русия живее добре”. Тъдява е по-различно от джогинг из Хайд парк със сокоизстисквачка, стисната под мишница… Та думата ни е, че „игрите със статистиката с право могат да се нарекат доста плоски.” както установява Станислав Лем в прочутото си есе „Дж. Джонсън и С. Джонсън. Една минута.” То представлява пародийна рецензия на хипотетична книга – апотеоз на статистиката. Книгата излага в цифри какво правят всички хора на земята в една минута. Колко се раждат, сношават, умират и в цифрови измерения всичко възможно, което човечеството върши и изпитва в промеждутъците. Като рецензентът изтъква куриозни моменти от рода колко наброяват страдащите от психически заболявания, при което се оказва, че днес в една минута има повече луди, отколкото жители на Земята преди десетина поколения… „Можем да се възмущаваме от тази книга, да я приемем като оскърбление по адрес на целия човешки род, отправено толкова ловко, че не може да се обори, но във всички случаи си заслужава да се замислим над нея, макар че изводите няма да бъдат оптимистични.” размишлява авторът. Нашата цивилизация всичко мери, пресмята, тегли, престъпва всякакви заповеди и забрани, иска всичко да знае, но става все по-многолюдна и поради това все по-малко може сама да се види. Рационалният обективизъм на статистиките със сръчността на патолог разчленява педантично милиарди хора на функционални късове, за да пасват към съответните графи. А на потърпевшите не остава друго освен да се примирят с предназначението си на материал за аутопсионната маса. И докато аутопсиите, извършвани тайно от ренесансовия гений Леонардо да Винчи, под угрозата от разтерзание, били мотивирани от устрем към познания на ползу човешкия род, разрезите на статистиките в разгласявания им вид са самоцелни. Хайде сега да видим кой, къде, колко. И какво от това? Цифри, графи, таблици, количества и съотношения без никаква питателна стойност за мозъка. Като някакви билбордове с натрапчив ефект пулсират в публичното пространство и изчезват. Щяха да са безобидни ако не насаждаха заблуди. И после, ха иди се обяснявай…Трай там бе аутсайдер, иди на фитнес!   Колкото по-широки територии от битието на т.нар. цивилизовани общества превзема статистиката, толкова повече поражда съмнения, че се изражда в лъженаука. Данни, изнасяни под формата на “академично” проучване, все по-често пораждат недоумение, всяват заблуди и оправдават прозвището “стъкмистика”.", "date": "2017.08.15", "title": " О, лениви юроде, защо не ходиш ти на фитнес!"}
{"url": "https://trud.bg/%d0%bf%d0%be%d0%ba%d0%b5%d1%80%d1%8a%d1%82-%d0%bd%d0%b0-%d0%ba%d0%b8%d0%bc-%d0%b8-%d0%b4%d0%be%d0%bd%d0%b0%d0%bb%d0%b4-%d0%be%d1%82-%d0%b4%d0%b2%d0%b5%d1%82%d0%b5-%d1%81%d1%82%d1%80%d0%b0%d0%bd%d0%b8/", "text": "За начините за водене на преговори в Далечния Изток е изписана много литература. Правилата се свеждат до това, че, първо – нищо не е това, което изглежда, блъфирането и камуфлажът присъстват по подразбиране; финалът винаги е много различен от това, което си очаквал в началото, и трето, докато ние на Запад имаме търпението преговорите да продължат едва до края на вечерята или най-много година – две, на Изток се готвят за няколко поколения политически покер. С ракетното изпитание на връх националния празник на САЩ – 04 юли 2017 г., севернокорейският лидер Ким Чен Ун раздаде нови карти в Северокорейската партия покер, този път срещу новия си противник – президента Доналд Тръмп. КНДР официално се чувстват във война със САЩ, тъй като те друго не познават. Звучащите военни маршове, записващите се „спонтанно“ три милиона доброволци в армията, излъчващият от Космоса севернокорейски спътник „Кванмьонсон” „Песни за пълководеца Ким Ир Сен“ по канал едно, докато вторият канал от същия спътник предава конкурентните песни „За пълководеца Ким Чен Ир“ – за тази държава това е нещо съвсем нормално. Новото беше в изстреляната ракета. Изстреляна право нагоре, за да не прелита над Япония, ракетата според повечето публикации достигна 2 802 км. височина, прелетя 934 км. за 37 минути и падна в морето. Първоначално беше квалифицирана ката „ракета със среден радиус“. После и от двете страни на Тихия океан, в КНДР и САЩ видяха, че в нея има пропаганден потенциал и започнаха да рязтягат обсега й. Първо от Пхенян я обявиха за „междуконтинентална“, а след това от Вашингтон видяха новото раздаване на картите и започнаха здраво вдигане на мизата. Някой, някъде изчисли, че по наклонена траектория, тази ракета вече ще има радиус на поражение до 5 500 км. С това достижение тя, макар и с мъка, влезе в клуба на „междуконтиненталните“. Последваха нови преизчисления – 6 700 км., с което вече достигаше щата Аляска, а следователно територия на САЩ. После някой наду обсега до 7200 км., с което е достатъчно за ядрена ваканция в Хонолулу и огнено посещение в Централното командване на силите на САЩ в Тихия Океан.  Понесена от вятъра на пропагандата, ракетата финишира на 8 хил. км. обсег, но има пропаганден потенциал за повече. Както върви медийната война, скоро севернокорейската ракета ще може да обиколи и планетата. Всички очакват новият дебют на новата ракета. Вече в показаната на парада (или PVC – макет) в Пхенян, нейна посестрима „КN-08“ да долети 11 500 км. и да достигне САЩ, Европа и… всичко останало. След добре раздадените карти започнаха и блъфирането. Президентът Донълд Тръмп, показа завидни умения в американската игра и отлично отработи ситуацията. Започнаха директни заплахи за „невиждан отпор“, „огън и ярост“ , „много, много сериозен отговор“. Ким Чен Ун не остана длъжен, заплаши всички подред, „предателите“ от Южна Корея, „империалистите“ от Япония и САЩ в конкретика базата на о. „Гуам“, отдалечена на 3 356 км. , където са разположени около 6000 американски войници и шест стратегически бомбардировача В-1 В. На това заявление САЩ отговориха, че буквално от КНДР ще остане „димящ кратер“. Светът настръхна сериозно. Започнаха изявления от ЕС, Русия, Китай, Япония, Южна Корея и даже се стигна до обща резолюция на Съвета за сигурност на ООН, гласувана единодушно за нови още по-сурови санкции срещу режима в Пхенян. Изненадващо резолюцията беше подкрепена от Русия и Китай. Изглежда странно, но на практика не е така, защото тези страни също не искат ядрени ракети в ръцете на неуправляем съсед. Нека все пак разгледаме картите на участниците и възможните варианти. Относно ракетната програма на КНДР. Съвсем очевидно „Хвасонг-14“ не може да достигне тези невероятни радиуси на поражение, а и да достигне 5000 км. е много важно с какъв боен товар ще бъде, защото теглото на бойната глава и далечината на полета са обратно пропорционални. И ако с бойна глава от 1000 кг. ракетата достига 5 000 км. за 8000 км. това ще е възможно с боен товар от едва 400 кг., което означава, че е необходима и компактна ядрена бойна глава, в установка, която да не се саморазрушава от претоварването и да не изгаря в плътната атмосфера. Тук стигаме до ядрената програма на КНДР, което е вторият елемент от тяхната възпираща доктрина. КНДР до момента имат 5 ядрени изпитания, всички са подземни и въпреки че Пхенян заявява за извършен и термоядрен опит, към момента те достигат до мощност от 30 кт. Разстоянието от създаване на стационарен ядрен заряд, взривен в тунел под земята до пълномащабно ядрено устройство, във вид на компактна ракетна бойна глава, която може да се държи безопасно в бойна готовност и да се използва по предназначение с минимално време за подготовка за пуск е огромно. За САЩ този период от бомбата „Марк – III“ от 1945 г. с тегло от 4700 кг. до „Марк-12“ от 1965 г. с тегло от 500 кг. е била 20 години, без санкции, неограничен бюджет и с пълен набор от лаборатории и учени за тях. Дори в момента в пълна бойна готовност на ядрените средства, си позволяват да поддържат само САЩ, Русия, Франция и Великобритания (с уговорката ,че последните две нямат собствени ядрените ракети, а ползват американските „Трайдънт“). Всички останали в ядрения клуб, Китай, Индия, Пакистан, Израел нямат такава готовност. Защото е супер сложно да държиш безопасно снарядена мегатонна ядрена бойна глава (даже и по 9 бр.) с взривателите в ракета с минутна готовност за пуск в подземна шахта за изстрелване в продължение на 30 години или в подводен ракетоносен крайцер при 6 бала вълнение или под ледовете на полярните шапки. Това е истинско ядрено оръжие, останалото е на ниво „Млад конструктор“. Според Агенцията за военно разузнаване на САЩ , КНДР ще има технологическата възможност да има комплекс бомба-носител към 2030 г. Въпреки това изпитанията и в двете направления говорят, че КНДР има напредък и това трябва да бъде спряно. В случая всички страни от Съвета за сигурност на ООН са против тези програми на КНДР. Това използва и президентът Тръмп. С този външнополитически ход той успя да консолидира в ООН Китай и Русия на базата на своя резолюция. В същото време във вътрешнополитически план вдигна рейтинга си до рекордните 43% и приказките за „импийчмънт“ стихнаха, заедно и с темата за руския заговор срещу Америка. Съвсем близо е до реализиране и на друга една своя стратегия. Заплахата от КНДР рязко ще засили страховете на съюзниците на САЩ в региона, а това означава една нова „много, много добра“ сделка за американско оръжие в региона. Ще последва предложението за район на ПРО, нещо на което Япония и Южна Корея не биха могли да откажат. Всичко свързано с нови поръчки за ВПК. Тогава какви са козовете на Ким Чен Ун? На първо място с това противопоставяне режимът в Пхенян затвърждава властта си, стяга обществото, вкарва го във военен ритъм, където всяко недоволство е пресичано. Ким знае, че няма да бъде ударен, защото такива планове е имало още при Трумън, но тогава СССР и Китай застават зад дядо му. Има и съвсем прагматична причина. В зоната на артилерията на КНДР, попадат региона на столицата Сеул с 24 млн. население, две американски военни бази „Андерсън“ на ВВС и „Апра харбър“ на ВМС. КНДР има много усъвършенствани ракетни комплекси с малък и среден радиус, в които попадат и базите на САЩ в Япония, с обща численост 72 хил. войници, самолетоносачните групи на 7-ми американски флот и други военни обекти.  Превантивен ядрен удар по КНДР също едва ли е възможен без сериозен повод, защото тогава Северът ще атакува 25 броя ядрени електроцентрали в Южна Корея и близо 50 АЕЦ в Япония, а това ще е катастрофа и за САЩ, а за Русия и Китай още по-рано, което едва ли е допустимо. На Изток се счита, че щом вече си стигнал до това да се пазариш, значи си останал жив в боя и си бил равностоен, а това значи, че те чака дълъг и щастлив живот… в преговори, за теб (Ким Ир Сен), синът (Ким Чен Ир) и внукът (Ким Чен Ун).", "date": "2017.08.15", "title": " Покерът на Ким и Доналд от двете страни на Тихия океан\t\t\t"}
{"url": "https://trud.bg/%d0%b8%d0%b7%d0%bf%d0%b8%d1%81%d0%b0%d1%85%d0%b0-%d1%84%d1%80%d0%b0%d0%bd%d1%86%d1%83%d0%b7%d0%be%d0%b9%d0%ba%d0%b0%d1%82%d0%b0-%d0%ba%d0%be%d1%8f%d1%82%d0%be-%d0%bf%d0%be%d1%81%d1%82%d1%80%d0%b0/", "text": "Френската гражданка, която имаше счупена предмишница, след като  , беше оперирана в Клиниката по ортпопедия и травматология на УМБАЛ „Св. Анна“ – София АД, съобщиха от лечебното заведение. Операцията е успешна, сподели проф. Стефан Станчев началник на клиниката. Пациентката е изписана. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.08.15", "title": " Изписаха французойката, която пострада в Пирин"}
{"url": "https://trud.bg/23-%d0%b3%d0%be%d0%b4%d0%b8%d1%88%d0%b5%d0%bd-%d0%bc%d0%bb%d0%b0%d0%b4%d0%b5%d0%b6-%d0%b2-%d0%b1%d0%be%d0%bb%d0%bd%d0%b8%d1%86%d0%b0-%d1%81%d0%bb%d0%b5%d0%b4-%d1%81%d0%b1%d0%b8%d0%b2%d0%b0%d0%bd%d0%b5/", "text": "Млад мъж на 23 години е пострадал при сбиване в Студентски град. Около 6 часа тази сутрин, младежът е бил приет в Спешното отделение на УМБАЛ „Св. Анна“ – София АД. Пострадалият е със счупена долна челюст и разкъсно-контузни рани. От лечебното заведение съобщават, че няма пряка опасност за живота му. Причината за сбиването се изяснява. По случая работи и полицията АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.08.15", "title": " 23-годишен младеж в болница след сбиване в Студентски град"}
{"url": "https://trud.bg/%d0%bc%d0%b2%d1%80-%d1%85%d0%b2%d0%b0%d0%bd%d0%b0-%d0%b4%d0%b2%d0%b0%d0%bc%d0%b0-%d0%b8%d0%b7%d0%bf%d0%b5%d1%87%d0%b5%d0%bd%d0%b8-%d0%b0%d0%b2%d1%82%d0%be%d0%ba%d1%80%d0%b0%d0%b4%d1%86%d0%b8-%d0%b2/", "text": "Двама криминално проявени са задържани при спецоперация на СДВР, в момент на кражба на лек автомобил. Вчера на територията на столицата е проведена специализирана операция по противодействие на криминалната престъпност. В нея са участвали  служители от сектор „Престъпления свързани с МПС” и от сектор „СПО- Кобра” при СДВР. В хода й са задържани криминално проявените П.П./42г./, с прякор Пери и С.С./39г./, и двамата от София, съобщиха от МВР. Двамата са  заловени малко след полунощ, при опит да укрият в гаражна клетка на бул. „Овча купел” лек автомобил „Хюндай Санта Фе”, непосредствено след неговото противозаконно отнемане от ж. к. „Надежда 2”. При задържането им те оказали яростна съпротива, което наложило употребата на физическа сила и помощни средства – белезници. При последвалите процесуално-следствени действия в инкриминирания автомобил полицаите намерили и иззели устройство за заглушаване на GPS- сигнали, мобилни телефони и ръкавици. В така наречения работен автомобил, с който двамата се придвижвали, са открити ключове за автомобили, техническо устройство за привеждане на автомобили в движение, устройство за програмиране и „обучаване” на имобилайзери, бейзболни шапки. П.П. е регистриран в полицията за престъпления, свързани с моторни превозни средства, а С.С.  – за кражби.  По случая е образувано досъдебно производство. След доклад на събраните материали в Софийската районна прокуратура мъжете са привлечени като обвиняеми за престъпление по чл. 346 от НК и с прокурорско постановление мерките са им удължени за 72 часа. Работа по документиране на цялостната им престъпна дейност продължава. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.08.15", "title": " МВР хвана двама изпечени автокрадци в задигнат джип"}
