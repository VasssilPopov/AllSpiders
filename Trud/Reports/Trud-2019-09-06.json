{"url": "https://trud.bg/%d0%b7%d0%b0%d1%81%d0%b8%d0%bb%d0%b5%d0%bd-%d1%82%d1%80%d0%b0%d1%84%d0%b8%d0%ba-%d0%bf%d0%be-%d0%bf%d1%8a%d1%82%d0%b8%d1%89%d0%b0%d1%82%d0%b0-%d0%b2-%d0%bf%d1%80%d0%b0%d0%b7%d0%bd%d0%b8%d1%87%d0%bd/", "text": "Интензивен трафик и засилено полицейско присъствие на пътя има в първия от трите почивни дни. На граничен пункт „Кулата“ движението в посока Гърция е много интензивно. Преминаването през самия пункт отнема не повече от няколко секунди и обстановката е спокойна. Рано сутринта обаче се образува колона от автомобили, но се „стопи“ сравнително бързо – за около час. На пункта има за силено полицейско присъствие – проверява се за шофиране след употреба на алкохол и наркотици. Гръцки гражданин беше хванат след употреба на наркотици, след направен тест на място е установено, че той шофира след като е приел опиати. По моста на магистрала „Струма“ край Дупница, който беше увреден преди месец, има отворени две ленти в посока Гърция и една в посока София, така че движението там за шофьорите е облекчено. По магистрала „Тракия“ движението е изключително интензивно. Единственият проблем е на магистрала „Марица“, където аварирал тир създаде затруднения за движението около 12 – тия километър. Движението там е в едната лента, но се регулира от Пътната полиция. На магистрала „Хемус“, където има ремонти, също се минава без никакви проблеми, тъй като тунел „Витиня“ е отворен и в двете ленти в посока Варна. По пътищата има изключително много полиция. 31 камери на тринога, 21 стационарни камери и 148 устройства в патрулките следят за скоростни нарушения. Камионите също имат разрешение да се движат по пътищата, така че водачите да бъдат внимателни. Очаква се сериозни затруднения в пътуването да има в неделя, когато приключват почивните дни. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.09.06", "title": " Засилен трафик по пътищата в празничния ден"}
{"url": "https://trud.bg/%d0%b2%d0%b8%d0%b6%d1%82%d0%b5-%d0%ba%d0%b0%d0%ba%d0%b2%d0%be-%d1%89%d0%b5-%d0%b5-%d0%b2%d1%80%d0%b5%d0%bc%d0%b5%d1%82%d0%be-%d0%bf%d1%80%d0%b5%d0%b7-%d1%83%d0%b8%d0%ba%d0%b5%d0%bd%d0%b4%d0%b0-2/", "text": "В събота над западната част от страната ще се развива купеста облачност и на отделни места, главно в планините и планинските райони, ще има краткотрайни валежи от дъжд. Над останалата част от страната времето ще е предимно слънчево. Ще духа слаб до умерен вятър от изток-североизток. Максималните температури ще са между 26 и 31 градуса. Над масивите от Югозападна България облачността ще е значителна, предимно купеста и там на много места ще има валежи от дъжд. Над останалите планински райони ще преобладава слънчево време, в следобедните часове с временни увеличения на облачността, но ще остане почти без валежи. Ще духа умерен вятър от изток-североизток. Максимална температура на височина 1200 метра – около 20 градуса, на 2000 метра – около 14 градуса. По Черноморието ще е предимно слънчево. Ще духа слаб до умерен североизточен вятър. Максимални температури ще са между 25 и 27 градуса. Температурата на морската вода е 24 – 26 градуса. Вълнението на морето ще е около два бала. В неделя облачността ще е променлива с максимални температури 27 градуса. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.09.06", "title": " Вижте какво ще е времето през уикенда"}
{"url": "https://trud.bg/%d0%b2%d0%b8%d0%b5%d0%bd%d0%b0-%d0%b5-%d0%b3%d1%80%d0%b0%d0%b4-%d0%bf%d1%80%d0%b8%d0%ba%d0%b0%d0%b7%d0%ba%d0%b0/", "text": "Виена е наситена с толкова много знаци на аристократизъм, на драматична история, на сдържано, стилно настояще и на много надежда за бъдещето – същинска приказка!  Показват го дворците, ринговете, внушителни сгради на опери, театри, зали за изкуства, спокойни симпатични кафенета, предлагащи типичното виенско кафе с виенска кифличка или торта Сахер, създадена в императорския двор преди повече от столетие. Случило се 16-годишният чирак Франц Сахер да замества разболелия се главен готвач в кухнята на императора. Тъкмо той създава уникален сладък шедьовър, обикновен по съдържание, но с необикновено хрумване за съчетания на блат, сладко от праскови и шоколадова глазура – просто мечта!  Всичко, което се предлага тук, е с вроден изискан вкус  – от сладкишите и бирата, до паметниците на културата и изкуствата, архитектурата, събрали историята на Европа от времената на предишни империи. Днес в тях се разхождат хиляди туристи, виенчани са приветливи и учтиви, радват се на многоезичното множество, което залива всеки ден австрийската столица. Тук отпечатък слагат изключителни личности, дали начало на революционното течение, известно в Европа като сецесион, като Ото Вагнер, художници като Густав Климт и много други, които преобразяват Виена в този стил, въстанал срещу нормите, наложени от класическото изкуство. Бунтът им да не зависят от каноните на изкуството създава шедьоврите на новия свят, виждаме тяхното дело в платна на художници и в архитектурното строителство. Три закона са създадени по време на Мария Терезия, които функционират и до днес: закон за образованието, за здравеопазването и за равнопоставеността на религиите. На територията на Виена почти всички религии имат свои храмове и присъствия, тъй като държавната политика стимулира различната религиозност. Следва казармата в стил Тюдор, в най-голямата й част се намира Военният музей. Тази казарма е от действащите до днес, паметникът пред музея е посветен на участниците в Първата световна война. Пресичаме канал на Дунава Тук бреговете на реката са много ниски, затова водите са нанасяли големи поражения. Поради тази причина сградите се построяват по-далече от брега. Създава се шлюзова система, отделена е част от реката в канал, който също е плавателен и минава близо до центъра на града. Многократни били наводненията след преливането на Дунава. Нещата се решават, когато изграждат 42 км остров, който разделя водите на реката. Чак тогава наводненията се преодоляват. Следват поредица от салони с арт изложби, центрове и зали, създадени от Ото Вагнер, отсреща е голямата сграда на седалището на ОПЕК – страните износителки на петрол. Виена е един от градовете за конференции и срещи, седалище на междунардодни организации.  Вдясно е паметник на загиналите по време на нацизма. Това е изключително болна тема  за немскоговорящите страни. Австрия е анексирана от Хитлер през 1938 г. и в продължение на години не същестквува като самостоятелна държава. Следва Морската гара, откъдето тръгват катамараните за Братислава и обратно. Тук обичат да се шегуват, че вместо да пиете една бира във Виена за 6 евро, идете по Дунава в Братислава за бира от 2,50 евро. Следва Шведенплац, свързан с история от времето на нацизма. След войната тук е имало около 50 000 бездомни деца, гладни сираци, мършави, болни. Тогава шведите идват със самолети, натоварват ги, откарват ги в Швеция. Там децата прекарват между 3 и 5 месеца, излекувани, нахранени, облечени, вече други хора, ги връщат обратно в Австрия. Като благодарност за този жест площадът носи името Шведенплац. По посока течението на Дунав минаваме по една от централните улици. Този квартал е печално известен от сравнително новата история, свързана с евреите. Гоненията започват още от 15-и век. Но през Втората световна война тук са най-новите гонения, макар че австрийските евреи са имали и години на благоденствие. По време на нацизма тук в една Кристална нощ изкарват всички евреи навън и ги карат да чистят улиците на града, лижейки ги с език. Няколко дни след това с по едно куфарче, най-много 5 кг, всички са пратени в лагерите на смъртта. Няколкото синагоги по онова време са били разрушени, за тях напомнят днес три бели колони на мястото, където някога е съществувала най-голямата. До момента официална синагога във Виена няма. Следва паметник на Марината, Австрия някога е имала излаз на Адриатическо море и по тази причина е притежавала много добре изграден и развит морски флот. Отдалече се вижда Виенското колело построено от английския архитект Пратер в края на 19-и в. по случай годишнина от възкачване на Франц Йосиф на престола. То се вижда отдалече, 65 м е диаметърът му. Преди Втората световна война е имало двойно повече кабинки, но по време на бомбардировките е пострадало много тежко. След войната успяват да го възстановят, но като предпазна мярка намаляват броя на кабинките наполовина. Те са обозначени само с четни номера, нечетни няма. В Пратера всяка атракция е със самостоятелен билет, за Виенското колело той е 5 евро. Застрояването по поречието на Дунава не е с особено красиви сгради. Вдигнати са спешно веднага след Втората световна война, когато имало страхотна жилищна криза. Това са общински жилища, където са настанени нагъсто останалите без дом хора след войната. До ден днешен те се използват. Внушителната сграда, наподобяваща отворена книга, е представителството на ООН във Виена. Тук имат седалища няколко международни организации – Организацията за прехрана на населението – ФАО, големият конгресен център на ЕС, а в двореца Хофбург също се провеждат множество мероприятия от международен мащаб. Виена е предпочитан град и за конгресен туризъм.", "date": "2019.09.06", "title": " Виена е град-приказка\t"}
{"url": "https://trud.bg/%d0%b4%d0%b2%d0%b0-%d1%80%d1%83%d1%81%d0%ba%d0%b8-%d0%b8%d0%b7%d1%82%d1%80%d0%b5%d0%b1%d0%b8%d1%82%d0%b5%d0%bb%d1%8f-%d1%81%d1%83-34-%d1%81%d0%b0-%d1%81%d0%b5-%d1%81%d0%b1%d0%bb%d1%8a%d1%81%d0%ba/", "text": "Два изтребителя-бомбардировачи Су-34 са се сблъскали в небето над областта Липецк, Русия, поради грешки на пилотите, предава ТАСС, като се позовава на руските сили за сигурност в региона. „Сблъсъкът в района на Липецк на двата самолета се дължаше на грешки на пилотите. Сега детайлите на произшествието се проверяват от специална комисия, която ще определи степента на вина на всеки от екипажите (екипажът самолета Су-34 се състои от командир и навигатор)“, заяви източник на агенцията. Той добави, че инцидентът се оценява като сериозен авиационен инцидент. „Един от самолетите е повреден много сериозно и ще бъде върнат в завода. Вторият самолет е повреден в по-малка степен и може да бъде възстановен на летището“, казва събеседникът на агенцията, отбелязвайки, че „пилотите може да трябва да компенсират за щетите.“ АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.09.06", "title": " Два руски изтребителя СУ-34 са се сблъскали в небето над Липецка област"}
{"url": "https://trud.bg/%d0%b3%d1%80%d1%83%d0%bf%d0%b0-%d0%be%d1%81%d1%82%d0%b0%d0%b2%d0%b0-%d0%bf%d1%83%d1%81%d0%bd%d0%b0-%d0%b1%d0%b8%d0%be%d0%b3%d1%80%d0%b0%d1%84%d0%b8%d1%87%d0%bd%d0%b0-%d0%ba%d0%bd%d0%b8%d0%b3%d0%b0/", "text": "Група „Остава“ отпразнува 27 години на музикалната сцена на 30 август с промоция на книгата „аз ОСТАВА“ по време на ежегодния си голям концерт в клуб „Маймунарника“, Борисовата градина. Ден по-късно, 31-ви август, момчетата акостираха в култовото за Пловдив място – бар „Конюшните“ и зарадваха феновете си от града под тепетата. Първоначалната идея за биографична книга за „Остава“ е на журналиста Даниел Ненчев и се ражда още преди 8-9 години, но за съжаление така и не успява да бъде реализирана. Преди година същата идея се заражда в главата на автора Георги Гаврилов и екипа на издателство „Scribens“, които твърдо решават да реализират това предизвикателство. В резултат на усилената работа на Георги, Мария Куманова, Наталия Иванова и Валентин Дишев биографичната книга „аз ОСТАВА“ е вече факт. Специален принос имат също Елин Рахнев, който дава името на творбата и Даниел Ненчев, чийто избрани интервюта с артисти и приятели на групата намират място в нея. В „аз ОСТАВА“ освен безброй истории на бандата, читателите ще намерят непознати текстове на песни, отговори на въпроси от фенове, една страхотна обща среща между музикантите и авторите и разкази на много хора, свързани с „Остава“. В 2-часовата програма на концертите в София и Пловдив, освен големите си хитове, бандата изсвири и първите две готови песни от предстоящия си нов студиен албум, който записват в момента и се очаква да излезе през идната пролет.", "date": "2019.09.06", "title": " Група „Остава“ пусна биографична книга"}
{"url": "https://trud.bg/%d1%81-%d1%80%d0%b8%d1%82%d1%83%d0%b0%d0%bb-%d0%bf%d0%be-%d0%bf%d0%be%d0%bb%d0%b0%d0%b3%d0%b0%d0%bd%d0%b5-%d0%bd%d0%b0-%d1%86%d0%b2%d0%b5%d1%82%d1%8f-%d0%b1%d0%bb%d0%b0%d0%b3%d0%be%d0%b5%d0%b2%d0%b3-4/", "text": "С ритуал по полагане на цветя Благоевград отбеляза 134 години от Съединението на Княжество България с Източна Румелия. Ритуалът се състоя пред паметната плоча на загиналите във войните за обединението и независимостта на България, на пл. „Георги Измирлиев“, съобщиха от общината. Пред паметника, глава сведе първо заместник- кметът по икономика и финанси Иво Николов. Почит отдадоха още и Даниела Савеклиева- депутат от Народно събрание, заместник- областният управител Иван Стоянов, председателят на ОбС-Радослав Тасков, омбудсманът на Благоевград доц. д-р Валентин Василев, отец Дончо и отец Петър от благоевградския православен храм „Въведение Богородично“, общински съветници, представители на културни институти, представители на политически партии, общественици, граждани. По случай официалния празник- Съединението на България, Биг Бенд Благоевград изсвириха Химна на България, както и други бележити български песни. Исторически факти от делото на дедите ни и борбата за Съединението припомниха Елиза Тодорова от театрална школа „Ер малък“ към ДТ “ Енчо Халачев“ и ръководителят Бранимир Митов. На днешната дата – 6 септември, през 1885 година е провъзгласено Съединението на разделените по силата на Берлинския договор Източна Румелия и Княжество България. По силата на Берлинския договор от 1878 г. Южна България, наречена по искане на английската дипломация Източна Румелия, е откъсната от възобновената българска държава и включена отново в пределите на Османската империя. Българското население от Областта не се примирява с несправедливите решения на Берлинския договор и незабавно повежда борба против тях. На 6 септември 1885 година формираните в околните на Пловдив села и градове чети да се отправят към областния център, където обграждат конака и обявяват Съединението на Източна Румелия и Княжество България. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.09.06", "title": " С ритуал по полагане на цветя Благоевград почете 134 години от Съединението на Княжество България с Източна Румелия"}
{"url": "https://trud.bg/%d0%bf%d0%b0%d0%bc%d0%b5%d1%82%d0%bd%d0%b8%d0%ba-%d0%bd%d0%b0-%d0%b3%d0%b5%d0%bd%d0%b5%d1%80%d0%b0%d0%bb-%d1%81%d0%b0%d0%b2%d0%b0-%d0%bc%d1%83%d1%82%d0%ba%d1%83%d1%80%d0%be%d0%b2-%d0%be%d1%82%d0%ba/", "text": "Паметник на първия български генерал – Сава Муткуров, бе открит в неговия роден град Велико Търново навръх 134-годишнината от Съединението на България. Монументът е поставен до централната алея в парк „Марно поле“, а негов автор е известният италиански скулптор Винченцо Йераче. Бюстът е на 125 години и е дарен от преките наследници на генерал Муткуров – Александър Киркорв /правнук/ и неговата съпруга. Инициативата за паметника е на комитет от общественици и веднага бе подкрепена от кмета на Велико Търново Даниел Панов. Даниел Панов, Александър Кирков и съпругата му, както и председателят на Инициативния комитет проф. Георги Камарашев участваха в церемонията по откриването. Проф. Камарашев припомни, че Сава Муткуров е сред българските герои с особен принос за успеха на Съединението на Княжество България с Източна Румелия. Александър Кирков сподели, че е трогнат от инициативата, случила се във Велико Търново. Кметът Даниел Панов благодари специално на семейство Киркови – както за дарението на бюста, така и за грижата, която са полагали цели 60 години за опазването и съхраняването му. Панов благодари на обществениците от инициативния комитет – проф. Георги Камарашев, проф. Милко Палангурски, проф. Михаил Харалампиев, Венелин Иванов, Николай Илчев, проф. Марко Златев, на всички великотърновци, подкрепили родолюбивата идея, както и на скулптора Денислав Сираков за реставрацията и подготовката на паметника. „Паметни събития като Съединението и делата на бележити българи като ген. Сава Муткуров са сред многобройните извори на национална гордост. Точно в този дух трябва да възпитаваме децата и младите хора“, подчерта Даниел Панов.  Сава Муткуров е роден на 16 декември 1852 г. в Търново. Участва като доброволец в Сръбско-турската война от 1876 г. През Освободителната война от 1877-1878 г. е командир на рота в 54-и пехотен Мински полк. Особено активна е ролята му в Сръбско-българката война, както и в подготовката на Съединението. Генерал Муткуров е регент и военен министър в правителството на Стефан Стамболов. Той получава три ордена за изключителни заслуги – “За храброст” – първа степен и четвърта степен, “Свети Александър” – първа степен без мечове и втора степенс мечове, “За заслуга” – сребърен. Монументът бе осветен от великотърновския митрополит Григорий.", "date": "2019.09.06", "title": " Паметник на генерал Сава Муткуров откриха в Търново навръх Съединението"}
{"url": "https://trud.bg/%d0%bd%d0%b0%d0%bf%d0%b0%d0%b4%d0%bd%d0%b0%d1%85%d0%b0-%d0%bf%d1%80%d0%b5%d0%b4%d1%81%d0%b5%d0%b4%d0%b0%d1%82%d0%b5%d0%bb%d0%ba%d0%b0%d1%82%d0%b0-%d0%bd%d0%b0-%d1%80%d1%83%d1%81%d0%ba%d0%b0%d1%82/", "text": "Маскиран мъж е нахлул рано тази сутрин в дома на председателката на руската Централна избирателна комисия Ела Памфилова край Москва и я нападнал с тейзър – електрошоково устройство, предадоха Ройтерс и ТАСС, цитирайки съобщения на руското МВР. Нападението идва само два дни преди очакваните с голям интерес регионални избори в Руската федерация, включително и в Москва. „Маскираният проникнал през прозорец на верандата на дома, няколко пъти ударил стопанката на дома с тейзъра, след което избягал“, съобщи говорителката на министерството Ирина Волк. Полицаи пристигнали бързо на местопроизшествието по подаден сигнал и установили, че потърпевша е именно Памфилова. За цел на нападението засега се смята грабеж, съобщи за ТАСС друг източник от правоохранителните органи. Според него обаче от дома на Памфилова не е изчезнало нищо – това е заявила самата тя. Памфилова засега не желае да коментира нападението, но се чувства добре и може да участва в публични мероприятия. Обирджията, по предварителна информация, не знаел кой е стопанин на дома и в момента се издирва. Случаят се разследва и е взет под контрол от ръководството на МВР. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.09.06", "title": " Нападнаха председателката на руската ЦИК с електрошок в дома й"}
{"url": "https://trud.bg/%d0%bc%d0%b8%d1%82%d1%80%d0%be%d0%bf%d0%be%d0%bb%d0%b8%d1%82-%d0%bd%d0%b8%d0%ba%d0%be%d0%bb%d0%b0%d0%b9-%d0%bd%d0%b0-%d1%80%d0%b0%d0%b7%d0%b5%d0%b4%d0%b8%d0%bd%d0%b5%d0%bd%d0%b8%d0%b5%d1%82%d0%be/", "text": "„На разединението в нашето общество трябва да противопоставим Христовата любов, толерантност и човеколюбие, за да пребъде Отечеството ни во веки веков. Добродетелите Вяра, Надежда и Любов са противоотровата на злото в съвременното ни общeство.“ Това каза пловдивският митрополит Николай, който отслужи тържествен молебен за Деня на Съединението и празник на Пловдив. Той се помоли Бог да пази Пловдив от всяко зло с думите: „Бог да пази нашия град от земетръси, от наводнения, от огън, от нашествия на другородци и междуособици.“ Тържествата за 6 септември започнаха с мемориален маратон от Съединение до Пловдив, след службата в катедралния хлам „Света Богородица“ бяха поднесени венци и цветя на паметника на Захари Стоянов и на паметната плоча на майор Райчо Николов, а през целия ден ще има концерти на открито. В 18,30 часа на площад „Централен“ ще има възстановка на събитията от 6 септември 1885 година от комитет „Родолюбие“. Тържествената заря-проверка пред паметника на Съединението започва в 20,30 часа, а словото за празника ще е на президента Румен Радев. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.09.06", "title": " Митрополит Николай: На разединението в нашето общество трябва да противопоставим Хистовата любов"}
{"url": "https://trud.bg/%d0%b8%d0%bb%d0%b8%d1%8f%d0%bd%d0%b0-%d0%b9%d0%be%d1%82%d0%be%d0%b2%d0%b0-%d0%b3%d0%be%d0%bb%d0%b5%d0%bc%d0%b8%d1%8f%d1%82-%d1%83%d1%80%d0%be%d0%ba-%d0%bd%d0%b0-%d0%b1%d1%8a%d0%bb%d0%b3%d0%b0%d1%80/", "text": "Големият урок на българската история е, че ако не се делим и сме заедно, винаги ще успяваме. Това каза вицепрезидентът Илияна Йотова по време на честването на Съединението в Неделино. „Честит национален празник, Денят на Съединението. Денят на българското обединение. Има нещо много символно и красиво, че точно на този ден сме тук в красивото Неделино – символ на патриотизъм, на родолюбие, на това как хората могат да обичат родината си, да бъдат заедно и да градят бъдеще. Имаме празник – цели 45 години град. Уважаеми дами и господа, малко са примерите в българската история на такова могъщество на един народ. Преди 134 години нямаше разлика между князе и комити, обикновени българи, четници, общественици, писатели, интелектуалци, чужди дипломати, които застанаха в едно, изправиха се срещу политически кроежи и интереси на Великите сили, за да защитят обединението на един народ. Голяма е ролята на водачите, но най-голямото им качество и роля е това, че успяха да кажат на българите: „Вие българи сте хора със самочувствието и ако един договор може да разкъсва територии, няма сила, която да разкъса душите ви, желанието ви да бъдете заедно и не може да разкъса един народ“. Затова всички бяха рамо до рамо. Затова успяхме. Винаги в българската история, когато не се делим, а сме заедно, винаги успяваме. Това е големият урок на българската история. Днес ще се чуят много красиви думи, ще има ново припомняне на факти, на история, но най-важното, което трябва да направим днес е да знаем урока на тази история. Често пъти ще чуете нямаме кауза, имаме кауза, уважаеми дами и господа. Тя не може да бъде друга и различна от тази да имаме модерна, просперираща, стабилна България. Дом за всички нас, дом за децата ни. Да направим така, че да не ходят по гурбета, да имат своите семейства, своята кариера и своето бъдеще. Това е урокът на Съединението на България отпреди 134 години. Уважаеми дами и господа, ние хората с родопска кръв сме от друго тесто. Твърди, понякога по-строги, но преди всичко родолюбци. Планината ни прави такива. Ние знаем колко е важно да бъдем заедно, да подаваме рамо на този, който има нужда, да подаваме ръка един на друг, за да бъдем добри, не само към себе си, но и към тези, които идват след нас. Жителите на тази красива община знаят цената на това да бъдат заедно. Те са добрият пример за всички българи. Те са добрият пример за днешната действителност. Не можем повече да успеем, когато се разделяме“, подчерта Йотова. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.09.06", "title": " Илияна Йотова: Големият урок на българската история е, че ако не се делим и сме заедно, винаги ще успяваме"}
{"url": "https://trud.bg/%d0%b4%d0%b2%d0%b5-%d0%bc%d0%b0%d0%bb%d0%ba%d0%b8-%d0%b1%d1%8a%d0%bb%d0%b3%d0%b0%d1%80%d0%ba%d0%b8-%d0%be%d0%bc%d0%b0%d1%8f%d1%85%d0%b0-%d0%ba%d0%b8%d0%bd%d0%be%d1%84%d0%b5%d1%81%d1%82%d0%b8%d0%b2/", "text": "Във филма „Кръвта на пеликана“ участват и утвърдени наши актьори Немско-българският игрален филм „Кръвта на пеликана“, заснет изцяло в България и с участието на голям български екип през лятото на миналата година, откри миналия четвъртък паралелната програма на Кинофестивала във Венеция „Хоризонти“, научи „Жълт Труд” от екипа на продукцията. На пищната премиера в града на дожите триумфираха две български деца актриси – Катерина Липовска (7) и Аделия Оклепо (11), които очароваха публиката със силните си изпълнения в две от главните роли във филма. Хлапетата са достойни партньорки на немската звезда в продукцията Нина Хос, носителка на награда „Сребърна мечка” от кинофестивала в Берлин, споделиха кинаджиите. “Кръвта на пеликана” е емоционална драма, която разказва за треньорката на полицейски коне Вибке и взаимоотношенията ѝ с двете ѝ момиченца, осиновени от България. Още с първия си филм „Нищо лошо не може да се случи“, който участва в програмата “Особен поглед” на кинофестивала в Кан, режисьорката Катрин Гебе демонстрира интереса си към темите за корените и проявлението на доброто и злото и свободната воля у всеки човек, които в „Кръвта на пеликана“ достигат нови дълбочини в измерението на детската психология, твърдят кинокритици. Във филма участват и утвърдени български актьори – Яна Маринова, Димитър Баненкин, Гергана Змийчарова, Албена Колева. Филмът е подкрепен от телевизионния канал ARTE, Хамбургския филмов фонд, Националния филмов център и международния фонд “Евроимаж”. Мирамар филм („Дзифт“,“LOVE.NET”, „Вездесъщият“) е продуцент от българска страна.", "date": "2019.09.06", "title": " Две малки българки омаяха кинофестивала във Венеция"}
{"url": "https://trud.bg/%d0%b5%d0%bc%d0%b0%d0%bd%d1%83%d0%b5%d0%bb%d0%b0-%d0%b5-%d0%b1%d1%8f%d1%81%d0%bd%d0%b0-%d0%bd%d0%b0-%d0%bd%d0%be%d0%b2%d0%b0%d1%82%d0%b0-%d0%bd%d0%b0-%d0%b4%d0%b8%d0%bd%d0%b5%d0%b2/", "text": "Като всяка всеотдайна майка, Емануела прави всичко възможно да си възвърне отново родителските права върху малкия си син, които наскоро съдът даде на таткото Димитър Динев. Наскоро певицата пусна в инстаграм снимка на момчето си, правена от поредната приятелка на бизнесмена, и попита с какво право девойката с име Виктория Крумова снима наследника й. Емануела не пропусна да захапе и съдийката, която реши да повери хлапето на баща му за отглеждане. Това решение чалгаджийката обжалва и в момента тя отглежда малкия Мити. Детето обаче гостува и на татко си, който сменя жените си като „носни кърпи“, твърди певицата. „Ето поредната жена отглеждаща сина ми, когато е при любящия си баща! На всеки три, четири месеца е различна и съдия Динева прецени, че детето ще се отглежда в добра среда при баща си! България!!! Под „поредната жена“ нямам в предвид детегледачка… А поредната парцалеса до „любящия баща“, гневи се певицата.", "date": "2019.09.06", "title": " Емануела е бясна на новата на Динев"}
{"url": "https://trud.bg/%d0%ba%d0%b0%d0%ba%d0%b2%d0%be-%d0%b5-%d0%bf%d0%be%d0%b3%d1%83%d0%b1%d0%b8%d0%bb%d0%be-%d0%b4%d0%be%d0%b8%d1%81%d1%82%d0%be%d1%80%d0%b8%d1%87%d0%b5%d1%81%d0%ba%d0%b8%d1%82%d0%b5-%d1%86%d0%b8%d0%b2/", "text": "Човечеството вече е толкова древно, че произходът му е обвит в тайна. Според общоприетите възгледи в миналото хората са били примитивни, развили са се, излезли са от състоянието на варварство и са станали по-умни и способни. Данните обаче говорят за обратното. Може би в зората на историята сме притежавали високоразвита наука и техника, което не съответства на представите на съвременните хора за далечното минало… Тази гледна точка е стара като самата история. Древните говорят за миналото като епоха на процъфтяване. Разказът за Атлантида в диалога на Платон „Тимей“ е най-яркото свидетелство за т.нар. златен век. Американският конгресмен Игнатий Лойола Донъли (1831 – 1901) смята, че Атлантида действително е съществувала, и събира цялата достъпна информация за тази древна и високо развита цивилизация. През 1929 г. в Истанбул е открита тайнствената карта на Пири Рейс от 1513 година, на която са показани бреговете на Антарктида и на Южна Америка със съвременна точност. Тази карта възражда хипотезата за високоразвитите древни цивилизации, като й дава твърда основа. Археологът Брад Стайгър в книгата си Worlds Before Our Own („Световете, предшестващи нашия“) представя нови факти за съществуването на развити цивилизации в древността. Стайгър установява, че някои високотехнологични артефакти са открити в най-старите геологични слоеве, докато по-примитивните са в по-съвременни слоеве. Той ги нарича „неуместни факти“. Книгата му предизвиква появата на други трудове, които оспорват разпространената гледна точка за миналото на човечеството. Ако развитите доисторически цивилизации са съществували, какво е предизвикало гибелта им? Има два възможни сценария: или тези хора са били толкова напреднали, че са се самоунищожили, или са загинали в резултат на природен катаклизъм. Доказателствата в полза на втория вариант са по-съществени от тези, които подкрепят първия. Има обаче и някои признаци, свидетелстващи за древни войни. СЪЗДАВАНЕ И УНИЩОЖАВАНЕ „Когато първата атомна бомба се взривява в Ню Мексико, пясъкът в пустинята се разтопява и се превръща в зелено стъкло. Археолози провеждат разкопки в древната долина на Ефрат и откриват слой от аграрна култура на възраст 8000 години, след това – още по-ранен слой, след това – слой от епохата на пещерния човек. Накрая достигат до още един слой – разтопено зелено стъкло“ (Вестник New York Herald Tribune, 1947 г.) Някои учени не вярват, че древните цивилизации биха могли да бъдат унищожени от силите на природата. Те смятат, че съвременните особености на земната повърхност са се оформили в течение на милиони години. Датирането с помощта на въглероден анализ не може да се смята за абсолютно точно. Този метод предполага изграден баланс между формирането и разлагането на радиоактивния въглерод в земната атмосфера. Но периодът на формиране на С14 всъщност е по-голям от периода на неговия разпад. Затова количеството на С14 в атмосферата (0,0000765%) не може да бъде научно използвано като критерий за датировка на изкопаемите. С други думи, не можем да разберем възрастта на вкаменелостите, по които определяме възрастта на земните пластове. Следователно не бихме могли да сме сигурни за реалната възраст на тези пластове. Прието е да се смята, че вкаменелостите на дървета, растящи през няколко геологични слоя земя, свидетелстват, че тези слоеве принадлежат към различни исторически епохи. Тези слоеве обаче биха могли да се формират в продължение на кратък период от време – например в резултат на бърза седиментация (утаяване на пластовете), предизвикана от природен катаклизъм, а не в течение на милиони години. В противен случай появата на вкаменели дървета би била просто невъзможна. В митовете и легендите по цял свят се говори за всемирен катаклизъм, и по-точно – за потоп. Подобни митове битуват в Африка, Китай, Северна Америка, Австралия, Шумер, в много отдалечени култури, които не са имали никакви контакти помежду си. Съществуват повече от 500 древни легенди за потопа, подобен на споменатия в Библията и Корана. Това са следи от глобалната колективна памет за случили се в далечното минало събития. ЗЛАТНИЯТ ВЕК НА СКЕПТИЦИЗМА  Постмодернисткият свят е златният век на скептицизма, релативизма, материализма, сциентизма и т.н. Екстраординарните заявления не се предлагат на вниманието на обществото не защото доказателствата са недостатъчни и неоснователни, а защото те предварително се отхвърлят от съвременната философия и наука и се отнасят към лъженауката. Какво всъщност знаем за Земята? Ние я възприемаме като даденост; смятаме, че познаваме всеки неин сантиметър, а всъщност не познаваме дори самите себе си. Липсата на доказателства не е доказателство за липса. Доктор Мелвин Кук – известен химик и носител на Нобелова награда, стига до извода, че подземните нефтени находища са сформирани в резултат на внезапно и бързо погребване на органични материали преди няколко хиляди години. Може би подземните запаси от нефт всъщност са доисторически градове, които са се превърнали в нефт в резултат на внезапно пропадане на почвата и високо налягане?… НОВИ НАСОКИ НА МИСЛЕНЕ Когато става дума за конкретни доказателства, трябва да споменем доисторическото съоръжение, което е било най-високото на Земята, докато през 1931 г. не е построен първият небостъргач. И досега обаче то си остава най-колосалната постройка на планетата. Величествената пирамида на Хеопс мълчаливо говори по-силно от бъбривите скептици. Установено е, че тя е разположена в центъра на всички континенти на Земята. Такава точност изисква обемни знания по земна география – например проекцията на Меркатор, което е напълно неочаквано за Древен Египет. Що се отнася до структурата й, инженери и учени са стигнали до извода, че дори с помощта на съвременните технологии не е невъзможно да се построи пирамида с такъв размер и с такава изумителна точност. Инженер Маркус Шулте изчислява, че строителството на Голямата пирамида би струвало около 35 млрд. долара.  Очевидно, днес никой не би инвестирал такива средства в колосално съоръжение, непригодно за живот и без каквато и да било вероятност за печалба. Тогава въпросът „Как е била построена?“ е не по-малко важен от въпроса „Защо е била построена?“…", "date": "2019.09.06", "title": " Какво е погубило доисторическите цивилизации"}
{"url": "https://trud.bg/%d0%bd%d0%b0-6-%d1%81%d0%b5%d0%bf%d1%82%d0%b5%d0%bc%d0%b2%d1%80%d0%b8-2019-%d0%b4%d0%b0-%d0%bf%d0%be%d1%87%d0%b5%d1%80%d0%bf%d1%8f%d1%82/", "text": "Бисер Петков , министър на труда и социалната политика, бивш управител на НОИ, 56 г.   Вяра Аджова , народна певица.   Джина Стоева , поп-фолк певица.   Чл.-кор. проф. Иван Ангелов , икономист, 85 г.   Крум Дончев , рали пилот, 41 г.   Стефан Радев , кмет на Сливен, 47 г.", "date": "2019.09.06", "title": " На 6 септември 2019 да почерпят"}
{"url": "https://trud.bg/%d0%b1%d0%b0%d0%bb%d1%8a%d0%ba%d0%be%d0%b2-%d0%b3%d0%be%d1%82%d0%b2%d0%b8-%d0%b8%d0%b7%d0%bd%d0%b5%d0%bd%d0%b0%d0%b4%d0%b0-%d1%81-%d0%bd%d0%b0%d0%b9-%d0%be%d0%bf%d0%b8%d1%82%d0%bd%d0%b8%d1%8f-%d0%b2/", "text": "Красимир Балъков може да опита психологически ход с една от най-големите сензации в състава на националния отбор от години насам. Сериозна опция за дебют на 37-годишна възраст на българската врата срещу Англия на „Уембли“ има Христо Иванов. Стражът е твърде добре познат на Бала от общото им време в „Етър“. Иванов е един от най-стабилните български вратари, но досега бе смятан за №2 след Пламен Илиев („Лудогорец“).  Защитата на националния отбор за визитата на „Уембли“ изглежда непоклатима. Част от нея ще е Николай Бодуров. Зачеркнатият поради дисциплинарни проблеми в ЦСКА бранител бе определен от Балъков като неизменна част от тима на България. И е единственият от настоящия тим, който е играл на Острова – във „Фулъм“. Останалите защитници са Антон Недялков („Лудогорец“), Васил Божиков („Слован“) и Страхил Попов („Касъмпаша). В центъра на терена трябва да действат двама типични разбивачи на играта на съперника – Кристиян Малинов (ЦСКА) и Георги Сърмов („Кемниц“).  След като завоюва титулярно място в унгарския „Фехервар“ Георги Миланов е фаворит да действа по дясното крило. Негова алтернатива е Галин Иванов (“Славия“). В лявата зона дебют би трябвало да направи Вандерсон – бразилецът с български паспорт от „Лудогорец“.  Балъков гарантира, че няма да се затваряме на „Уембли“ и ще разчита на двама в атака. Капитанът Ивелин Попов („Ростов“) и Марселиньо („Лудогорец“) ще се въртят на върха на нападението ни.", "date": "2019.09.06", "title": " Балъков готви изненада с най-опитния вратар"}
{"url": "https://trud.bg/%d0%be%d1%82%d0%b1%d0%b5%d0%bb%d1%8f%d0%b7%d0%b2%d0%b0%d0%bc%d0%b5-134-%d0%b3%d0%be%d0%b4%d0%b8%d0%bd%d0%b8-%d0%be%d1%82-%d1%81%d1%8a%d0%b5%d0%b4%d0%b8%d0%bd%d0%b5%d0%bd%d0%b8%d0%b5%d1%82%d0%be-%d0%bd/", "text": "Отбелязваме 134 години от Съединението на България! Празникът ще бъде почетен с редица събития в цялата страна. Тържествата започнаха още вчера в град Съединение, където беше направена традиционната възстановките на събитията от 1885 година. В София ще бъдат положени венци пред музея-костници на Александър Първи Батенберг, а по обед ще се извърши и тържествена смяна на почетния гвардейски караул пред Президентството. Кулминацията на празника се очаква да бъде в Пловдив, където 6 септември е и ден на града. Довечера на площад „Съединение“ ще се проведе тържествена церемония по случай празника, на която ще присъства и президентът Румен Радев. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.09.06", "title": " Отбелязваме 134 години от Съединението на Източна Румелия и Княжество България"}
{"url": "https://trud.bg/%d0%b0%d0%ba%d1%82%d1%80%d0%b8%d1%81%d0%b0%d1%82%d0%b0-%d0%b8-%d1%82%d0%b2-%d0%b2%d0%be%d0%b4%d0%b5%d1%89%d0%b0-%d0%b0%d0%bb%d0%b5%d0%ba%d1%81%d0%b0%d0%bd%d0%b4%d1%80%d0%b0-%d1%81%d1%8a%d1%80%d1%87/", "text": "Днес е премиерата на новото за България приключенско риалити „Игри на волята“. На малкия екран отново се завръща популярната актриса Александра Сърчаджиева, която влиза в ролята на водеща на шоуто. Пред „Труд“ тя разказва какъв е форматът на предаването, какво предстои да гледаме всеки делничен ден по Нова телевизия, как протича снимачният процес по родното Черноморие и нейните наблюдения върху правенето на качествени риалити продукции в страната. Освен това актрисата разкрива в кои постановки ще вземе участие и какво мисли за съвременното българско кино, както и отношението на Холивуд към звездите. – Алекс, започва първият сезон на новото за България риалити предаване „Игри на волята“, в което ти си водеща. Разкажи ни накратко за формaта и какво да очакваме на 6 септември, когато ще бъде излъчен първият епизод от шоуто по Нова телевизия?  – „Игри на волята“ е световен формат, който правим за първи път в България. Имаме 24 участници разделени на три племена, формирали уникалната българска народност – траки, славяни и прабългари. Предаването ще се излъчва всеки ден от понеделник до петък, като във всеки епизод участниците ще влизат в различни битки. Понеделник е битката за територия, която определя кое племе къде ще живее. Победителите живеят във вила с басейн, в която имат всички удобства и изобилие от храна и напитки. Вторите живеят в рибарска хижа, в която имат покрив над главите си, а нашият капитан Бялото Мите им показва тънкостите на риболова и само от тях зависи дали ще имат храна. Последните живеят на плажа, под звездите, където нямат нищо и им се налага да оцеляват. Освен отлична физическа подготовка, 24-мата участници в приключенското риалити ще демонстрират и качества, с които нацията ни се отличава – силен дух, издръжливост и уважение към вековните традиции. – Не е тайна, че снимате по родното Черноморие от известно време и вече си се запознала добре с участниците. Какво е твоето впечатление от тях, успяха ли да те изненадат – и положително, и негативно?  – Да, снимаме на над 10 локации в Странджа и по българското Черноморие, разкривайки не само красотата, но и историята на тези забележителни места. Участниците ме изненадват всеки ден. Никога няма да забравя първата ни номинационна битка… След драматичния u край, и двамата участници плачеха – единият от радост, другият – от мъка. Още тогава разбрах, че предаването е специално и че щом още на петия ден ни обземат такива емоции, няма как да не е интересно до края. Освен това имаме участник, който коренно се промени след участието си в шоуто и ни сподели, че за първи път в живота си е намерил истинско семейство. – Тази година няма популярни личности, които да се състезават за голямата награда от 200 000 лева. Според теб как щяха да се представят родните знаменитости, ако бяха поставени пред същите изпитания?   – На всеки човек в това приключение ще му е адски трудно, независимо дали е известен или не. Изисква се, освен да си изключително добре подготвен физически, да имаш бързо мислене и да си стратег. Кастингът е изключително важен и смятам, че колегите са свършили чудесна работа с подбора тази година. Колкото до известните, със сигурност имаме популярни хора, които биха се справили, и такива, които не биха имали шанс. – Разкажи ни малко повече за твоята роля в шоуто. От снимките, които сме видели до този момент, забелязваме, че имаш много интересни визии.   – Да, правилно си видял. Визията ми е различна във всеки епизод, като всеки ден за нея се отделят близо три часа от екипа на стилистите, фризьорите и гримьорите. Моята роля в „Игри на волята“ е свързана с ежедневните битки, когато участниците се срещат на Арената. Аз ги посрещам, запознавам ги с играта която им предстои, и им разказвам някоя от легендите, свързана или с играта, или с местността, в която сме. Историите, които подготвят нашите сценаристи, са страхотни и е едно от любимите ми неща на терен, защото самата аз научих много нови неща за Странджа. – Как реши да участваш в предаването, откъде дойде поканата и дълго ли обмисляше дали да приемеш?  – Аз вече няколко години работя с продуцентите от „Олд Скуул“ и поканата дойде от тях. Ако трябва да съм честна, в началото малко се стреснах, защото не си се представях в подобна роля. Сега, днес, мога спокойно да кажа, че съм изключително благодарна за тази възможност, това е предизвикателство и за мен самата, научих много. – Може да се каже, че ти си „ветеран“ в риалити форматите у нас, многократно си била водеща на различните издания на „Вип Брадър“. Каква е твоята оценка за работата по такъв тип предавания в България?  – Оле-ее, ветеран звучи все едно приключвам с тази работа (смее се). Хората не си дават сметка какво всъщност седи зад подобни предавания. Екипът ни е от над 130 човека, изключителни професионалисти, като всеки един знае точно за какво е тук и какво зависи от него. – Смяташ ли, че в тази сфера се доближаваме до качественото съдържание на западни формати, например?  – Смятам, че българските екипи не отстъпват по нищо на всеки чужд екип, дори напротив. По време на снимките дойде консултант от Колумбия и стана ясно, че те например за една битка се подготвят с месеци, а ние тук снимаме по две на ден! Но е ясно, че пазарът определя бюджетите и в крайна сметка ние работим на много малък пазар и се съобразяваме със ситуацията, в която сме. – Неотдавна изпълни една от главните роли в българския сериал „Господин X и морето“. Планираш ли участие и в други телевизионни поредици?  – Да не забравяме, че аз все пак съм актриса и много обичам и искам да играя. Водя разговори за няколко различни проекта, ще видим какво ще излезе. – Като водеща на малкия екран или на сцената в театъра се чувстваш по-добре?   – Всяка една роля ми дава нещо различно и не мога да кажа, че обичам едното повече от другото. Чувствам се добре и пред малкия екран, чувствам се прекрасно и в театъра. – Предстои началото на новия театрален сезон, в кои постановки може да те види публиката?  – Ще играя в няколко представления, сред които са: „Терапевти“, „За какво ви е Дон Кихот“, „Укротяване на опърничавата“, „На другата сутрин“. Като разбира се, след снимките на предаването „Игри на волята“ веднага влизам в репетиции. – Има ли роля, която мечтаеш да изиграеш, независимо дали става въпрос за телевизия или театър?   – Не, няма такава. Всяка една роля, било в театъра, киното или телевизията, ми дава нещо ново и ме учи. – Какво би определила като трудно за пресъздаване на живо – било то образ в театъра или водене на тричасово предаване на живо по телевизията?  – Всяко представление е ново, независимо дали го играем за първи или петдесети път. Всеки път те гледат нови очи. Никое представление не се повтаря и никога не е същото като преди. Живият ефир пък е нещо супер трудно и те учи как да се измъкваш от ситуации. Така че всичко, което се прави на живо, изисква пълна концентрация, защото втори дубъл няма. – Ти си пример за работеща майка в родния шоубизнес. Как съчетаваш грижите за дъщеря ти София и професионалните задължения?  – Аз съм една от многото такива майки, с тази разлика, че животът ми е на показ и някой е решил, че е интересно да се обсъжда. Справям се с двете неща, благодарна съм, че имам приятели, които помагат, когато се налага. – Следиш ли новините, важно ли е за теб да бъдеш постоянно информирана какво се случва в страната?  – Разбира се, че следя и се вълнувам какво се случва в страната, като съм избрала тук да расте дъщеря ми. Както всеки човек се интересувам и информирам. – Прави впечатление, че театрите от години почти винаги се пълнят и трудно се откриват билети, докато киносалоните стават все по-празни, с изключение на случаите, в които се излъчва някой блокбастър като „Отмъстителите“, например. Какви са твоите наблюдения по този въпрос?  – Нямам такива наблюдения, защото аз основно ходя на детски филми със София и да ви кажа, и за тях трудно има билети и залите са пълни. Освен това има много приятен възход на българското кино и все повече добри наши филми, които събират публика. Иначе проблемът с кината е световен, все по-трудно ще става да накараш хората да ходят на кино, като те реално имат такова в дома си, използват платформи като HBO и Netflix, които излъчват продукции на световно ниво. – Защо според теб вече по-рядко се правят сериозни филми и тези от тях, които достигат до нас, сякаш остават незабелязани, за разлика от фентъзитата?  – Правят се всякакви филми. Ето, вижте всичко, което прави Стефан Командарев, например. „Посоки“ беше излъчен на фестивала в Кан, след това пред пълни салони в България. Сега „В кръг“ взе две награди на конкурс в Сараево и също се очаква с голям интерес. Спомнете си какво направи и Виктор Божинов с „Възвишение“… колкото и да е клише фразата, но наистина за всеки влак си има пътници. – Какво мислиш за случващото се в Холивуд по отношение на агресивните кампании и обвинения в „непристойно поведение“ срещу големи имена? Сякаш публиката бързо се настройва срещу звездите, без да се замисля дали реално има доказателства за техните действия…  – То вече не е само в Холивуд, наблюдаваме какво се случва и с Пласидо Доминго. Разбира се, че съм против посегателствата над жени или мъже, защото в Холивуд обвиненията валят и от двата пола, но смятам, че когато нещо такова се случи с теб и ти не си окей, си казваш веднага, а не чакаш 20 години. Сега всичко изглежда като разчистване на сметки. – Смяташ ли, че подобни движения могат да достигнат и България?  – Те движения ли се наричат? Не знаех. България не е по различна от всички останали страни и както много секретарки са и любовници, така и в нашите среди знаем за избор на дадена роля не толкова заради качествата на актьора. Според мен всеки има право на избор и трябва да пази достойнството си, въпросът е, че всеки разбира тази дума по различен начин. – Остава ли ти време за почивка покрай всичките ти занимания и как предпочиташ да прекарваш свободното си време?  – Това лято си почивам работейки, защото вече два месеца сме на морето, но аз съм на снимки всеки ден. Доволна съм, че София поне успя да си почине и да се забавлява с екипа, които u обръщаха много внимание. Лично аз обичам да прекарвам времето си с приятели в компания. Не обичам шумните места. – Какво определяш за най-големия си успех до момента?  – Определям най-големия си успех като предстоящ. Вярвам, че имам да изиграя още роли и да съм в още нови и вълнуващи проекти. Нашият гост  Александра Сърчаджиева е известна българска актриса и телевизионна водеща. Родена е на 20 май в София. Завършва актьорско майсторство за драматичен театър в НАТФИЗ “Кръстьо Сарафов” в класа на проф. Здравко Митков. Играе в различни пиеси в театъра, сред които “Ножица – трепач”, “Процесът срещу Дон Жуан”, “Чайка” и други. Има участия в редица български филми, сред които “Турски гамбит”, “Шивачки”, “Пъзел” и други. Изявява се и в хитовите сериали “Откраднат живот” и “Господин Х и морето”. Водеща е на няколко издания на риалити предаването “Биг/Вип Брадър”.", "date": "2019.09.06", "title": " Актрисата и тв водеща Александра Сърчаджиева пред „Труд“: „Игри на волята“ изправя 24 души в битка за оцеляване\t"}
{"url": "https://trud.bg/%d0%bd%d0%b8%d0%ba%d0%b8-%d0%bc%d0%b8%d0%bd%d0%b0%d0%b6-%d0%bf%d1%80%d0%b5%d0%ba%d1%80%d0%b0%d1%82%d1%8f%d0%b2%d0%b0-%d0%bc%d1%83%d0%b7%d0%b8%d0%ba%d0%b0%d0%bb%d0%bd%d0%b0%d1%82%d0%b0-%d1%81%d0%b8/", "text": "Американската рапърка Ники Минаж огорчи феновете си с новината, че се оттегля от музикалния бизнес.  36-годишната звезда обяви пред своите 20 млн. последователи в „Туитър“, че спира с музиката, за да има семейството. През юни Минаж заяви, че планира да се омъжи за гаджето си Кенет Пети и дори смени фамилията си в социалните мрежи, без да е ясно дали сватба е имало. Рапърката е на музикалния небосклон от над 10 години, има няколко албума продадени в милионен тираж, а през 2016 г. „Тайм“ я нареди сред 100-те най-влиятелни личности в света. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.09.06", "title": " Ники Минаж прекратява музикалната си кариера"}
{"url": "https://trud.bg/%d0%bc%d1%8a%d0%b6-%d0%b7%d0%b0%d0%b3%d0%b8%d0%bd%d0%b0-%d1%81%d0%bb%d0%b5%d0%b4-%d0%bf%d0%b0%d0%b4%d0%b0%d0%bd%d0%b5-%d0%be%d1%82-%d0%be%d1%81%d0%bc%d0%b8%d1%8f-%d0%b5%d1%82%d0%b0%d0%b6-%d0%bd%d0%b0/", "text": "Мъж е паднал от осмия етаж на блок, намиращ се на булевард “Васил Левски” в Хасково и загинал на място. Инцидентът е станал след 14 часа днес, съобщава  . По непотвърдена информация трупът е на 21-годишен мъж от блока. Първи свидетели са били деца, които играели около блока. На място са пристигнали криминалисти, както и медици. Предстои изясняване на инцидента.", "date": "2019.09.06", "title": " Мъж загина след падане от осмия етаж на жилищен блок в Хасково"}
{"url": "https://trud.bg/%d0%bb%d0%b8%d0%b4%d0%b5%d1%80%d1%8a%d1%82-%d0%bd%d0%b0-%d0%b0%d0%b1%d0%b2-%d1%80%d1%83%d0%bc%d0%b5%d0%bd-%d0%bf%d0%b5%d1%82%d0%ba%d0%be%d0%b2-%d1%81%d0%be%d0%bf%d0%be%d1%82-%d0%bd%d0%b5-%d0%bc%d0%be/", "text": "Сопот не може да бъде нищо друго освен големия дух на България. Това каза лидерът на АБВ Румен Петков на тържествената церемония по отбелязване на 16-ата годишнина от възстановяването на Сопот като самостоятелна община. Лидерът на АБВ се включи в честванията на празника на общината, съобщиха от партията. 16-ата годишнина от възстановяването на Сопот като самостоятелна община бе отбелязана с богата програма, която обхвана  целия ден.  Румен Петков уважи представянето на книгата „Преселението“, чийто автор е големият български ерудит проф. Боян Биолчев. Лидерът на АБВ се включи и в молебена за здравето и благоденствието на гражданите на Община Сопот. Богослужението за празника оглави негово високопреосвещенство Пловдивския митрополит Николай. По-късно заедно с кмета на Общината Деян Дойнов, Румен Петков се присъедини към официалните слова по повод  празника пред сопотското гражданство. „Скъпи сопотчани, изминаха 16 години от подписването на Указа за възстановяване на Община Сопот от президента Георги Първанов. Години, в които Сопот утвърждаваше себе си. Години на динамично разивите, на спадове, години на възходи. Човек не може да обича Родината си, ако не обича родното си място. За това силата на местния патриотизъм в Община Сопот има особено значение. Атмосферата на Сопот е особена. Помня преди пет, шест, седем години финансовата трагедия, финансовият колапс на Община Сопот, неспособността да се издържа инфраструктурата, да се издържат образованието и здравеопаването. Знам какво стана през последните четири години. Сопот възкръсна, Сопот възроди своите традиции, Сопот върна тази атмосфера и дух, с който ние всички българи се гордеем. Вазов не е големият гражданин на Сопот, а Вазов е българинът с главно Б. Чест прави на г-н Дойнов и на ръководството на Общината това, което правят за Съба Вазова, това, което демонстрират като отношение към Българската армия с наградите, които връчват ежегодно, отношението към българската журналистика и българския дух“, каза Петков. Лидерът на АБВ визира връчването на Военната Вазова награда и журналистическата награда „Съба Вазова“. По думите му това са неща, които трябва да продължат. „За да продължат, ние всички трябва да се борим за себе си и за нашето бъдеще“, заяви Петков. Той поздрави Деян Дойнов и ръководството на Общината с празника, за усилията, себеотрицанието, което влагат всеки ден за добруването на сопотчани и на прекрасната община. „Да поздравя вас с този празник, защото духът на Сопот не може да бъде нищо друго освен големият дух на България. Честит празник, да сте живи и здрави“, обърна се към  гражданите на Сопот Румен Петков. Сопотчани бяха смаяни от безхаберието и липсата на отношение към техния празник от страната на президентство, Министерски съвет и Народно събрание. Нито поздравителен адрес, нито отношение, нито знак. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.09.06", "title": " Лидерът на АБВ Румен Петков: Сопот не може да бъде нищо друго освен големия дух на България"}
{"url": "https://trud.bg/%d0%b2%d0%b5%d0%bb%d0%b8%d0%ba%d0%be-%d1%82%d1%8a%d1%80%d0%bd%d0%be%d0%b2%d0%be-%d1%82%d1%8a%d1%80%d0%b6%d0%b5%d1%81%d1%82%d0%b2%d0%b5%d0%bd%d0%be-%d0%be%d1%82%d0%b1%d0%b5%d0%bb%d1%8f%d0%b7%d0%b0-134/", "text": "Велико Търново тържествено отбеляза навършването на 134 години от Съединението на Княжество България с Източна Румелия. Стотици жители и гости на града, заедно с кмета Даниел Панов уважиха честването, започнало по традиция с военен ритуал и с химна на Република България. Последва слово на градоначалника, в което той подчерта изключителния общобългарски характер на Съединението. „Отекнало в световните хроники с думите „чудо”, това славно, дори епохално по своя характер общобългарско дело е ярък израз на силата на нашия народ. На 6 септември 1885 година предците ни от двете страни на Стара планина впечатляват цяла Европа със своята смелост, със своята решителност, но най-вече – с родолюбието и искрената обич към своята родина България. Едва седем години след несправедливия Берлински договор историческата правда поне отчасти е възстановена. Народът, живеещ на север и на юг от Балкана отново става част от една цяла държава. Дори Великите сили остават безсилни пред волята на нашия народ да бъде свободен, но и обединен“, каза в словото си Даниел Панов. Той продължи с думите, че Съединението е сред онези паметни събития, които носят силно чувство на национална гордост във всеки българин и жител на Историческата и духовна столица на България – Велико Търново. Панов припомни, че именно в старопрестолния град е направена първата и много решителна стъпка в борбата за национално обединение – още през август 1878 година в Хаджи-Недялковата къща търновци създават първия комитет „Единство“. „Трябва да помним, че Джорджо Момчев, Георги и Никола Живкови, Стефан Стамболов, Любен Каравелов, архимандрит Стефан, Цани Гинчев, д-р Стат Антонов – те са първите идеолози на Съединението“, продължи Даниел Панов. „Нека всеки от нас днес се запита – защо успява Съединението? Защо след пет века под робство малка България се опълчва силно и резултатно на Великите сили? Отговорът не е труден –  заради обединението, задружните усилия, единството между народ и политици, между управляващи и опозиция. Светлите бъднини пред България и пред българския народ са поставени на най-високо място и изместват лични и политически пристрастия и амбиции. Искрено вярвам, че днес също можем да бъдем единни. В името на по-доброто бъдеще пред нашите деца. Искрено вярвам, че политиката следва да бъде съревнование на идеи, конкретни решения и мерки именно за това по-добро бъдеще, а не арена на негативизъм, фалшиви новини и провокации. Това е заветът, който ни оставиха нашите предци и да го следваме е начинът да се докажем като техни достойни наследници. Вечната мъдрост „Съединението прави силата“ ни учи точно на това“, завърши Панов. С литературна композиция ученици от припомниха историческите събития от 6 септември 1885 година. Пред паметника „Майка България“ жители и гости на града, също депутати, общински съветници, представители на двата университета, на организации и сдружения поднесоха венци и цветя в знак на признателност към българските герои. Честването завършва в 21,30 ч. тази вечер с прожекция на аудиовизуалния спектакъл „Царевград Търнов – звук и светлина“. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.09.06", "title": " Велико Търново тържествено отбеляза 134 години от Съединението на България\t"}
{"url": "https://trud.bg/%d0%bc%d0%b0%d1%80%d0%b8%d1%8f-%d0%b7%d0%b0%d1%85%d0%b0%d1%80%d0%be%d0%b2%d0%b0-%d0%b1%d1%8a%d0%bb%d0%b3%d0%b0%d1%80%d0%b8%d1%8f-%d0%bf%d1%80%d0%b5%d0%bd%d0%b0%d0%bf%d0%b8%d1%81%d0%b2%d0%b0-%d0%b8/", "text": "България се занимава с пренаписването на историята и това е опасна тенденция, тъй като е незаконно, заяви говорителят на руското външно министерство Мария Захарова по повод изявлението на МВнР, че  . В интервю за   Захарова каза: „Отчитайки, че това изявление бе направено по официална линия, посолството ни в София реагира. Ние открито се заявихме, че е недопустимо да се изопачава историята. Това показва, че България пренаписва историята. Това е опасна тенденция, защото тя е противозаконна.“ АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.09.06", "title": " Мария Захарова: България пренаписва историята"}
