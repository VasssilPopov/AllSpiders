{"url": "https://trud.bg/%d1%81%d0%bb%d0%b0%d0%b2%d0%b8-%d0%b1%d0%b8%d0%b5-%d0%b1%d0%b8-%d1%82%d0%b8-%d0%b2%d0%b8-%d0%bf%d0%be-%d0%b7%d1%80%d0%b8%d1%82%d0%b5%d0%bb%d0%b8-%d0%b2-%d0%bf%d1%80%d0%b0%d0%b9%d0%bc%d1%82%d0%b0%d0%b9/", "text": "Според данните на Be Media Consultant при старта на 7/8 TV общо достигната аудитория (Reach %) в часовия пояс 19:00 – 23:45 на национална база във възрастовата група 15 -70 г. е 1 милион 456 хиляди и 120 зрители, което 28.8 % Reach. Това съобщиха от новата телевизия, чийто старт беше снощи. Безспорен лидер в гледаемостта е „Вечерното шоу на Слави Трифонов“ с достигната аудитория (Reach %) – 1 милион 36 хиляди и 470 зрители. На второ място е „Вечерта на актьорите“ с достигната аудитория (Reach %) – 1 милион 11 хиляди и 200 зрители. За сравнение по официални данни на агенцията мереща БТВ, предаването „Фермата“ е гледано средно от 909 хиляди и 120 зрители, което е 127 350 по-малко. Публицистичното предаване „Студио Хъ“ е с достигната аудитория 687 хиляди и 600 зрители. За сравнение публицистичното предаване „Лице в лице“ по данни на мерещата го агенция, вчера е гледано средно от 524 хиляди и 400 зрители, което е 163 200 по-малко.", "date": "2019.11.05", "title": " Слави бие Би Ти Ви по зрители в праймтайма\t"}
{"url": "https://trud.bg/%d0%be%d1%82%d0%ba%d1%80%d0%b8%d1%82%d0%b8%d1%82%d0%b5-%d0%b2-%d0%ba%d0%b0%d0%bc%d0%b8%d0%be%d0%bd-%d0%b2-%d0%b3%d1%8a%d1%80%d1%86%d0%b8%d1%8f-%d0%bc%d0%b8%d0%b3%d1%80%d0%b0%d0%bd%d1%82%d0%b8-%d0%bf/", "text": "Всеки един от   е платил на каналджиите по 2500 евро, съобщава БГНЕС. Заловените 41 човека са тръгнали от Турция, а крайната им дестинация е била Солун. 39 от мигрантите са от Афганистан, 1 от Сирия и 1 от Иран. Арестуван е 40-годишният шофьор на камиона, който бил без документ за правоуправление. Както   писа камионът е с български регистрационни номера и е собственост на пазарджишка фирма. Нелегалният „товар” е открит по време на проверка на гръцката полиция. Служителите на реда успяха да спасят мигрантите, 8 от които са откарани в болница. Всички 41 човека са мъже на възраст между 20 и 30 години. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.11.05", "title": " Откритите в камион в Гърция мигранти платили по 2500 евро на каналджии"}
{"url": "https://trud.bg/%d0%b2%d0%b8%d0%b6%d1%82%d0%b5-%d0%ba%d0%b0%d0%ba-%d1%82%d0%b8%d1%80-%d0%bf%d0%be%d0%bc%d0%b8%d1%82%d0%b0-%d0%bb%d0%b5%d0%ba%d0%b0-%d0%ba%d0%be%d0%bb%d0%b0-%d0%bf%d1%80%d0%b5%d0%b4-%d0%bf%d0%be%d0%b3/", "text": "Камерата в полицейски автомобил улови момента, в който влекач с полуремарке удря лека кола на кръстовище в САЩ. Според властите, никой не е пострадал при инцидента, съобщава RT.", "date": "2019.11.05", "title": " Вижте как тир помита лека кола пред погледа на полицията (ВИДЕО)"}
{"url": "https://trud.bg/%d1%81%d0%bb%d0%b0%d0%b2%d0%b8%d1%8f-%d0%b8-%d0%bb%d0%be%d0%ba%d0%be-%d0%bf%d0%b4-%d0%bf%d1%80%d0%b5%d0%ba%d1%8a%d1%81%d0%bd%d0%b0%d1%85%d0%b0-%d0%bf%d0%be%d0%b1/", "text": "Победните серии на „Славия“ и „Локомотив“ (Пд) приключиха на стадион „Овча Купел“ след равенство 1:1 между двата тима. И двете попадения паднаха от дузпа, а техни автори бяха националите на България Димитър Илиев и Галин Иванов. Двубоят бе изгледан от новия селекционер на „лъвовете“ Георги Дерменджиев. Преди срещата в София „белите“ бяха с четири последователни успеха, а гостите от „Лаута“ преследваха историческа седма поредна победа, което не се бе случвало до момента в историята на клуба.  „Изиграхме слаб мач, „Славия“ също не игра кой знае какво – призна след срещата капитанът на „смърфовете“ Димитър Илиев. – Съдията избърза да даде дузпа, за да възстанови перипета. Бях на няколко метра от ситуацията и спокойно мога да кажа, че това беше симулация. Освен това чувам, че нарушението е на границата на наказателното поле.“  Илиев допълни, че съжалява за изпуснатата възможност той и неговите съотборници да влязат в историята. Нападателят вече има 13 гола във всички турнири през кампанията – 10 за първенство, 2 в Европа и един за купата на България.  „Славия“ пък бе водена от Мартин Кушев, тъй като старши треньорът Златомир Загорчич се прибра по спешност в Сърбия за погребението на своя баща.  „Резултатът е реален – коментира Кушев след хикса. – Важно е, че не загубихме, серията продължава.“", "date": "2019.11.05", "title": " „Славия“ и „Локо“ (Пд) прекъснаха победните си серии"}
{"url": "https://trud.bg/%d0%b2%d0%b8%d0%b6%d1%82%d0%b5-%d0%ba%d0%b0%d0%ba%d0%b2%d0%be-%d1%89%d0%b5-%d1%80%d0%b5%d1%88%d0%b0%d0%b2%d0%b0-%d0%bc%d0%b8%d0%bd%d0%b8%d1%81%d1%82%d0%b5%d1%80%d1%81%d0%ba%d0%b8-%d1%81%d1%8a%d0%b2-41/", "text": "Редовното правителствено заседание ще се проведе както обикновено – в сряда, 6 ноември, от 10 часа при следния предварителен дневен ред: 1. ПРОЕКТ НА РЕШЕНИЕ ЗА ПРИЗНАВАНЕ НА СДРУЖЕНИЕ „БЪЛГАРСКА АСО­ЦИАЦИЯ ЗА РЕКРЕАЦИЯ, ИНТЕГРАЦИЯ И СПОРТ“ (БАРИС) ЗА НАЦИОНАЛ­НО ПРЕДСТАВИТЕЛНА ОРГАНИЗАЦИЯ.  Внася: министърът на труда и социалната политика 2. ПРОЕКТ НА РЕШЕНИЕ ЗА ДАВАНЕ НА СЪГЛАСИЕ И ВЪЗЛАГАНЕ НА ДИРЕК­ЦИЯ „НАЦИОНАЛЕН ФОНД” НА МИНИСТЕРСТВОТО НА ФИНАНСИТЕ ДА ИЗ­ВЪРШВА ПРОВЕРКИ ПО СМИСЪЛА НА § 4, АЛ. 1, БУКВА „А“ НА ЧЛ. %25 ОТ РЕГЛАМЕНТ (ЕС) № 1303/2013 НА ЕВРОПЕЙСКИЯ ПАРЛАМЕНТ И НА СЪВЕТА ОТ 17 ДЕКЕМВРИ 2013 Г. ЗА ОПРЕДЕЛЯНЕ НА ОБЩОПРИЛОЖИМИ РАЗПО­РЕДБИ ЗА ЕВРОПЕЙСКИЯ ФОНД ЗА РЕГИОНАЛНО РАЗВИТИЕ, ЗА ЕВРОПЕЙ­СКИЯ СОЦИАЛЕН ФОНД, ЗА КОХЕЗИОННИЯ ФОНД, ЗА ЕВРОПЕЙСКИЯ ЗЕМЕ­ДЕЛСКИ ФОНД ЗА РАЗВИТИЕ НА СЕЛСКИТЕ РАЙОНИ И ЗА ЕВРОПЕЙСКИЯ ФОНД ЗА МОРСКО ДЕЛО И РИБАРСТВО И ЗА ОПРЕДЕЛЯНЕ НА ОБЩИ РАЗПОРЕДБИ ЗА ЕВРОПЕЙСКИЯ ФОНД ЗА РЕГИОНАЛНО РАЗВИТИЕ, ЗА ЕВРОПЕЙСКИЯ СОЦИАЛЕН ФОНД, ЗА КОХЕЗИОННИЯ ФОНД И ЗА ЕВРОПЕЙ­СКИЯ ФОНД ЗА МОРСКО ДЕЛО И РИБАРСТВО И ЗА ОТМЕНЯНЕ НА РЕГЛА­МЕНТ (ЕО) № 1083/2006 НА СЪВЕТА ЗА ВЕРИФИКАЦИЯ НА РАЗХОДИ НА УП­РАВЛЯВАЩИЯ ОРГАН ПО ОПЕРАТИВНА ПРОГРАМА „ИНОВАЦИИ И КОНКУРЕНТОСПОСОБНОСТ“ В КАЧЕСТВОТО МУ НА БЕНЕФИЦИЕНТ В РАМКИТЕ НА ПРИОРИТЕТНА ОС 5 „ТЕХНИЧЕСКА ПОМОЩ“.  Внася: министърът на икономиката 3. ПРОЕКТ НА ПОСТАНОВЛЕНИЕ ЗА ОДОБРЯВАНЕ НА ДОПЪЛНИТЕЛНИ ТРАН­СФЕРИ ПО БЮДЖЕТИТЕ НА ОБЩИНИТЕ ЗА 2019 Г. ЗА ИЗПЛАЩАНЕ НА ДОПЪЛНИТЕЛНО ВЪЗНАГРАЖДЕНИЕ ЗА ПОСТИГНАТИ РЕЗУЛТАТИ ОТ ТРУДА НА ДИРЕКТОРИТЕ НА ОБЩИНСКИТЕ ДЕТСКИ ГРАДИНИ, НА УЧИЛИ­ЩА, НА ЦЕНТРОВЕ ЗА ПОДКРЕПА ЗА ЛИЧНОСТНО РАЗВИТИЕ И НА ЦЕНТ­РОВЕ ЗА СПЕЦИАЛНА ОБРАЗОВАТЕЛНА ПОДКРЕПА.  Внася: министърът на образованието и науката 4. ПРОЕКТ НА ПОСТАНОВЛЕНИЕ ЗА ИЗВЪРШВАНЕ НА ПРОМЕНИ НА УТВЪР­ДЕНИТЕ СЪС ЗАКОНА ЗА ДЪРЖАВНИЯ БЮДЖЕТ НА РЕПУБЛИКА БЪЛГА­РИЯ ЗА 2019 Г. МАКСИМАЛНИ РАЗМЕРИ НА НОВИТЕ ЗАДЪЛЖЕНИЯ ЗА РАЗХОДИ, КОИТО МОГАТ ДА БЪДАТ НАТРУПАНИ ПРЕЗ 2019 Г. ОТ МИНИС­ТЕРСТВОТО НА ТУРИЗМА.  Внася: министърът на туризма 5. ПРОЕКТ НА РЕШЕНИЕ ЗА ОБЯВЯВАНЕ НА ПЪТЕН УЧАСТЪК – ПУБЛИЧНА ДЪРЖАВНА СОБСТВЕНОСТ, ЗА ПУБЛИЧНА ОБЩИНСКА СОБСТВЕНОСТ И ЗА ПРОМЕНИ В СПИСЪКА НА РЕПУБЛИКАНСКИТЕ ПЪТИЩА.  Внасят: министърът на регионалното развитие и благоустройството  министърът на транспорта, информационните технологии и съобщенията 6. ПРОЕКТ НА РЕШЕНИЕ ЗА ПРОМЯНА НА ПРЕДНАЗНАЧЕНИЕТО НА ИМОТ – ПУБЛИЧНА ДЪРЖАВНА СОБСТВЕНОСТ.  Внасят: министърът на регионалното развитие и благоустройството  министърът на вътрешните работи 7. ПРОЕКТ НА РЕШЕНИЕ ЗА ДАВАНЕ НА СЪГЛАСИЕ ЗА ПРОДАЖБА НА НЕДВИ­ЖИМИ ИМОТИ, СОБСТВЕНОСТ НА „БДЖ-ТОВАРНИ ПРЕВОЗИ“ ЕООД – СО­ФИЯ.  Внася: министърът на транспорта, информационните технологии и съобщенията 8. ПРОЕКТ НА РЕШЕНИЕ ЗА ОБЯВЯВАНЕ НА ЧАСТ ОТ ИМОТ – ПУБЛИЧНА ДЪРЖАВНА СОБСТВЕНОСТ, ЗА ИМОТ – ЧАСТНА ДЪРЖАВНА СОБСТВЕНОСТ, И ЗА БЕЗВЪЗМЕЗДНОТО МУ ПРЕХВЪРЛЯНЕ В СОБСТВЕНОСТ НА ОБЩИНА ПЛОВДИВ, ОБЛАСТ ПЛОВДИВ.  Внася: министърът на регионалното развитие и благоустройството 9. ПРОЕКТ НА РЕШЕНИЕ ЗА ОБЯВЯВАНЕ НА ИМОТ – ПУБЛИЧНА ДЪРЖАВНА СОБСТВЕНОСТ, ЗА ИМОТ – ЧАСТНА ДЪРЖАВНА СОБСТВЕНОСТ, И ЗА АПОРТИРАНЕ НА ИМОТИ В КАПИТАЛА НА „АВТОМАГИСТРАЛИ“ ЕАД – СОФИЯ.  Внася: министърът на регионалното развитие и благоустройството 10. ПРОЕКТ НА РЕШЕНИЕ ЗА БЕЗВЪЗМЕЗДНО ПРЕХВЪРЛЯНЕ ПРАВОТО НА СОБСТВЕНОСТ ВЪРХУ ИМОТИ – ЧАСТНА ДЪРЖАВНА СОБСТВЕНОСТ, НА ОБЩИНА БУРГАС, ОБЛАСТ БУРГАС.  Внася: министърът на регионалното развитие и благоустройството 11. ПРОЕКТ НА РЕШЕНИЕ ЗА ПРЕДЛОЖЕНИЕ ДО НАРОДНОТО СЪБРАНИЕ ЗА РАТИФИЦИРАНЕ НА СПОРАЗУМЕНИЕТО ЗА ИЗВЪРШВАНЕ НА ПРЕГЛЕД НА ИНВЕСТИЦИОННАТА ПОЛИТИКА НА РЕПУБЛИКА БЪЛГАРИЯ МЕЖДУ РЕПУБЛИКА БЪЛГАРИЯ, ОТ ЕДНА СТРАНА, И ОРГАНИЗАЦИЯТА ЗА ИКОНО­МИЧЕСКО СЪТРУДНИЧЕСТВО И РАЗВИТИЕ (ОИСР), ОТ ДРУГА СТРАНА.  Внася: министърът на икономиката 12. ПРОЕКТ НА РЕШЕНИЕ ЗА ОДОБРЯВАНЕ ПРОЕКТ НА СПОРАЗУМЕНИЕ ЗА СЪТРУДНИЧЕСТВО В ОБЛАСТТА НА ОБРАЗОВАНИЕТО МЕЖДУ ПРАВИТЕЛ­СТВОТО НА РЕПУБЛИКА БЪЛГАРИЯ И ПРАВИТЕЛСТВОТО НА СОЦИАЛИ­СТИЧЕСКА РЕПУБЛИКА ВИЕТНАМ ЗА ПЕРИОДА 2019-2023 Г.  Внася: министърът на образованието и науката 13. ПРОЕКТ НА РЕШЕНИЕ ЗА ОДОБРЯВАНЕ ПРОЕКТ НА МЕМОРАНДУМ ЗА РАЗБИРАТЕЛСТВО ЗА СЪТРУДНИЧЕСТВО В ОБЛАСТТА НА МЛАДЕЖТА И СПОРТА МЕЖДУ МИНИСТЕРСТВОТО НА МЛАДЕЖТА И СПОРТА НА РЕПУБ­ЛИКА БЪЛГАРИЯ И МИНИСТЕРСТВОТО НА МЛАДЕЖТА И СПОРТА НА РЕПУБЛИКА ТУРЦИЯ.  Внася: министърът на младежта и спорта 14. ДОКЛАД ЗА ОДОБРЯВАНЕ НА РЕЗУЛТАТИТЕ ОТ УЧАСТИЕТО НА РЕПУБЛИ­КА БЪЛГАРИЯ В ЗАСЕДАНИЕТО НА СЪВЕТА НА ЕВРОПЕЙСКИЯ СЪЮЗ ПО ИКОНОМИЧЕСКИ И ФИНАНСОВИ ВЪПРОСИ (ЕКОФИН), ПРОВЕДЕНО НА 10 ОКТОМВРИ 2019 Г. В ЛЮКСЕМБУРГ.  Внася: министърът на финансите 15. ДОКЛАД ЗА ОДОБРЯВАНЕ НА РЕЗУЛТАТИТЕ ОТ УЧАСТИЕТО НА РЕПУБЛИ­КА БЪЛГАРИЯ В ЗАСЕДАНИЕТО НА СЪВЕТ „ОБЩИ ВЪПРОСИ”, ПРОВЕДЕНО НА 15 ОКТОМВРИ 2019 Г. В ЛЮКСЕМБУРГ.  Внася: заместник министър-председателят по правосъдната реформа и министър на външните работи 16. ДОКЛАД ЗА ОДОБРЯВАНЕ НА РЕЗУЛТАТИТЕ ОТ УЧАСТИЕТО НА РЕПУБЛИ­КА БЪЛГАРИЯ В ЗАСЕДАНИЕТО НА СЪВЕТ „ОБЩИ ВЪПРОСИ“ (ЧЛ. 50), ПРОВЕДЕНО НА 15 ОКТОМВРИ 2019 Г. В ЛЮКСЕМБУРГ.  Внася: заместник министър-председателят по правосъдната реформа и министър на външните работи 17. ПРОЕКТ НА РЕШЕНИЕ ЗА ОДОБРЯВАНЕ ПРОЕКТ НА ЗАКОН ЗА ИЗМЕНЕНИЕ И ДОПЪЛНЕНИЕ НА ЗАКОНА ЗА ПЛАТЕЖНИТЕ УСЛУГИ И ПЛАТЕЖНИТЕ СИСТЕМИ.  Внася: министърът на финансите 18. ПРОЕКТ НА ПОСТАНОВЛЕНИЕ ЗА ИЗМЕНЕНИЕ И ДОПЪЛНЕНИЕ НА ПРА­ВИЛНИКА ЗА ПРИЛАГАНЕ НА ЗАКОНА ЗА ЧУЖДЕНЦИТЕ В РЕПУБЛИКА БЪЛГАРИЯ, ПРИЕТ С ПОСТАНОВЛЕНИЕ № 179 НА МИНИСТЕРСКИЯ СЪВЕТ ОТ 2011 Г.  Внася: министърът на вътрешните работи 19. ПРОЕКТ НА ПОСТАНОВЛЕНИЕ ЗА ИЗМЕНЕНИЕ И ДОПЪЛНЕНИЕ НА ПРА­ВИЛНИКА ЗА ИЗДАВАНЕ НА БЪЛГАРСКИТЕ ЛИЧНИ ДОКУМЕНТИ, ПРИЕТ С ПОСТАНОВЛЕНИЕ № 13 НА МИНИСТЕРСКИЯ СЪВЕТ ОТ 2010Г.  Внася: министърът на вътрешните работи", "date": "2019.11.05", "title": " Вижте какво ще решава Министерски съвет утре, 6 ноември 2019 г."}
{"url": "https://trud.bg/%d0%ba%d0%b0%d0%bc%d0%b8%d0%be%d0%bd%d1%8a%d1%82-%d0%bf%d1%80%d0%b5%d0%b2%d0%be%d0%b7%d0%b2%d0%b0%d0%bb-41-%d0%bc%d0%b8%d0%b3%d1%80%d0%b0%d0%bd%d1%82%d0%b8-%d0%b2-%d0%b3%d1%8a%d1%80%d1%86%d0%b8%d1%8f/", "text": ", е продаден на 29 октомври от бившия собственик Торос Месробян на молдовеца с български паспорт Денис Кирияк, предава  . Превозното средство било предназначено за превоз на дрехи и две години не е ползвано, твърди старият собственик, който отказа да застане пред камерата ни. Новият собственик казал, че ще го използва именно за превоз на дрехи от Турция за Молдова и Украйна. Гръцките власти вече са потърсили съдействие от българското вътрешно министерство, за да установят движението на камиона. По информация на вътрешния министър Младен Маринов превозното средство за последно е напуснало България на 31 октомври. „Водачът не е бил български гражданин когато е регистрирано напускането“, добави Маринов. На територията на Гърция камионът е управляван от грузинец. „Работим съвместно с гръцките власти, проверяваме движението на автомобила, собственика, фирмата, на която е регистриран, движението му последните дни. Излизането му през граница, така че продължаваме в координация с гръцките власти работа по случая“, каза още Маринов. Шефът на полицията в област Тракия и Източна Македония Николаос Менексидис обянси: „Полицейските служители са открили близо до гишето за пътни такси до град Ясмос на автомагистрала Егнатия 40-годишен чуждестранен гражданин, който е превозвал 41 мигранти в затворен хладилен камион, към вътрешността на страната. Според разследващите, камионът е влязъл в Гърция от България през граничния пункт Орменио“. Главния секретар на МВР Ивайло Иванов заяви, че единственото, което свързва страната ни със случая е българската регистрация на камиона. „Не е тайна – мигрантите са минали Турция-Гърция. Те въобще не са минали през територията на България“, добави той. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.11.05", "title": " Камионът, превозвал 41 мигранти в Гърция, е собственост на молдовец с българско гражданство"}
{"url": "https://trud.bg/%d0%b0%d0%bb%d0%ba%d0%be%d0%bc%d0%b5%d1%82-%d0%b0%d0%b4-%d0%bf%d1%80%d0%b0%d0%b7%d0%bd%d1%83%d0%b2%d0%b0-20-%d0%b3%d0%be%d0%b4%d0%b8%d0%bd%d0%b8-%d1%83%d1%81%d1%82%d0%be%d0%b9%d1%87%d0%b8%d0%b2/", "text": "Най-големият български производител на алуминиеви валцови и пресови продукти „Алкомет“ АД Шумен отбеляза в Деня на металурга във вторник 20 години устойчиво развитие, непрекъснат ръст на инвестициите и произвежданата продукция. Празникът бе под патронажа на вицепремиера Томислав Дончев, който поздрави двамата собственици Фикрет Индже и Фикрет Кузуджу, приватизирали завода точно преди две десетилетия. „Почти всяка година съм тук и при всяко идване виждам нещо ново като съоръжение. Когато някой ми каже, че в България не се произвежда нищо и в България няма инвестиции, едно от местата, където искам да го доведа, е тук, където само мога да показвам“, обърна се Дончев към стотиците гости, уважили празника на компанията. По думите му металургията е един от най-важните дялове на българската икономика – близо 8-9% от брутния вътрешен продукт е стойността на произведената продукция, годишният експорт е за 8 млрд. лв. „И това, което ме радва е, че все по-малко произвеждаме първична суровина и все повече сложно преработена продукция с висока добавена стойност. Радва ме, че техническото оборудване, съоръженията, технологиите стават все по-високи и днес с гордост можем да кажем, че това е не просто индустрия, която оцелява, а плува свободно на международните пазари“, заяви Дончев. Той отбеляза, че това не се е случило от само себе си, а благодарение смелостта на инвеститорите и „надявам се добро сътрудничество с всички държавни органи, местна власт и държавни институции“. „През последните 20 г. от историята ни тук, в „Алкомет“, сме се сблъскали с много предизвикателства, но успешно сме оцелели и се движим напред“, увери гостите Фикрет Кузуджу. Фирмата гледа напред в бъдещето, внедрява новости, не се бои от думи като изкуствен интелект и роботика. „Искаме да благодарим на всички вас, които са с нас през последните 20 г. Специални благодарности на българското правителство, община Шумен, на нашите бизнес партньори, на всички производители на оборудване и всички, които показват съпричастност“, каза Кузуджу. Двамата с Фикрет Индже презентираха най-новите производствени мощности, в които са инвестирани 69 млн.лв. Вече е построен нов валцов цех-2 на площ 13 000 кв.м., в който е монтиран ново поколение студено-валцов стан с максимална ширина на лентата 2200мм. До края на годината ще заработи, а продукцията ще бъде с много високо качество и двойна производителност – 100 000 тона годишно. Пред пускане е линия за непрекъснато леене. Тази пролет дружеството пусна и нова 2500-тонна преса SMS HybrEx за алуминиеви профили. Чрез инвестициите компанията цели навлизане на нови пазари, като строителство и архитектура, автомобилостроене и производство на опаковки. Преди 20 г. „Алкомет“ има 6 000 т. производство годишно и оборот от 10 млн. евро. Достига капацитет 70 000 т. и оборот 200 млн. евро. Целта през 2020 г. е оборот 250 млн. евро, а през 2023 г. – 550 млн. евро и продукцията 500 000 т. Това ще се постигне с още инвестиции, но собствениците не са притесняват, защото са изградили компания – фамилия. „Ние живеем 60% тук“, казва Кузуджу. „Алкомет е семейство за мен“, казва и Фикрет Индже. Празникът на „Алкомет“ уважиха Сенем Гюзел и Хюсеин Ергани, генерални консули на Турция в Бургас и Пловдив, Васил Вълчев, генерален консул на България в Одрин, Улрике Щрака, търговски съветник в Австрийското посолство, Тотю Младенов, съветник на премиера, Антон Петров, председател на Българската асоциация на металургичната индустрия. На празника бяха отличени с грамоти и парични премии петима студенти в сферата на металургията от три български университета.", "date": "2019.11.05", "title": " „Алкомет“ АД празнува 20 години устойчиво развитие\t"}
{"url": "https://trud.bg/%d0%b1%d0%be%d1%80%d0%b8%d1%81%d0%be%d0%b2-%d0%bf%d1%80%d0%be%d1%82%d0%b8%d0%b2-%d0%be%d1%80%d1%8f%d0%b7%d0%b2%d0%b0%d0%bd%d0%b5-%d0%bd%d0%b0-%d0%b1%d1%8e%d0%b4%d0%b6%d0%b5%d1%82%d0%b0-%d0%bd%d0%b0/", "text": "17 лидери с декларация за кохезионната политика Не трябва да има разделяне на нови и стари приоритети Против съкращенията в бюджета на ЕС и за отстояването на един надежден европейски бюджет в полза на всички европейски граждани се обяви премиерът Бойко Борисов в изказването си на Срещата на върха на групата “Приятели на кохезията” в Прага. В чешката столица се събраха лидерите на 17-те държави членки на ЕС, които формират групата, за да изпратят силно послание за значимостта на Кохезионната политика с оглед на наближаването на последната фаза от преговорите на Многогодишната финансова рамка (МФР) за периода 2021-2027 г. Борисов бе категоричен, че Кохезионната и Общата селскостопанска политика имат доказана добавена стойност, а техните резултати са видими и осезаеми за европейските граждани. “Важно е да се противопоставим на разделението между нетни получатели и нетни донори. Ползите от двете политики са за всички европейски граждани”, посочи българският премиер. Той акцентира също, че не трябва да се допуска налагане на разделение между нови и стари приоритети за ЕС. На срещата бе приета декларация в подкрепа на кохезионната политика. В документа се посочва, че трябва да се осигури благоприятна среда за могат държавите членки да изпълняват приоритетите си. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.11.05", "title": " Борисов против орязване на бюджета на ЕС (обзор)\t"}
{"url": "https://trud.bg/%d0%b1%d1%8a%d0%bb%d0%b3%d0%b0%d1%80%d0%b8%d1%8f-%d0%b2%d1%8a%d1%80%d0%bd%d0%b0-%d0%bd%d0%b0-%d1%82%d1%83%d1%80%d1%86%d0%b8%d1%8f-%d1%86%d0%b5%d0%bd%d0%bd%d0%b8-%d0%b0%d1%80%d1%85%d0%b5%d0%be%d0%bb/", "text": "С подписването на двустранен протокол в Националния исторически музей България официално предаде на Турция общо 38 броя културни ценности и съвременни имитации с археологически произход. Ценните предмети са били конфискувани от българските митнически и правоприлагащи органи през 2007 г. на ГКПП – Капитан Андреево при опит за незаконен внос на нашата територия. Културните ценности са с различна датировка, като най-старинните между тях са бронзови брадви тип „Нестор“ от около 1800 г. пр. Хр. Сред артефактите фигурират още скулптурен портрет от мрамор на император Адриан, мраморна глава и конзола, керамична статуетка на седнала богиня, бронзови, сребърни, медени, каменни и стъклени битови предмети. Процедурата по връщане на движимите културни ценности, изнесени от територията на Република Турция в нарушение на турското законодателство, се осъществява на основание на Конвенцията на ЮНЕСКО за мерките, насочени към забрана и предотвратяване на незаконен внос, износ и прехвърляне на правото на собственост на културни ценности (Париж, 1970 г.). Културните ценности бяха връчени официално на турския съветник по култура и туризъм Джемал Текканат от доц. д-р Бони Петрунова – директор на Националния исторически музей, където те бяха изложени до момента. На събитието присъстваха представители на Министерството на културата на Република България и Посолството на Република Турция у нас. Малко по-рано тази година България върна на Турция 63 броя движими културни ценности, от които 56 златни, сребърни и бронзови антични, римски и византийски монети, 6 бронзови антични апликации и 1 бронзова антична фибула.", "date": "2019.11.05", "title": " България върна на Турция ценни археологически находки (СНИМКИ)\t"}
{"url": "https://trud.bg/%d0%b8%d0%b7%d1%87%d0%b5%d0%b7%d0%bd%d0%b0%d0%bb%d0%be%d1%82%d0%be-%d0%b4%d0%be%d1%81%d0%b8%d0%b5-%d0%bd%d0%b0-%d1%8f%d0%bd%d0%b0-%d1%8f%d0%b7%d0%be%d0%b2%d0%b0/", "text": "Ще се излъчи на 8 ноември в кино “Култура”, вход свободен След десетилетно идеологическо премълчаване на Яна Язова (1912-1974) в периода 1944 – 1985 г., сега нейното име е сред най-често споменаваните, наред със съвременниците є Димитър Талев, Димитър Димов, Фани Попова-Мутафова, Емилиян Станев, Георги Божинов и др. Животът на писателката и съдбата на неиздадените є ръкописи сами по себе си са ненаписан роман. Неслучайно напоследък за Язова бяха направени няколко документални филма. Появата на най-новия филм за нея – “Изчезналото досие на Яна Язова” ще се излъчи на 8 ноември от 19 часа в Кино “Култура”, а входът е свободен. (София, ул. “Сан Стефано” 22). Режисьорката и сценаристката Калина Паскалева чува името на писателката, заинтересува се от живота и творчеството є и решава да популяризира не интимните драми на Язова, а творчеството й, по-голямата част от което бе издадено посмъртно. Идеята е да се осветли сътвореното от писателката чрез един ненатрапчив и лесно разбираем разказ сред учениците и студентите, тъй като нито една творба на Язова не се изучава в училище. Калина Паскалева е избрала интересни събеседници: издателката д-р Виктория Бисерова, писателката Боряна Дукова, автор на роман за Язова, и изследователката д-р Шинка Дичева, автор на томче с писма на Язова.", "date": "2019.11.05", "title": " Изчезналото досие на Яна Язова\t"}
{"url": "https://trud.bg/%d0%bb%d0%b0%d1%82%d0%b8%d0%bd%d0%be%d0%b0%d0%bc%d0%b5%d1%80%d0%b8%d0%ba%d0%b0%d0%bd%d1%81%d0%ba%d0%b0%d1%82%d0%b0-%d0%bf%d1%80%d0%be%d0%bb%d0%b5%d1%82-%d0%bd%d0%b0%d1%81%d1%82%d1%8a%d0%bf%d0%b2%d0%b0/", "text": "Не й върви на Кристалина Георгиева. Не минаха и дни, откак оглави Международния валутен фонд, и избухна първото за мандата u народно въстание срещу… МВФ – в Еквадор  През последната година сякаш бяха окончателно попарени надеждите на ентусиастите на „левия завой“ в латиноамериканската политика от предишното десетилетие. Махалото полетя надясно. В Бразилия популярният работнически водач Луис Инасио Лула да Силва, който водеше убедително в анкетите за президентските избори, бе осъден за корупция в скалъпен процес и на власт дойде ултрадесният Жаир Болсонару. През януари САЩ започнаха поредния опит за преврат срещу Николас Мадуро във Венецуела, този път с назначен от тях президент – Хуан Гуайдо?. Изменилият на ментора си Рафаел Кореа нов еквадорски президент Ленин Морено преви гръб пред САЩ и МВФ, прие 4,2-милиарден доларов заем и план за остеритет, а преди това, през април т. г., подпечата десния си завой, като подло предаде болния, състарен Джулиан Асанж на британските власти, които, изглежда, оттогава са го подлагали и на изтезания. В Еквадор планът на МВФ изискваше орязване на държавните разходи, разбира се, за сметка на по-бедните. С президентски указ на 1 октомври бе въведен пакет мерки, Paquetazo, включващ и уволнението на 23 хиляди служители от държавния сектор, двойно съкращаване на платените отпуски на останалите и отмяна на субсидията на горивата, въведена от Кореа, което щеше да доведе до поскъпване на траспортните разходи и фактически на всички цени на дребно. Това предизвика социален взрив, започнал на 3 октомври с масови протести на профсъюзите от Единния работнически фронт и други синдикати, последвани на другия ден и от Конфедерацията на индианските народи на Еквадор и други автохтонни организации, от партията на Кореа – Алианс „ПАИС“, партията „Народно единство“, двете компартии и останалите леви сили. Някои от тях, довчера враждебни една на друга, се обединиха пред общия враг – Морено и МВФ. Протестиращите буквално пометоха открилите огън полиция и армия – имаше осем убити, от които трима брутално хвърлени от полицаите от мост, към 1400 ранени и 1200 арестувани. Въстаниците завладяха сградата на парламента и фактически цялата столица Кито. Уплашеният Ленин обяви преместването на правителството си в доминирания от десните Гуаякил, обвинявайки за всичко… Мадуро. Със съвместно заявление в подкрепа на беглеца излязоха десните лидери на Аржентина, Бразилия, Колумбия, Салвадор, Парагвай, Гватемала и Перу. Още на 14 октомври обаче Морено отмени указа си за анулиране на субсидиите. Социалният кипеж в Еквадор обаче изглежда, че тепърва започва да набира ход. В разгара на хаоса в Еквадор, на 7 октомври избухнаха небивали от фашисткия преврат през 1973 г. масови безредици и в Чили – витрината на неолибералната икономика в стил МВФ в Латинска Америка – със съответстващото равнище на социално неравенство. Поводът бе поскъпването от 1 октомври на метрото в Сантяго, което се оказа прекалено много за студентите, но народното недоволство от поскъпването на живота се трупаше от много време и гневът светкавично обхвана и други големи градове – Консепсион, Валпараи&со и Сан Антонио. За първи път след диктатурата на Пиночет бе обявено извънредно положение – срещу протестиращите се изправи и армията. Транспортът в Чили е най-скъпият на континента, и макар че метрото на Сантяго, ползвано от 2,5 млн. души дневно, е държавно, разходите за градски транспорт са 11% от средния доход на жител на столицата. Билетите поскъпват два пъти годишно и макар че сега увеличението беше само с 4%, търпението на гражданите бе изтъняло до скъсване. Милионните протестни демонстрации бяха съпроводени от палежи и насилия. 19 загинаха, 2500 бяха ранени и няколко хиляди бяха арестувани от частите на специалната антитерористична полиция и армията. Президентът-милиардер Себастиан Пиниера уволни правителството и се съгласи на социални реформи. Протестите обаче не престават и се иска оставката му. Миналият четвъртък в Боливия левият президент, индианецът аймара Ево Моралес убедително спечели четвъртия си мандат на първи тур с над 10 пункта разлика пред опонента си, въпреки протестите на десницата и призивите на Организацията на американските държави със седалище във Вашингтон и на ЕС за провеждане на втори тур. В Аржентина десният президент Маурисио Макри, който обвърза икономиката на страната с МВФ срещу заем от 50 млрд. долара, бе детрониран от кандидата на левицата Алберто Фернандес, бивш министър-председател при президентите Нестор Киршнер и Кристина Фернандес де Киршнер, а самата тя пък бе избрана на вицепрезидент. В същото време и в Уругвай кандидат-президентът на левицата Даниел Мартинес от коалиция „Широк фронт“ спечели с 11 пункта преднина на първи тур срещу консерватора Луис Лакайе Поу и отива на балотаж на 24 ноември. Променя се обстановката и в Бразилия. В края на август, в разгара на катастрофалните пожари в Амазония, многохилядни протестни демонстрации в Сао Пауло и другаде поискаха оставката на министъра на околната среда. Бразилските посолства по света бяха блокирани от протестиращи, а младежи в страната се разбунтуваха срещу съкращенията на разходите за учебници. Веднага след избирането си Алберто Фернандес от победния митинг в Буенос Айрес призова за освобождаването на Лула от затвора в Бразилия. Самата бразилска прокуратура, уплашена от растящото недоволство срещу Болсонару и от разкритията в медиите на нарушенията на магистратите при осъждането на бившия президент за корупция и пране на пари, в последно време едва ли не взе да моли Лула да приеме замяна на затворническия режим с домашен арест „за добро поведение“; той обаче отказва и настоява за пълното си оневиняване. Както си спомняме и от разкритията около парламентарния преврат срещу Дилма Русев през 2016 г., левите лидери в Бразилия са едва ли не единствените политици в страната, които доказано не са корумпирани. Опонентите им отдясно са почти тотално затънали в разследвания за корупция и пране на пари. Но десницата с помощта на корпоративните медии и на Запада успява година след година да налага фалшивия дневен ред за „корупцията на левите“. Но и в Бразилия в края на краищата хладилникът надделява над телевизора. Сменилият Дилма десен президент Мишел Темер за по-малко от две години удари дъното на популярността с опитите си за въвеждане на МВФ-остеритет и шокова приватизация. През първата половина на м. г. Лула уверено водеше в прогнозите за изборите през октомври. На 11 септември Болсонару, по случай 45-годишнината от преврата на Пиночет, го заплаши, че и да победи, армията нямало да му се подчини. Лула след това бе уличен в корупция, арестуван без основания, кандидатурата му вляво бе сменена с Фернандо Aдад – по-неизвестен политик, който също веднага стана жертва на обвинения в корупция, но събра 45% от гласовете. Болсонару дойде на власт сред масова медийна манипулация и ескалиращо политическо насилие, инспирирано отдясно. Кампанията му бе организирана от Стив Банън, предизборния гуру на Тръмп, с помощта на бившия десен кандидат-президент, кубински имигрант-реакционер и американски сенатор Марко Рубио. Този колкото тънък, толкова и отровен политически капитал е на привършване и камбаната на Хемингуей вече бие за Болсонару. По-малко е известно, че през лятото и ранната есен избухнаха и масови протести срещу десния режим в библейски бедния Хондурас, засега брутално потъпквани от полицията. Но нищо не се знае. И разбира се, както прогнозирах през януари, превратът срещу Мадуро във Венецуела пропадна. Причините се крият в слабостта и вътрешното политическо разединенение на самите САЩ, слабостта и непопулярността на техните клиенти – венецуелските опозиционери, верността на венецуелската армия на боливарианската революция и в обстоятелството, че превратът предизвика широка международна поляризация по подобие на испанската гражданска война през 30-те години: Русия и Китай заеха решаваща позиция в подкрепа на Мадуро. ЕС – и с него и България – бяха подминати от развитието на събитията. Рано е да се прогнозира, че новата лява вълна ще залее цяла Латинска Америка, но не е изключено тя да се разгърне пред очите ни. Кой само преди четири години можеше да предположи, че през октомври 2019 г. Асад ще владее безпрекословно почти цяла Сирия, включително повечето u кюрдски райони и нефтени кладенци, а САЩ ще се изтеглят безславно от почти цялата u територия?", "date": "2019.11.05", "title": " Латиноамериканската пролет настъпва\t"}
{"url": "https://trud.bg/%d0%b2%d0%b8%d1%86%d0%b5%d0%bf%d1%80%d0%b5%d0%bc%d0%b8%d0%b5%d1%80%d1%8a%d1%82-%d1%82%d0%be%d0%bc%d0%b8%d1%81%d0%bb%d0%b0%d0%b2-%d0%b4%d0%be%d0%bd%d1%87%d0%b5%d0%b2-%d0%bf%d1%80%d0%b5%d0%b4/", "text": "Разговаряме с вицепремиера Томислав Дончев за резултатите от местните избори часове след приключването на втория тур. София е спечелена от ГЕРБ, Пловдив и Варна – също. Но защо управляващите регистрираха загуби и трябва ли да се инициират промени в изборното законодателство? – Защо толкова много и толкова с яд дори, говорещи от всички страни искаха ГЕРБ да загуби местните избори, господин Дончев?  – Това не е за първи път. Дори ако погледнем последните 7-8 години назад, не си спомням избори да не се заканват от няколко страни, че това е началото на края на ГЕРБ, че си заминаваме, че изчезваме. Ще е много забавно да се направи анализ на предизборните и следизборните коментари, които обичайно се оказва, че нямат никаква връзка с действителността. Даже е подходящ сюжет за един чисто журналистически анализ. Какви ли не предсказания си спомням – „ГЕРБ се свършва“, „Това е краят!“, „ГЕРБ ще стане трупен донор на дясното“ – помните ли го този анализ от 2013 година? – А сега чувахме „София падне ли, пада България“.  – Някой обърка местните избори с референдум или с парламентарни избори и направи голяма грешка. Аз твърдя, че местните избори са за това хората да си изберат най-добрите кметове и представителите в общинските съвети. Целта на местните избори е да имат адекватни управници на местно ниво. А дори и това да бяха парламентарни избори, вотът на хората показа, че управлението има право и има хоризонт да продължи да работи. – Как изглежда Вашият анализ по райони, по общини? На какво се дължат регистрираните загуби?  – При такава комплексна атака от всички страни, защото един от феномените на тези избори е, че имаме опити на безпринципно обединяване на леви, десни с единствената цел, как беше: „Да се събори ГЕРБ“. Това е един от феномените на тези избори – друг път не сме го наблюдавали в такава степен. Само отварям една скоба – да си против, това не е цел, това е липса на цел. Това е важно да се разбере. А за анализ е рано. Анализът трябва да е не само на национално ниво, а и на областно, на общинско. Необходимо е да се сравнят резултатите и по секции, за да се видят прецизно числата – в кой квартал и в коя секция какъв проблем има и защо резултатите са различни. Но ако погледнете числата, като брой общински съветници, ние имаме повече общински съветници от 2015 година. Като брой кметове също нямаме отстъпление. Разбира се има елементи на ерозия и за това има различни причини. Първо, всяко управление изхабява, уморява. Когато влизаш от позицията на действащ кмет, това е със знак плюс, но и със знак минус. От една страна нямаш проблем с разпознаваемостта, но от друга страна си универсално виновен за всичко. Резултатите отразяват начина на работа по места, качествата на нашия кандидат, спрямо качествата на опонента. Трябва да преценим всеки от тези фактори в каква доза е. Изборът за кмет е по-скоро мажоритарен, но отразява три неща – едното е националната политическа конюнктура или доколко гражданите имат доверие на съответната партия. Както казах, отразява и персоналните качества на човека. Това при местни избори, особено при кметове е от особена важност. Отразява и каква кампания е направена. И анализът трябва да включва и това – коя от тези три променливи по какъв начин е сработила. Освен това, като говорим за анализ, който се прави, и ще бъде правен, той трябва да бъде основа на мерки, решения за промени, които се вземат от тук нататък. – Казахте пред „Нова телевизия“, че промени в Изборния кодекс ще има. В каква посока бихте насочил вниманието на парламентарната група на ГЕРБ, за да се подобри качеството на изборното законодателство?   – След като се наспят всички участвали в изборния процес, ще се съберем, за да очертаем точно тези цели, където са необходими промени. В случая е много важна позицията на централната изборна администрация – на ЦИК, на всички, участвали в изборния процес. Всички следващи избори са опит и експертното мнение от последните местни избори ще ни покаже къде и какво трябва да се промени. – Сигурно видяхте, че вестник „Труд“ е готов да инициира среща с медии, заинтересувани от премахването на забраната за оповестяване на екзитпол по време на деня за размисъл или в деня на изборите. Председателят на ЦИК Стефка Стоева коментира в наше интервю, че забраната не върши работа и е лесно заобиколима. Как гледате на премахването x?  – Намирам предложението на вестник „Труд“ за добро – да се направи една среща и със социолозите и с медиите. Тук само отбелязвам, че това е една норма, която съществува, но колективно не се спазва. Явно тази норма не работи, а когато една норма не работи, тя едва ли е нещо добро. – По време на кампанията говорихте за „джендъризма в политиката“ – какво имахте предвид?  – „Джендъризъм“ по принцип не е хубав термин, защото хората, които разбират поне малко английски, знаят, че става дума за пол. Ставаше дума за тоталното размиване между политическа физиономия, цели, идеология, безпринципни съюзи между леви и десни, както и прословутата практика да няма честна игра. Хората да знаят ясно, че това е кандидатът на ГЕРБ, това е кандидатът на БСП, това е кандидатът на другата политическа сила. Видяхме мимикрирането зад всякакви инициативни комитети – кандидати търсеха подкрепа от различни политически сили, други се обявяваха за псевдограждански кандидати. Това не е добра практика. Първо, тоталното размиване на политическите граници кой какъв е, ще ерозира способността да избираме. По-големият проблем е, че при подобни неясни конфигурации, казвал съм го и преди, ключовият въпрос е кой носи отговорността. И то не за изборния резултат, а кой носи отговорността за последващото участие в управлението и вземането на решения и поведението на избрания представител след това. То е ясно, че личната отговорност си я носи той. А политическата отговорност кой я носи? Припомням само, че когато наш представител без значение на каква позиция е, извърши нещо, което не е съвместимо с обществените очаквания или разочарова хората, ние сме вземали решения веднага и много често с такива хора сме се разделяли. А в една ситуация, когато имаме кандидат подкрепен от 5-6 политически сили, то тогава кой носи отговорността? Кой взема решенията за неговото отстраняване? Да не коментирам удивителният комфорт, когато в такива случаи политическите формации отчитат победа, когато кандидатът е спечелил и да не отчетеш нищо, ако кандидатът е загубил и да кажеш: „О, това не е бил нашият кандидат. Ние там кандидат нямахме“. Това е някаква особена политическа квантова механика. Нали знаете, квантовият обект, според това как го наблюдавате, може да бъде частица или да бъде вълна. А този вид квантова механика не е добра за демокрацията. В крайна сметка изборът чрез политическата система минава и през носенето на политическата отговорност. – А политическа отговорност могат да носят само партиите.  – Нищо по-добро не е измислено. Безкрайно подозрително е някой, който участва в политическия живот да твърди, че не е политик, а от него се очаква да прави публични политики. Той няма как да е на политическа позиция и да не е политик. Деградирането на човек на политическа позиция само до експерт или до мениджър означава, че той не си върши работата. Той не е там само да командва персонала или да прави счетоводство. Той трябва да се занимава с политики. Това му е основната задача. Но претенцията на някой, който е на политическа позиция, а твърди, че не е политик и само представлява гражданите, е абсолютно нелепа. Има си ясни механизми как се осигурява политическото представителство. Можеш да представляваш гражданите като спечелиш изборите и то в рамките на мандата. Всички останали опити „Аз съм безпартиен“, „Аз съм кандидат на гражданите“ са комични. Това означава най-малкото политическа неграмотност. – Като Ви слушам, пред кого ще носи политическа отговорност Борис Бонев от „Спаси София“? Пред 47 000 избиратели ли?  – Хубав въпрос. Редно е да попитате него. Естествено, всеки носи отговорност пред законите, пред собствената си съвест, но тук говорим за политическата отговорност. – А защо тогава през последните 30 години се нароиха толкова много партии, може би ще ми кажете, че това е функция на демокрацията, а в същото време е моден хит да се регистрират сдружения и граждански комитети и „партия“ стана мръсна дума?  – „Политика“ и „партия“ да са мръсни думи има причина. Нека бъдем откровени. В последните 30 години на т. нар. „Преход“ има много случаи, които допринесоха и партиите, и политиците да носят негативен знак. Имали сме политически представители, чиито качества и морал са много далеч от това, което са очаквали хората. Да не коментирам, че се е случвало и то неведнъж, хората да бъдат грубо измамени от поети, но неизпълнени ангажименти, от неизпълнени обещания, а после да се окаже, че се прави нещо съвсем различно. А защо непрекъснато се търсят други формации – хората имат по-високи очаквания към политиците и към държавата. Това от една страна е хубаво, защото е нормално обществото да изисква. Но от друга страна е опасно, защото съдбата на човек се определя от неговите собствени действия, а не толкова от политиците. Политиците управляват общите ни дела, а не управляват съдбата на отделния човек. Допълнително, демокрацията ни календарно би трябвало да е приключила с тийнейджърската възраст, но според мен още е на тази фаза, в която u бушуват хормоните и обича да търси различни неща и да търси себе си. Така че, това е някакъв етап от развитието, който се надявам да бъде преживян и демокрацията ни да помъдрее колкото се може по-скоро. – Ще изпреваря сигурно въпрос от опозицията в лицето на БСП, но скоро вероятно ще чуем, че над Русе, Перник вече е надвиснал Дамоклевият меч, който ще спре финансирането по европроекти. Ще промените ли отношението към тези градове, където кандидатите на ГЕРБ загубиха изборите?  – Не. Тези оправдания в аванс са много подозрителни. Българските общини без значение какъв е кметът имат равни шансове. И като разпределяме включително и европейско финансиране, никой не се интересува от политическата принадлежност на кмета или какъв е общинският съвет. Единственото, което се гледа, са нуждите и възможностите. Ако има подобен анонс, то той ще е само политическа злоупотреба, нищо друго. – Какво пожелахте на Йорданка Фандъкова в неделя вечерта?  – Пожелах u успех. Мина през тежка кампания. Успех пожелавам и на всички новоизбрани кметове, на новите общински съвети в цялата страна. Имам един призив към тях – функциите им не се изчерпват с това да запълват дупки по улиците или да санират сгради. Те трябва да бъдат истински визионери и водачи за своите региони. Защото голямата тема е стратегията за развитието на всяко населено място. Това изисква визионерско мислене и стратегия за поне 10 години напред, за да се постигне по-интензивно икономическо развитие. Нашият гост  Томислав Дончев е роден на 6 август 1973 година. Бил е кмет на Габрово в периода 2007 – 2010 година. Заместник министър-председател, министър по европейските фондове и икономическата политика в кабинета “Борисов 2”. Вицепремиер в кабинета “Борисов 3”, член на Изпълнителната комисия на партия ГЕРБ.", "date": "2019.11.05", "title": " Вицепремиерът Томислав Дончев пред „Труд“: В демокрацията ни още бушуват тийнейджърски хормони\t"}
{"url": "https://trud.bg/%d0%be%d1%82%d0%bd%d0%be%d1%81%d0%bd%d0%be-%d1%81%d0%be%d0%b1%d1%81%d1%82%d0%b2%d0%b5%d0%bd%d0%be%d1%81%d1%82%d1%82%d0%b0-%d0%bd%d0%b0-%d1%82%d1%80%d1%83%d0%b4/", "text": "Чувам, че преди няколко дни моите домашни любимци от „Капитал“ пак пуснали слух, че „Труд“ бил вестник на Делян Пеевски. За да ги предпазя от подобни тъпотии, в днешния брой на вестника, под главата е публикувана информация по въпроса, която ще стои там, докато на онези им уврат главите. Що се отнася до вестниците на господин Делян Пеевски – те са „Монитор“, „Телеграф“, „Политика“. Аз му ги продадох през 2007 година. Днес мога с удовлетворение да кажа, че редакционната политика на тези вестници бе запазена до голяма степен от времето, в което бяха създадени и притежавани от мен и съдружниците ми Радостина Константинова, Емил Петков, Владимир Райчев и Драгомир Василев. По-конкретно при новия собственик тези вестници продължиха да разобличават вредите, нанесени на страната от Иван Костов и от слугуващите му издания на Иво Прокопиев. Което прави чест на господин Пеевски и колегите от изданията му. Апропо тази политика е водеща и в другите вестници, притежавани и ръководени от мен още от 1990 година.", "date": "2019.11.05", "title": " Относно собствеността на „Труд“"}
{"url": "https://trud.bg/%d0%be%d0%b1%d0%bb%d0%b0%d1%81%d1%82%d0%bd%d0%b0%d1%82%d0%b0-%d0%bf%d0%be%d0%bb%d0%b8%d1%86%d0%b8%d1%8f-%d0%b2-%d1%82%d1%8a%d1%80%d0%bd%d0%be%d0%b2%d0%be-%d0%bf%d1%80%d0%b5%d0%b4%d1%81%d1%82%d0%b0/", "text": "Областната дирекция на МВР във Велико Търново е удостоена с приз за най-добър проект в страната „Заедно срещу наркотиците“ сред всичките 28 регионални ведомства. Разработката ще бъде представена в Хелзинки, където заедно с останалите държави великотърновските полицаи ще претендират за голямата награда от 10 000 евро. Конкурсът се организира от Европейската мрежа за превенция на престъпността и ще се състои на 12 и 13 декември. Проектът е свързан с работата с децата и подрастващите и превенцията срещу разпространението на дрога сред тях и е разработен от екип в дирекцията. Преди 3 години ОД на МВР в старата столица се представи с проект „Грижа за възрастните хора“ в Братислава като дирекцията отново бе единствена от страната. Този проект бе изготвен съвместно с Община Велико Търново и дарителското сдружение „Св.Иван Рилски“ и получи много висока оценка заедно със сертификат за участие. След това и съвсем наскоро от Братислава са изпратили писмо до директора ст.комисар Димитър Машов за разрешение разработката да се представи на други страни, които да черпят опит от нея.", "date": "2019.11.05", "title": " Областната полиция в Търново представя проект за борба с дрогата в Хелзинки\t"}
{"url": "https://trud.bg/%d0%b7%d0%b0%d0%b4%d1%8a%d1%80%d0%b6%d0%b0%d1%85%d0%b0-%d0%bd%d0%b5%d0%bf%d0%be%d0%bf%d1%80%d0%b0%d0%b2%d0%b8%d0%bc-%d0%ba%d1%80%d0%b0%d0%b4%d0%b5%d1%86/", "text": "32-годишен изпечен рецидивист, осъждан многократно и ефективно от районните съдилища в Русе и Сандански, бе задържан за 72 часа от Варненската районна прокуратура след пореден набег. На 1 ноември Деян И. влязъл в магазин за техника. Издебнал момент, в който продавачът се отдалечил и задигнал изложен за продажба лаптоп. Веднага го продал, а с получените пари платил наема на хазяина си. Записи от камерите на търговския обект запечатали престъплението и Деян бързо бил заловен. Заради солидното му съдебно досие той е обвинен в извършването на кражба, представляваща опасен рецидив, посочиха от прокуратурата. Оттам са внесли в съда искане непоправимият апаш да бъде задържан под стража.", "date": "2019.11.05", "title": " Задържаха непоправим крадец"}
{"url": "https://trud.bg/%d0%bd%d0%be%d0%b2%d0%b8%d1%8f%d1%82-%d0%b2%d0%b8%d0%b4%d0%b8%d0%bd%d1%81%d0%ba%d0%b8-%d0%ba%d0%bc%d0%b5%d1%82-%d0%b2%d1%8a%d0%b2%d0%b5%d0%b6%d0%b4%d0%b0-%d0%bd%d0%be%d0%b2-%d0%b4%d1%80%d0%b5%d1%81/", "text": "В първото си официално изявление след изборите новоизбраният кмет на Видин д-р Цветан Ценков заяви, че основната идея по време на кампанията му е била всички да се обединят с цел по-доброто бъдеще на района и за Видин вече да се говори като за перлата на Дунав, а не като за най-изостаналия край в Европа. Отваряне на общината към всички инвеститори, към проблемите на Видин, и въвеждане на ред в системата и работата на общинските служители са част от приоритетите на новоизбрания кмет. Доктор Ценков посочи, че ще наеме външна фирма, която да обучи и образова персонала, как да се държи държи, как да се облича и как да действа. До шест месеца ще бъде въведена модерна електронна система, като плащанията да стават по електронен път. Лидерът на СДС в града Генади Велков посочи, че местната коалиция СДС, която подкрепи Ценков за кмет, е получила доверие от гласоподавателите на почти всички политически партии, след като разликата на балотажа е била близо 5000 гласа. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.11.05", "title": " Новият видински кмет въвежда нов дрескод"}
{"url": "https://trud.bg/%d0%bf%d0%b5%d1%81%d0%ba%d0%be%d0%b2-%d0%bd%d0%b0%d0%b3%d1%80%d0%b0%d0%b6%d0%b4%d0%b0%d0%b2%d0%b0%d0%bd%d0%b5%d1%82%d0%be-%d0%bd%d0%b0-%d0%bd%d0%b8%d0%ba%d0%be%d0%bb%d0%b0%d0%b9-%d0%bc%d0%b0%d0%bb/", "text": "Говорителят на руския президент Дмитрий Песков заяви, че се надява председателят на българското национално движение русофили Николай Малинов да не бъде преследван у нас, след като беше . „Смятаме, че подобни жестове на признание за заслугите на Малинов като принос за делото на единството на руския свят, принос за развитие на приятелството и сътрудничеството между народите на двете ни страни, по никакъв начин не може и не трябва да е причина за някакви преследвания“, обясни Песков, цитиран от  . Според него „това би било нелогично и би имало твърде пагубни последици“. На въпрос дали отношенията между Москва и София няма да бъдат влошени заради награждаването на Малинов, обвинен в шпионаж в България говорителят на Путин заяви: „Разчитаме хора като Малинов да получат възможност да работят и занапред за развитието на приятелските, отдавнашни, исторически отношения между народите на двете ни страни. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.11.05", "title": " Песков: Награждаването на Николай Малинов с орден „Дружба“ не трябва да е повод за преследването му в България"}
{"url": "https://trud.bg/%d1%81%d0%bf%d0%b5%d1%86%d0%b8%d0%b0%d0%bb%d0%b8%d0%b7%d0%b8%d1%80%d0%b0%d0%bd%d0%b8%d1%8f%d1%82-%d0%bd%d0%b0%d0%ba%d0%b0%d0%b7%d0%b0%d1%82%d0%b5%d0%bb%d0%b5%d0%bd-%d1%81%d1%8a%d0%b4-%d0%be%d1%82-3/", "text": "Специализираният наказателен съд отхвърли искането на Миню Стаюков за изменение на мярката му за неотклонание „Задържане под стража“ по делото за злоупотреба с пари от европейски земеделски фондове. Стайков бе задържан на 5 септември 2018 г. и привлечен към каказателна отговорност от Специализираната прократура за ръководене на организирана престъпна група данъчни престъпления и пране на пари. Оттогава той е в ареста, след като през май 2019 г. му бе повдигнато обвинение по второ дело (заедно с още 13 лица, петима от които служители в Държавен фонд „Земеделие“) – за участие в престъпен сговор с цел злоупотреба със средства от Програмата за развитие на селските райони и Националната програма за подпомагане на лозаро-винарския сектор. По това досъдебно прозводство също му бе определена най-тежката мярка за неотклонение. Днес, 5 ноември 2019 г., съдът отхвърли за пореден път искането за промяна на мярката му за неотклонание в по-лека заради наличието на опасност да влияе върху разследването. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.11.05", "title": " Специализираният наказателен съд отказа да пусне от ареста Миню Стайков"}
{"url": "https://trud.bg/%d1%80%d1%83%d0%bc%d0%b5%d0%bd-%d0%bf%d0%b5%d1%82%d0%ba%d0%be%d0%b2-%d0%bd%d0%b0-%d1%83%d0%bd%d0%b8%d0%ba%d0%b0%d0%bb%d0%bd%d0%b0-%d0%b8%d0%b7%d0%bb%d0%be%d0%b6%d0%b1%d0%b0-%d0%b2-%d0%bc%d0%be%d1%81/", "text": "Председателят на АБВ Румен Петков стана първият чужденец, посетил изложбата “Паметта на поколенията: Великата отечествена война в изобразителното изкуство”, открита от президента на Русия Владимир Путин и разположена в Централната изложбена зала “Манеж” в Москва. Експозицията е посветена на годишнината от победата във Втората световна война. На изложбата Петков бе придружен от Владислав Кононов, директор на музейния отдел на Министерството на културата на Руската федерация. Двамата обсъдиха предстоящото честване на 800-годишнината от рождението на св. Княз Александър Невски и Кононов пое ангажимент през ноември догодина да бъде представена тематична експозиция в същата изложбена зала в Москва. Покана ще бъде отправена към Румен Петков и Българския патриарх Неофит. От Москва Петков коментира и случая, при който на обвинения в шпионаж председател на Национално движение “Русофили” Николай Малинов му е било разрешено от българския съд да пътува в чужбина. В понеделник в Кремъл той получи орден “Дружба” от руския президент Владимир Путин по повод Деня на народите. “В случая съдиите, които са му разрешили да пътува, трябва да бъдат изхвърлени от съдебната система на часа, защото Малинов е обвинен в шпионаж. За да го пуснат да отиде в бърлогата на врага в кавички, разбира се, значи категорично нямат място в правораздавателна система на ЕС, каквото е българската”, посочи Петков.", "date": "2019.11.05", "title": " Румен Петков на уникална изложба в Москва"}
{"url": "https://trud.bg/%d1%80%d0%b0%d1%81%d1%82%d0%b5-%d0%b8%d0%bd%d1%82%d0%b5%d1%80%d0%b5%d1%81%d1%8a%d1%82-%d0%ba%d1%8a%d0%bc-%d0%bd%d0%be%d0%b2%d0%b8%d1%82%d0%b5-%d0%ba%d1%8a%d1%89%d0%b8/", "text": "Най-много жилища излязоха на пазара във Варна Построиха 632 сгради за едно тримесечие Нараства интересът към новите къщи. Явно все повече хора с финансови възможности искат да имат самостоятелен дом с градина вместо апартамент и много съседи. През второто тримесечие на годината в експлоатация са въведени 480 къщи, което с 14%, или точно с 60 къщи повече спрямо същия период на миналата година, сочат данните на НСИ. Общо за първите две тримесечия завършените къщи са 949, като се увеличават с 9% на годишна база. Общият брой на въведените в експлоатация жилищни сгради през второто тримесечие на годината е 632, а новопостроените жилища в тях са 2250, сочат данните на НСИ. Най-голям е делът на новопостроените къщи (75,9%), следвани от жилищните кооперации (14,9%). Новите сгради са с 60 повече спрямо второто тримесечие на миналата година, но жилищата в тях намаляват с 34. Освен при къщите, ръст има и при въведените в експлоатация жилищни блокове и кооперации, които се увеличават до 94 броя, спрямо 89 година по-рано. Намаление обаче има при вилите като през тримесечието са довършени само 30. Най-много жилищни сгради през второто тримесечие на годината са въведени в експлоатация в областите Варна – 101 сгради с 569 жилища, Пловдив – 63 сгради с 211 жилища в тях, и Бургас – 56 сгради с 369 жилища. От въведените в експлоатация новопостроени жилищни със стоманобетонна конструкция са 77,4%, с тухлена – 19,3%, с панелна – 0,8%, а с друга – 2,5%. Най-висок е делът на новопостроените жилища с две стаи (35,8%), следват тези с три стаи (34%), а най-нисък е делът на жилищата с шест и повече стаи – 3,1%, сочат данните на НСИ. Общата полезна площ на всички новопостроени жилища през второто тримесечие е 201,7 хил. кв.м, или с 2,5% по-малко в сравнение със същото тримесечие на миналата година, но жилищната площ се увеличава с 14,3% до 144,8 хил. кв. метра. Средната полезна площ на едно новопостроено жилище намалява от 90,6 кв.м през второто тримесечие на 2018 г. на 89,6 кв.м за същия период на 2019 г. Най-голяма средна полезна площ на едно ново жилище е регистрирана в областите Видин – 225,5 кв.м, и Силистра – 192,8 кв.м, а най-малка – в областите Благоевград – 56,2 кв.м, и Велико Търново – 64,3 кв. метра.   Насочват пари към студентски жилища Обектите за здравни грижи стават популярни Промяна на фокуса на инвеститорите от офиси и търговски площи към индустриални имоти и специализирани активи прогнозират в доклад на консултантска компания на пазара на имоти. До 2023 г. индустриалните активи може да съставляват до 20% от портфейлите на инвеститорите, а специализираните сектори, в които влизат студентски жилища, пространства за съжителство и обекти за здравни грижи, може да имат дял до 50%.  „Има силни основания за инвестиране в недвижими имоти като клас активи, особено в настоящата среда на забавен растеж в дългосрочен план, в която те могат да осигурят микс от относителна стабилност и приходи в сравнение с акциите и облигациите“, казва Андрю Сим, ръководител на отдел „Глобални капиталови пазари“ в консултантската компания. Несигурността относно възвръщаемостта насърчават инвеститорите да се насочват към различни видове имоти, включително специализирани сектори като домове за възрастни хора, обекти за здравни грижи и частни жилища под наем. „Очакваме фондовете за частни капиталови инвестиции да се насочат към центрове за данни и специфични подсектори на индустриалните имоти като студени складове за съхранение“, допълва Андрю Сим. Докладът определя десетте най-вероятни източника на трансграничен капитал, като отбелязва, че основните фактори при определянето им са били богатството, финансовата свобода, иновациите, данъчното бреме и безработицата в съответните страни. Тези източници са Германия, Япония, Люксембург, Норвегия, Катар, Сингапур, Швейцария, Тайван, Обединените арабски емирства и САЩ.", "date": "2019.11.05", "title": " Расте интересът към новите къщи\t"}
{"url": "https://trud.bg/%d0%bf%d0%b0%d0%b7%d1%8f%d1%82-10-%d0%b3%d0%be%d0%b4%d0%b8%d0%bd%d0%b8-%d0%bf%d1%80%d0%be%d0%b1%d0%b8%d1%82%d0%b5-%d0%be%d1%82-%d1%82%d0%be%d0%ba%d0%b8%d0%be-2020/", "text": "Още по-сериозни мерки за борба с допинга ще вземат спортните организации за олимпийските игри в Токио догодина. МОК ще предостави 5 милиона долара на спортните федерации, за да съхраняват в продължение на 10 години пробите. Самите тестове също ще бъдат усъвършенствани – ще се взимат кръвни съсиреци, които са по-лесни за транспортиране и съхранение. Материалът ще бъде изследван и за генетични изменения.  „Спортът е изправен пред пропаст и само още една крачка напред ще ни прати в нея“, смята Витолд Банка, който ще поеме президентския пост на Световната антидопингова агенция (ВАДА). Според него това може да се поправи с драстично увеличаване на бюджета на агенцията, който сега е „неприлично малките“ 40 милиона долара.", "date": "2019.11.05", "title": " Пазят 10 години пробите от Токио 2020"}
{"url": "https://trud.bg/%d0%b5%d0%b2%d1%80%d0%be%d1%81%d1%8a%d1%8e%d0%b7%d1%8a%d1%82-%d0%bd%d0%b0%d0%ba%d0%b0%d0%b7%d0%b0-%d0%bf%d0%be%d0%bb%d1%88%d0%b0-%d0%b7%d0%b0-%d1%81%d1%8a%d0%b4%d0%b8%d0%b8%d1%82%d0%b5/", "text": "Ранното пенсиониране противоречи на нормите Варшава иска незабавно оттегляне на жалбата на ЕК Опитите на правителството на Полша да прокара законодателни промени, насочени към промяна на възрастта за пенсиониране на съдиите и други магистрати в страната, е в нарушение на законодателството на ЕС, предаде АФП. С това решение излезе базираният в Люксембург Съд на ЕС, като така засили противопоставянето между Брюксел и консервативното правителство във Варшава, коментира агенцията. Правилата, които Полша се опита да въведе преди две години, предвиждаха по-ниска възраст за пенсиониране и различна ставка за трудов стаж за мъже и жени и са “против законодателството на ЕС”, посочи съдът в Люксембург. Предвидените мерки даваха и правомощия на правосъдния министър по собствено усмотрение да решава дали да удължи мандата на даден съдия. В доводите си навремето Варшава се обоснова, че промените са суверенно решение, “което не нарушава независимостта на съдиите” в полската правосъдна система. Полша веднага реагира на съдебното решение с довода, че то не се отнася към настоящата ситуация. “Това решение се отнася до предишна ситуация, която не е актуална”, обяви в декларация полското МВнР. Позицията подчертава, че реформата е променена и изравнява възрастта за пенсиониране на мъже и жени, а удължаването на мандатите вече зависи от националния магистратски съвет. “Европейската комисия трябва да оттегли жалбата си след влизането в сила на поправката”, посочва още полското МВнР.", "date": "2019.11.05", "title": " Евросъюзът наказа Полша за съдиите"}
{"url": "https://trud.bg/%d1%80%d1%83%d0%bc%d1%8a%d0%bd%d0%b8%d1%8f-%d1%89%d0%b5-%d0%bd%d0%be%d0%bc%d0%b8%d0%bd%d0%b8%d1%80%d0%b0-%d0%b5%d0%b2%d1%80%d0%be%d0%b4%d0%b5%d0%bf%d1%83%d1%82%d0%b0%d1%82-%d0%b7%d0%b0-%d0%ba%d0%be/", "text": "Новото румънско центристко правителство на Лудовик Орбан ще предложи европейския депутат Зигфрид Муресан за свой еврокомисар в новия състав на ЕК, предава Ройтерс, като се позовава на информация от член на управляващата в Букурещ Национал-либерална партия (НЛП). „Писмо до Брюксел ще бъде изпратено по-късно днес или рано в сряда“, заяви високопоставен представител на партията, запознат с процеса. Друг източник разкри пред агенцията: „Договорено е Муресан да бъде предложението на Румъния“. Вчера парламентът на Румъния гласува вот на доверие на правителството на Людовик Орбан. В изявление за медиите след гласуването новият министър-председател на страната заяви, че ще проведе консултации с президента Клаус Йоханис относно номинацията на Букурещ за еврокомисар. Орбан подчерта, че ще информира Брюксел колкото е възможно по-скоро за избора на Румъния, без обаче да разкрива кои са потенциалните кандидати за поста. До този момент новоизбраният председател на ЕК Урсула фон дер Лайен отхвърли четирима от кандидатите, предложени от Букурещ за следващия състав на органа. Муресан за втори мандат е в Европейския парламент, като е член на Европейската народна пария (ЕНП). През 2015 г. е назначен от Жозеф Дол за говорител на партията. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.11.05", "title": " Румъния ще номинира евродепутат за комисар в ЕК"}
{"url": "https://trud.bg/%d1%87%d0%b5%d1%82%d0%b8%d1%80%d0%b8%d0%bc%d0%b0-%d0%bd%d0%b0%d0%b1%d0%b8%d0%bb%d0%b8-%d1%88%d0%be%d1%84%d1%8c%d0%be%d1%80-%d1%81-%d1%87%d0%b8%d1%8f%d1%82%d0%be-%d0%ba%d0%be%d0%bb%d0%b0-%d0%bd%d0%b0/", "text": "Побой и силово измъкване на пари са станали на пътя Шумен – Търговище, след лек инцидент, причинен при изпреварване. За това съобщил потърпевшият 40-годишен мъж от Шумен, който отнесъл юмруци от четирима мъже от варненски микробус. Нападението е станало към 7,30 часа в понеделник в района на местността Фисека на търговищка територия. Водачът от Шумен, който карал „Фолксваген Поло“, предприел изпреварване на микробус. Неговият шофьор обаче, без да погледне, също тръгнал да изпреварва и така двете превозни средства се ожулили. Бусът се върнал веднага обратно в лентата си, а мъжът от Шумен продължил. След малко спрял встрани от пътя да види какви са щетите. Тогава го застигнал бусът и от него слезли четирима мъже, които му нанесли побой и му прибрали наличните 70 лв., за да платял щетите. Човекът се оплакал в полицията в Търговище, като посочил само цвета и варненската регистрация на колата, на която не видял номера. Въпреки оскъдните данни, полицията в Търговище успяла да установи превозното средства и мъжете, които са били в него. Бусът „Мерцедес Спринтер“ е управляван от 24-годишен мъж от град Провадия. Той превозвал съграждани, които били в строителна бригада. Четиримата мъже, които са нападнали шофьора и са му взели парите, са на възраст: 43, 29, 28 и 19 години. Те са задържани в полицията в Търговище. От там уточняват, че на водача от Шумен не е нанесена сериозна телесна повреда.", "date": "2019.11.05", "title": " Четирима набили шофьор, с чиято кола надрали микробуса си при изпреварване"}
{"url": "https://trud.bg/%d0%b1%d0%be%d1%80%d0%b8%d1%81%d0%be%d0%b2-%d0%b8-%d0%b5%d0%b2%d1%80%d0%be%d0%bf%d0%b5%d0%b9%d1%81%d0%ba%d0%b8-%d0%bb%d0%b8%d0%b4%d0%b5%d1%80%d0%b8-%d0%bf%d1%80%d0%b8%d0%b5%d1%85%d0%b0-%d0%b4%d0%b5/", "text": "Кохезионната политика представлява ключов инструмент за инвестиции на ЕС. Тя подпомага реалното сближаване на регионите и държавите членки в Общността, както и функционирането на вътрешния пазар, увеличаването на растежа, конкурентоспособността, създава заетост, улеснява преминаването към нисковъглеродна икономика. Това записаха в декларация българският премиер Бойко Борисов и още 16 лидери на държавите от групата „Приятели на кохезията“, чиято Среща на високо равнище се проведе днес в Прага, съобщиха от правителствената информационна служба. В документа се изтъква, че Кохезионната политика трябва да продължи да се базира на целите, както са посочени в Договора за функционирането на ЕС, като в същото време тя е важно средство за справяне с новите предизвикателства – включително климатичните промени, индустриалната трансформация и демографските въпроси. Поради това е от жизнено важно значение да се запази нивото на финансиране на Кохезионната политика до размерите от Многогодишната финансова рамка (МФР) 2014-2020 г. в реално изражение, се акцентира в Декларацията от Прага. Според лидерите на 17-те държави от ЕС, които я подписаха, значителните съкращения в бюджета, включени в предложението за МФР 2021-2027 г., крият риск да се попречи на изпълнението на важните за ЕС цели. В този контекст се подчертава, че гъвкавостта във фазите на програмиране и прилагане е предпоставка за гарантиране на гладкото, ефективно и ефикасно протичане на Кохезионната политика. В документа се посочва също, че трябва да се осигуряват едновременно благоприятна среда за бенефициентите и адекватна степен на гъвкавост, за да могат регионите и държавите членки да изпълнят своите приоритети. Така те ще могат и да отговорят на нуждите си от инвестиции като се отчитат различните им икономически условия. Този подход трябва да бъде отразен в прилагането на целите на Европейския семестър в рамките на Кохезионната политика, се изтъква в Декларацията. „Призоваваме всички лидери и институции на ЕС да се стремят към приключване на преговорите и към постигане на съгласие по един честен и балансиран компромис по МФР за периода 2021-2027 г.“, се заключава в Декларацията от Прага. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.11.05", "title": " Борисов и европейски лидери приеха декларация в Прага в подкрепа на Кохезионната политика"}
{"url": "https://trud.bg/%d0%b5%d0%b2%d0%b0%d0%ba%d1%83%d0%b8%d1%80%d0%b0%d1%85%d0%b0-%d0%b0%d0%bd%d0%b4%d0%b6%d0%b5%d0%bb%d0%b8%d0%bd%d0%b0-%d0%b4%d0%b6%d0%be%d0%bb%d0%b8-%d0%b8-%d1%80%d0%b8%d1%87%d0%b0%d1%80%d0%b4-%d0%bc/", "text": "Анджелина Джоли и Ричард Мадън, както и целият екип на „Вечните“ (премиера 2020) бяха евакуирани от снимачната площадка, заради неексплодирала бомба. Поредният филм на Marvel се снима на Канарските острови, където е и открита бомбата, за която по непотвърдена информация се предполага, че е от Втората световна война. След като на площадката пристигат експерти и бомбата е обезвредена, всички актьори се връщат и продължават работа по лентата.", "date": "2019.11.05", "title": " Евакуираха Анджелина Джоли и Ричард Мадън"}
{"url": "https://trud.bg/%d1%81%d0%b4%d1%81-%d0%bf%d0%be%d0%b4%d0%ba%d1%80%d0%b5%d0%bf%d0%b0%d1%82%d0%b0-%d0%bd%d0%b8-%d0%b1%d0%b5%d1%88%d0%b5-%d1%80%d0%b5%d1%88%d0%b0%d0%b2%d0%b0%d1%89%d0%b0-%d0%b2-%d0%bc%d0%bd%d0%be%d0%b3/", "text": "Резултатът, който постигнахме на изборите е много добър. Подкрепата, която СДС даде беше решаваща в много общини, включително и в София. Това заяви на брифинг председателят на партията Румен Христов. „Сблъсъкът на изборите беше ляво-дясно и ние нямахме никакво колебание да подкрепим ГЕРБ, защото ние сме членове на ЕНП, членове на едно политическо семейство и е логично да бъдем заедно. Втората ни причина да подкрепим ГЕРБ е, че за нас БСП не е алтернатива нито в София, нито в България. БСП остана една непроменена комунистическа формация, която не заслужава да управлява България“, каза Христов. От СДС отчетоха като добро представянето си на местните избори: 193 общински съветници, 150 000 гласа в национален мащаб, 4 областни града, където печелят кандидати от коалиции с водеща партия СДС или като част от десни коалиции, значителен брой кметове на населени места", "date": "2019.11.05", "title": " СДС: Подкрепата ни беше решаваща в много общини, включително в София"}
{"url": "https://trud.bg/%d1%80%d1%83%d1%81%d0%b8%d1%8f-%d0%b8-%d1%83%d0%ba%d1%80%d0%b0%d0%b9%d0%bd%d0%b0-%d0%bd%d1%8f%d0%bc%d0%b0-%d0%b4%d0%b0-%d1%81%d0%b5-%d0%b4%d0%be%d0%b3%d0%be%d0%b2%d0%be%d1%80%d1%8f%d1%82-%d0%b7%d0%b0/", "text": "Договорка между Русия и Украйна за транзита на газ е невъзможна, преди да бъдат оттеглени съдебните претенции на Киев към „Газпром“, заяви пред журналисти говорителят на Кремъл Дмитрий Песков. „Продължаването на арбитража и внасянето на каквито и да е претенции в съда прави фактически невъзможно постигането на каквито и да е договорки“, отбеляза той. Песков напомни, че по тази тема вече се е изказвал и руският лидер: „Откакто президентът Путин изложи своето отношение по този въпрос на пресконференция в Будапеща, нищо не се е променило. Позицията на Путин вече бе изказана и е добре известна“. Руският държавен глава заяви на 30 октомври в Будапеща, че Москва и Киев трябва да оттеглят взаимните си претенции по газовия спор и тогава „Газпром“ е готов да доставя газ на украинската страна по значително по-ниски цени, отколкото тя плаща сега по „измисления“ реверс. „Нафтогаз Украйна“ в новото си дело срещу „Газпром“, изпратено до Стокхолмския арбитраж миналата седмица, иска от руската държавна компания да преразгледа тарифата за транзит на газ, както и да изплати различни видове компенсации за общо 12,248 милиарда долара. Киев заведе ново дело на фона на преговорите за удължаване на договор за транзита на руски газ през Украйна, който изтича тази година. Засега страните не са постигнали споразумение. И Москва, и Киев очакват да подпишат нов договор преди края на годината, за да не се повтори ситуацията от зимата на 2008-2009 г., която бе белязана от най-сериозните прекъсвания в доставките на газ за Европа в историята. Следващият кръг от тристранните консултации между Русия, ЕС и Украйна относно транзита на газ към Европа е планиран за ноември.", "date": "2019.11.05", "title": " Русия и Украйна няма да се договорят за газ, докато Киев не оттегли претенциите си"}
{"url": "https://trud.bg/%d0%be%d1%89%d0%b5-%d0%b5%d0%b4%d0%b8%d0%bd-%d0%b0%d1%80%d0%b5%d1%81%d1%82%d1%83%d0%b2%d0%b0%d0%bd-%d0%b7%d0%b0%d1%80%d0%b0%d0%b4%d0%b8-%d0%ba%d0%b0%d0%bc%d0%b8%d0%be%d0%bd%d0%b0-%d0%ba%d0%be%d0%b2/", "text": "Още един арест беше извършен във Виетнам заради смъртта на мигранти, открити в хладилен камион в Англия, предадва Асошиейтед прес, цитирана от БТВ. Досега виетнамските власти са арестували общо 11 души, на които може да бъдат повдигнати обвинения за организиране на мрежа за трафик на хора. Един от арестуваните, който е живеел в Русия, организирал пътуването на хората от Виетнам до Русия, а после незаконното им прекарване до Германия, преди да стигнат до трета страна. Във Великобритания беше арестуван шофьорът на камиона, който е от Северна Ирландия. Срещу него са повдигнати обвинения за непредумишлено убийство и участие в заговор за трафик на хора. Втори мъж е задържан в Ирландия и очаква екстрадиция. Той бе обвинен за непредумишлено убийство, трафик на хора и нарушения на имиграционното законодателство. Британската полиция все още работи по идентификацията на жертвите – 31 мъже и 8 жени – с помощта на Виетнам, където семейства съобщиха за изчезнали техни близки. ДНК проби за идентификация на жертвите са били предоставени от 21 семейства от провинция Нге Ан и от 10 семейства от провинция Ха Тин. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.11.05", "title": " Още един арестуван заради камиона-ковчег в Есекс"}
{"url": "https://trud.bg/%d0%b0%d1%81%d0%be%d1%86%d0%b8%d0%b0%d1%86%d0%b8%d1%8f%d1%82%d0%b0-%d0%bd%d0%b0-%d0%bf%d1%80%d0%be%d0%ba%d1%83%d1%80%d0%be%d1%80%d0%b8%d1%82%d0%b5-%d0%b2-%d0%b1%d1%8a%d0%bb%d0%b3%d0%b0%d1%80%d0%b8/", "text": "Асоциацията на прокурорите в България излезе с   относно изслушването и избора на Иван Гешев за новия обвинител номер едно в страната. В позицията им се казва, че „считаме, че проведената от Висшия съдебен съвет процедура по избор на Главен прокурор е законосъобразна, публична и прозрачна. От съществена важност е фактът, че кандидатурата на г-н Иван Гешев получи единодушната подкрепа на цялата Прокурорска колегия, категоричния положителен вот на огромното мнозинство от членовете на Пленума на Висшия съдебен съвет на Република България и одобрението на стотици редови прокурори, следователи и служители от различните органи и нива в Прокуратурата.“. От Асоциацията на прокурорите добавят, че хода на изслушването изслушване Гешев е отговорил на всички поставени въпроси, като е проявил професионализъм, достойнство, откритост, отговорност и воля за възходящо развитие на Прокуратурата на Република България“. Той също така е изразил „категорично намерение да служи в името на обществения интерес и справедливостта и се ангажира с постигане на реални резултати в борбата с престъпността“. Ето пълният текст на становището:  Управителният съвет на Асоциацията на прокурорите в България, като участник в проведените от Президента на Република България обсъждания на критериите и очакванията към кандидатите за нов главен прокурор, проследи с повишено внимание кампанията против кандидатурата на единствения номиниран за длъжността – г-н Иван Гешев. Със загриженост констатирахме, че тази кампания пряко беше насочена към накърняване на доброто име на г-н Гешев и по този начин излезе извън рамките на конституционно признатото право на свободно изразяване на мнение. Възразяваме срещу опитите на някои среди да изместят дебата за качествата на кандидата за главен прокурор на Република България от професионалните и законови критерии в посока на недостойна компроматна кампания, политическо опошляване и инспириран уличен натиск. Считаме, че проведената от Висшия съдебен съвет процедура по избор на Главен прокурор е законосъобразна, публична и прозрачна. От съществена важност е фактът, че кандидатурата на г-н Иван Гешев получи единодушната подкрепа на цялата Прокурорска колегия, категоричния положителен вот на огромното мнозинство от членовете на Пленума на Висшия съдебен съвет на Република България и одобрението на стотици редови прокурори, следователи и служители от различните органи и нива в Прокуратурата. В хода на проведеното пред очите на цялото общество многочасово публично изслушване г-н Иван Гешев отговори на всички поставени въпроси, като прояви професионализъм, достойнство, откритост, отговорност и воля за възходящо развитие на Прокуратурата на Република България, изрази категорично намерение да служи в името на обществения интерес и справедливостта и се ангажира с постигане на реални резултати в борбата с престъпността. Кандидатът за главен прокурор демонстрира принципност, ясна визия, кураж, умение да се устоява на натиск и готовност за диалог, провеждан в рамките на закона и добрите нрави. Напълно споделяме изразеното от г-н Гешев „верую“, че не може да сгрешиш, щом като говориш истината и спазваш закона. Вярваме, че е дошъл моментът Главният прокурор на Република България да бъде професионален прокурор, който със своя авторитет, морал и качества успешно и отговорно да изпълнява вменените му от Конституцията и законите задължения. Считаме, че заемането на тази позиция от г-н Иван Стоименов Гешев ще бъде от полза и в името на гражданите и цялото българско общество, поради което изказваме нашата категорична и убедена подкрепа за неговата кандидатура. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.11.05", "title": " Асоциацията на прокурорите в България подкрепи Иван Гешев"}
{"url": "https://trud.bg/%d1%81%d1%8a%d0%b4%d1%8f%d1%82-%d0%b1%d0%b8%d0%b2%d1%88-%d0%b2%d0%b8%d0%b4%d0%b8%d0%bd%d1%81%d0%ba%d0%b8-%d0%ba%d0%bc%d0%b5%d1%82-%d0%b7%d0%b0-%d0%bd%d0%b0%d0%b4-%d0%bf%d0%be%d0%bb%d0%be%d0%b2%d0%b8/", "text": "Състав на Специализирания наказателен съд заседава по дело срещу Румен Видов, който бе кмет на община Видин в периода между 2007 и 2011 година, съобщи БНР. Обвинението е за присвояване на чужди пари в особено големи размери – 525 770 лева, чрез платежни нареждания за безкасови плащания от банкови сметки на общината към банкови сметки на футболен клуб „Бдин“. По делото са призовани 12 свидетели и 2 вещи лица. До края на годината е насрочено още едно съдено заседание. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.11.05", "title": " Съдят бивш видински кмет за над половин милион"}
{"url": "https://trud.bg/%d1%80%d1%83%d1%81%d0%ba%d0%b8%d1%82%d0%b5-%d0%b2%d0%b8%d1%82%d1%8f%d0%b7%d0%b8-%d1%8f%d1%85%d0%b2%d0%b0%d1%82-%d1%81%d1%83-35/", "text": "Пилотажната група „Руските витязи“ ще получат четири нови свръхманеврени изтребителя Су-35С в началото на ноември, съобщиха пред журналистите от компанията-производител „Сухой“. „По време на съществуването си, „Руските витязи“ са летяли на Су-27 и Су-30. Дойде време и за нашите Су-35“, заявиха от компанията предава ТАСС. Основната разлика на машините на пилотажната група от строевите изтребители е фирмена разцветка в цветовете на знамето на Русия. Су-35С (Flanker-E+, по класификацията на НАТО) е силно модернизиран свръхманеврен многоцелеви изтребител от поколение 4++, създаден с технологии от пето поколение, отбелязва руската агенция. Отличителни характеристики на Су-35С са новата система за авионика на базата на цифрова информационно-управляваща система, нов радар с пасивна фазирана решетка, двигатели с плазмена система за запалване с повишена мощност и управляем вектор на тягата.", "date": "2019.11.05", "title": " „Руските витязи“ яхват Су-35"}
{"url": "https://trud.bg/%d0%b0%d0%bf%d0%b5%d0%bb%d0%b0%d1%82%d0%b8%d0%b2%d0%bd%d0%b8%d1%8f%d1%82-%d1%81%d1%8a%d0%b4-%d0%b2-%d0%bf%d0%bb%d0%be%d0%b2%d0%b4%d0%b8%d0%b2-%d1%80%d0%b5%d1%88%d0%b0%d0%b2%d0%b0-%d0%b4%d0%b0%d0%bb/", "text": "Пловдивският апелативен съд ще реши до месец дали да върне за ново разглеждане от друг състав на Окръжния делото срещу д-р Иван Димитров, който на 2 март м. г. уби крадеца Жоро Джевизов-Плъха с незаконен пистолет. На 18 юли т. г. той беше обявен за невинен по обвинението в убийство при превишаване на пределите на неизбежната отбрана и осъден на 2 години условно за незаконното оръжие. Прокуратурата и близките на убития атакуваха присъдата и днес адвокатът на майката и бащата на крадеца Красимир Елдъров поиска процесът да тръгне от начало при друг състав, защото първият бил предубеден. „Първата работа на състава беше да отхвърли гражданските искове на майката и бащата на убития, макар че бяха внесени в срок и не биха затруднили процеса. Още тогава ми стана ясно, че нещата няма да се развият в полза на държавното и частното обвинение“, каза Елдъров. Д-р Иван Димитров беше оправдан с мотива, че той не е имал друг вариант да се защити срещу крадеца, който хвърлил по него първо нож и го ранил в крака, после го замерил и с друг предмет, който не е изрично установен по делото. В този момент лекарят стрелял веднъж във въздуха и 2 пъти по крадеца. Държавното и частното обвинение обаче настояват, че има явно несъответсвие между нападението и защитата. Втората инстанция ще се произнесе в законовия срок.", "date": "2019.11.05", "title": " Апелативният съд в Пловдив решава дали да върне отначало делото срещу лекаря, убил крадец"}
{"url": "https://trud.bg/%d0%be%d1%84%d1%82%d1%82%d0%b5%d0%b3%d0%bb%d1%8f%d0%bd%d0%b5%d1%82%d0%be-%d0%bd%d0%b0-%d1%81%d0%b0%d1%89-%d0%be%d1%82-%d1%81%d0%bf%d0%be%d1%80%d0%b0%d0%b7%d1%83%d0%bc%d0%b5%d0%bd%d0%b8%d0%b5%d1%82/", "text": " от Парижкото споразумение за климата е тежък удар за този пакт за борба с климатичните промени, заяви говорителят на Кремъл Дмитрий Песков, цитиран от Франс прес, след като вчера Вашингтон уведоми официално ООН, че излиза от споразумението. Безусловно това по най-сериозен начин подкопава споразумението, доколкото САЩ са водещи в света от гледна точка на вредните емисии. Разбира се, без най-голямата икономика в света много трудно може да се говори за споразумение за климата, каза Песков, цитиран от ТАСС. Европейският съюз е готов да засили сътрудничеството с останалите страни в Парижкото споразумение въпреки обявеното от американците изтегляне, заяви еврокомисарят по въпросите на климата и енергетиката Мигел Ариас Канете.  „Парижкото споразумение има здрави основи и ще просъществува. ЕС, заедно с партньорите ни, е готов да засили сътрудничеството с всички страни за осъществяването му“, реагира Канете в Туитър след новината за официалното оттегляне на САЩ. Испанецът, който оглавяваше преговорния екип на ЕС във френската столица през декември 2015 г., увери, че Евросъюзът ще продължи да работи със „страните по споразумението и организациите в САЩ, които запазват ангажимента си към амбициозните действия в полза на климата. Под „страни по споразумението“ той разбира американските градове и щати, които са убедени в необходимостта да се води борба срещу глобалното затопляне, отбелязва АФП.  Германия изрази съжаление за решението на американското правителство, но подчерта, че то не е изненадващо, посочва Асошиейтед прес. Министърката на околната среда Свеня Шулце припомни, че САЩ са обявили намерението си да се оттеглят от пакта още преди две години и „за щастие са единствените, които правят това“. Шулце със задоволство отбеляза, че „ефектът на доминото“, от какъвто са се опасявали мнозина след обявеното от Тръмп през 2017 г. намерение за оттегляне, не се е състоял. „Останалият свят остава единен в подкрепа на опазването на климата, каза тя в изявление, изтъквайки, че дори Русия, която е износител на изкопаеми горива, наскоро се е включила в споразумението. Близо 200 страни подписаха през 2015 г. ключовото климатично споразумение за задържане на глобалното затопляне под 2 градуса по Целзий до края на века, като всяка държава набелязва собствени цели за намаляване на емисиите от газове с парников ефект. Уведомявайки ООН, САЩ поставиха началото на процедура, която ще приключи след година. Излизане от споразумението ще стане факт най-рано на 4 ноември 2020 г., ден след президентските избори, на които Доналд Тръмп разчита да бъде преизбран.", "date": "2019.11.05", "title": " Оттеглянето на САЩ от споразумението за климата е тежък удар, смятат от Кремъл"}
{"url": "https://trud.bg/%d0%be%d1%81%d1%82%d0%b0%d0%b2%d0%ba%d0%b0-%d0%b2-%d0%b1%d0%be%d1%82%d0%b5%d0%b2-%d0%b2%d1%80%d0%b0%d1%86%d0%b0-%d1%81%d0%bb%d0%b5%d0%b4-%d0%b8%d0%b7%d0%b4%d1%8a%d0%bd%d0%ba%d0%b0/", "text": "Сашо Ангелов, наставникът на „Ботев“ (Враца), намекна в минутите след равенството 1:1 с „Витоша“ (Бистрица), че ще подаде оставка. Опитният специалист, който вече близо 3 години работи в клуба, остана крайно разочарован от играта на тима.  „Ще има реакция от моя страна до един, два часа – обяви след двубоя от 15-ия кръг Ангелов. – Ще разберете какво имам предвид. Няма какво да обяснявам друго.“ „Ботев“ е 11-ти с 13 точки, а за „тигрите“ това бе първа точка като гост през кампанията и общо четвърта в актива.", "date": "2019.11.05", "title": " Оставка в „Ботев“ (Враца) след издънка у дома"}
{"url": "https://trud.bg/%d0%b2%d0%b5%d0%bb%d0%b8%d0%ba%d0%be-%d1%82%d1%8a%d1%80%d0%bd%d0%be%d0%b2%d0%be-%d1%81%d0%b5-%d0%bf%d1%80%d0%b5%d0%b4%d1%81%d1%82%d0%b0%d0%b2%d1%8f-%d0%bd%d0%b0-%d1%82%d1%83%d1%80%d0%b8%d1%81%d1%82/", "text": "Общинската туристическа агенция „Царевград Търнов“ представя потенциала на Велико Търново като целогодишна туристическа дестинация на 40-то туристическо изложение World Travel Market (WTM) в Лондон. На най-голямата професионална борса в света историческа и духовна столица на България предизвиква интерес сред туроператорите с възможностите за културен туризъм, съобщи Борислав Йорданов, управител на „Царевград Търнов“. „Нашата цел е освен да рекламираме града, да открием потенциални партньори и да сключим договори, които да увеличим туристопотока във Велико Търново“, подчерта Борислав Йорданов. Туристическото експо се провежда от 4 до 6 ноември. Българският национален щанд на изложението от близо 300 кв.м. е под слогана Bulgaria – a Discovery to Share. Освен основните туристически продукти – морски и ски ваканции, акцентът е поставен върху потенциала на страната ни като целогодишна дестинация с разнообразни специализирани услуги – културно-исторически, балнео- и СПА, еко-, селски, гурме туризъм и др. Освен Велико Търново на щанда се представят общините София, Вана, Пловдив, Бургас и Самоков и 19 туристически компании – хотели, ваканционни комплекси и туроператори. Travel Market в Лондон е най-голямото в света изложение за професионална публика в сферата на туристическата индустрия. На форума в английската са над 5000 изложители от цял свят, акредитирани са повече от 3000 медии. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.11.05", "title": " Велико Търново се представя на туристическа борса в Лондон"}
{"url": "https://trud.bg/%d1%86%d0%b5%d0%ba%d0%be-%d0%bc%d0%b8%d0%bd%d0%b5%d0%b2-%d0%b5-%d0%bd%d0%be%d0%b2%d0%b8%d1%8f%d1%82-%d0%b2%d0%b8%d1%86%d0%b5%d0%bf%d1%80%d0%b5%d0%b7%d0%b8%d0%b4%d0%b5%d0%bd%d1%82-%d0%bd%d0%b0-%d0%b1/", "text": "Цеко Минев е новият заместник-председател на Българския олимпийски комитет (БОК), след като бе единодушно одобрен за поста на днешното заседание на Изпълнителното бюро на организацията. Президентът на Българската федерация по ски ще отговаря за ресор зимни спортове. На заседанието бяха приети отчетите за представянето на българските делегации на Вторите Европейски игри Минск 2019 и на Европейския младежки олимпийски фестивал Баку 2019. Членовете на управата бяха информирани за успешно преминалите от 12 до 16 октомври Първи Световни плажни игри на АНОК в Доха, Катар и представянето на българските спортисти в тях, както и за състоялата се непосредствено след игрите генерална асамблея на АНОК. Изпълнителното бюро на БОК прие и поканата на МОК за участието на Българския олимпийски комитет в предстоящите Олимпийски игри Токио 2020. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.11.05", "title": " Цеко Минев е новият вицепрезидент на Българския олимпийски комитет\t"}
{"url": "https://trud.bg/%d0%bf%d1%80%d0%b5%d0%b4%d1%81%d0%b5%d0%b4%d0%b0%d1%82%d0%b5%d0%bb-%d0%bd%d0%b0-cioff-%d0%b8-%d1%80%d0%b5%d0%b3%d0%b8%d0%be%d0%bd%d0%b0%d0%bb%d0%bd%d0%b0%d1%82%d0%b0-%d0%b1%d0%b8%d0%b1%d0%bb%d0%b8/", "text": "Почетен знак „Печат на цар Симеон Велики“ – сребърен, получи Емил Павлов – председател на българската секция на Международния съвет на организаторите на фестивали за фолклор и традиционни изкуства /CIOFF/. Призът му бе връчен от министъра на културата Боил Банов на официалната церемония, на която отличиха изявени дейци на изкуството и културата по повод Деня на народните будители – 1 ноември. Наградата за почетния гражданин на Велико Търново Емил Павлов е за принос в развитието и популяризирането на българската култура и изкуство. С почетен знак „Печат на цар Симеон Велики“ – златен, грамота за принос в развитието и популяризирането на българската култура и изкуство, както и във връзка с отбелязване на кръгла юбилейна годишнина, бе отличена  Народна библиотека „П. Р. Славейков“ във Велико Търново. Награждаването се състоя в галерия „Средец” на Министерството на културата днес, в присъствието на десетки общественици. Над 40 дейци и институции получиха наградата „Златен век”, почетния знак „Печат на цар Симеон Велики“ и грамоти за приноса си към развитието и популяризирането на българската култура. Председателят на Съюза на народните читалища Николай Дойнов благодари специално на министъра на културата за осигурените тази година 2 милиона лева за книги за българските читалища. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.11.05", "title": " Председател на CIOFF и Регионалната библиотека в Търново с Почетен знак „Печат на цар Симеон Велики“\t"}
{"url": "https://trud.bg/%d1%80%d0%b0%d0%b7%d0%ba%d1%80%d0%b8%d1%85%d0%b0-18-%d0%b3%d0%be%d0%b4%d0%b8%d1%88%d0%b5%d0%bd-%d0%bd%d0%b0%d0%bf%d0%b0%d0%b4%d0%bd%d0%b0%d0%bb-%d0%b8-%d0%be%d0%b3%d1%80%d0%b0%d0%b1%d0%b8%d0%bb/", "text": "18-годишен младеж е задържан за побой и грабеж в Кубрат, Разградско. Момчето е нападнало непознат велосипедист към 23 часа в събота. 33-годишния мъж се прибирал с колелото си, когато бил ударен изневиделица от младеж. Нападателят го засипал с юмруци, грабнал телефона и наличните 10 лв. у мъжа. Пострадалият успял да стигне до полицията чак следобед в неделя, за да съобщи какво му се е случило. Било уточнено, че телефонът струвал 400 лв. Ден по-късно полицията разкрила извършителя на нападението. Младежът бил криминално проявен, а през 2017 г. бил уличен в авторството на друг грабеж.", "date": "2019.11.05", "title": " Разкриха 18-годишен, нападнал и ограбил велосипедист"}
{"url": "https://trud.bg/%d0%b3%d0%bb%d0%b0%d0%b2%d0%bd%d0%b8%d1%8f%d1%82-%d0%b0%d1%80%d1%85%d0%b8%d1%82%d0%b5%d0%ba%d1%82-%d0%bd%d0%b0-%d1%81%d0%be%d1%84%d0%b8%d1%8f-%d0%b8-%d0%b4%d0%b8%d1%80%d0%b5%d0%ba%d1%82%d0%be%d1%80/", "text": "Главният архитект на София арх. Здравко Здравков ще бъде призован като свидетел по делото срещу бившият зам.-кмет на столицата Евгени Крусев. Той ще бъде призован за заседанието, което е насрочено за 5 декември. Освен него по делото ще бъдат призовани и още свидетели, които бяха допуснати по искане на защитата. Сред тях е и изпълнителният директор на столичния “Метрополитен” Стоян Братоев, съобщи  . Адвокатът на Крусев – Менко Менков посочи, че те не са били разпитани в досъдебното производство. „Ние искахме да бъдат разпитани, но прокуратурата тогава отказа да бъдат разпитани всички тези участници в общинския експертен съвет по устройство на територията, които са 29 души, – всички най-добри специалисти, – и които са извършили становището по промяна на проекта по съответния законен ред, и който е променен от главният архитект”, обясни защитникът. Адвокатът посочи, че искането му да бъдат разпитани около 12 свидетели, е било допуснато от съда. Здравков и Братоев са членове на експертния съвет и са поискани да бъдат разпитани като такива. По делото днес също бяха разпитвани свидетели, сред които и инж. Асен Тасев, – който е председател на съвета на директорите на “Столичен Електротранспорт”. „Мисля, че този релсов път е най-добрият, който е правен на територията на София за последните 30 години след ремонта”, каза той пред репортери.", "date": "2019.11.05", "title": " Главният архитект на София и директорът на метрото – свидетели по делото срещу Евгени Крусев"}
{"url": "https://trud.bg/%d0%b2%d1%8a%d0%bd%d1%88%d0%bd%d0%b8%d1%82%d0%b5-%d0%bc%d0%b8%d0%bd%d0%b8%d1%81%d1%82%d1%80%d0%b8-%d0%bd%d0%b0-%d0%b1%d1%8a%d0%bb%d0%b3%d0%b0%d1%80%d0%b8%d1%8f-%d0%b8-%d1%87%d0%b5%d1%85%d0%b8%d1%8f/", "text": "За последните 10 години стокообменът между България и Чехия е нараснал тройно. Това отчетоха на пресконференция външните министри на двете страни Екатерина Захариева и Томаш Петричек, предава БГНЕС. За 2018 година стокообменът възлиза на 1,380 млрд.евро. Само за шестмесечието на тази година ръстът е с 15%. Има обаче редица икономически области бизнесът на двете страни да се развива, отчете Захариева. Според нея потенциален нов пазар за развитие е африканският, където българските и чешките фирми може съвместно да работят. От своя страна чешкият министър заяви, че през следващата година по повод юбилей от установяване на двустранните дипломатически отношения ще дойде в България чешкият президент Милош Земан. Двамата министри са обсъдили наболелите външно-политически проблеми като Брекзит, мигрантския поток и отказа на ЕС да даде дата за членство на РС Македония и Албания. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.11.05", "title": " Външните министри на България и Чехия отчетоха тройно нарастване на стокообмена между двете страни"}
{"url": "https://trud.bg/%d0%bb%d0%b8%d0%bb%d1%8f%d0%bd%d0%b0-%d0%bf%d0%b0%d0%b2%d0%bb%d0%be%d0%b2%d0%b0-%d0%b2%d1%81%d1%82%d1%8a%d0%bf%d0%b8-%d0%b2-%d0%b4%d0%bb%d1%8a%d0%b6%d0%bd%d0%be%d1%81%d1%82-%d0%ba%d0%b0%d1%82%d0%be/", "text": "Лиляна Павлова встъпи в длъжност като вицепрезидент и член на Управителния комитет на Европейската инвестиционна банка (ЕИБ). Тя е първият вицепрезидент на Банката от България, като мандатът за длъжността е три години. Съгласно Устава на ЕИБ, представителството на държавите-членки в управителните органи на Банката се осигурява чрез разпределение в избирателни групи. В избирателната група, в която е България, са включени още Хърватия, Кипър, Чехия, Унгария, Малта, Полша, Словакия и Словения. Ротацията на съответните постове в Съвета на директорите, Управляващия комитет и Одитния комитет на Банката са уредени с Временно споразумение, подписано от министрите на финансите на страните в групата, в качеството им на членовете на Съвета на гуверньорите на Банката. Управителният комитет на Европейската инвестиционна банка е колегиален постоянно действащ изпълнителен орган на банката, състоящ се от председател (президент) и осем заместник-председатели (вицепрезиденти), назначавани от Съвета на гуверньорите по предложение на Съвета на директорите. Богатият опит на Лиляна Павлова на висши ръководни позиции в няколко правителства и като финансов експерт, с  дълга кариера в управлението на проекти и в сътрудничеството с международни институции, е сред аргументите на българското правителство за номинирането й за вицепрезидент на ЕИБ. Била е депутат, министър на регионалното развитие и благоустройството и министър за българското председателство на Съвета на Европейския съюз.", "date": "2019.11.05", "title": " Лиляна Павлова встъпи в длъжност като вицепрезидент на ЕИБ"}
{"url": "https://trud.bg/%d0%bb%d0%b8%d0%b4%d0%b5%d1%80%d0%b8%d1%82%d0%b5-%d0%bd%d0%b0-%d0%b3%d0%b5%d1%80%d0%b1-%d0%b2-%d1%80%d1%83%d1%81%d0%b5-%d0%b8-%d0%b2%d0%b5%d1%82%d0%be%d0%b2%d0%be-%d0%bf%d0%be%d0%b4%d0%b0%d0%b4%d0%be/", "text": "Общинските председатели на ГЕРБ в Русе и във Ветово Росен Даскалов и Андриан Райков са подали оставки. Росен Даскалов потвърди информацията за подадената от него оставка, съобщи  . По думите му, оставката е “по морални съображения”. Оставам редови член на партията, очаквам на заседанието си утре Изпълнителната комисия на ГЕРБ да се произнесе по оставките на двамата, каза Росен Даскалов. Даскалов беше назначен от премиера Борисов за общински лидер на партия ГЕРБ в Русе в началото на август.", "date": "2019.11.05", "title": " Лидерите на ГЕРБ в Русе и Ветово подадоха оставки"}
{"url": "https://trud.bg/%d0%ba%d0%bb%d0%b8%d0%bc%d0%b0%d1%82%d0%b8%d1%87%d0%bd%d0%b8%d1%82%d0%b5-%d0%bf%d1%80%d0%be%d0%bc%d0%b5%d0%bd%d0%b8-%d0%b2%d0%bb%d0%be%d1%88%d0%b0%d0%b2%d0%b0%d1%82-%d0%ba%d0%be%d1%80%d0%b0%d0%b1/", "text": "Навигационната обстановка по река Дунав е усложнена, но е нормална за този сезон на годината. Подобна е ситуацията в целия участък на реката включително в Унгария, където вече има въведени ограничения. Засушаването и климатичните промени засягат българо-румънския участък и това оказва влияние върху корабоплаването, съобщиха от Изпълнителна агенция “Проучване и поддържане на река Дунав” (ИАППД). От началото на месеца се наблюдават ниски водни стоежи с ниски водни количества. За първи път от 2003 г. се наблюдават водни количества от порядъка на 1700 куб. м./сек., което оказва влияние върху дълбочините и най-вече върху дълбочините на критичните участъци. В момента данните показват, че нивото при пегел Русе е минус 30, а прогнозите са до края на седмицата то да спадне до минус 40. Водните стоежи в момента са с 1 метър под нивата за ниско корабоплавателно регулационно ниво. В момента двата кораба на ИАППД – „Осъм“ и „Вит“ работят по навигационната обстановка, за да се ограничи фарватера, който е с малка ширина. Към този момент най-критичен е участъкът в района на остров Белене на км 564 – 565, където се наблюдават дълбочини от 2 метра. За да се осигури нормалното преминаване на кораби в този участък, те трябва да имат газене 1.80 м. В участъка се наблюдава не спазване на указаните ограничения от голяма част от корабоплавателите, което води до засядане плавателни съдове и съответно блокиране на фарватера. За справяне с критичните участъци се изпълнява проект за драгажни дейности по удълбочаването на река Дунав. В края на септември приключиха планираните дейностите за 2019 г. като те ще продължат през следващата година, когато метеорологичните условия позволяват тяхното изпълнение.", "date": "2019.11.05", "title": " Климатичните промени влошават корабоплаването по Дунав\t"}
{"url": "https://trud.bg/%d0%bc%d0%b2%d0%bd%d1%80-%d1%81%d1%82%d0%b0%d1%87%d0%ba%d0%b0-%d0%b2-%d0%bb%d1%83%d1%84%d1%82%d1%85%d0%b0%d0%bd%d0%b7%d0%b0-%d1%89%d0%b5-%d0%b7%d0%b0%d1%81%d0%b5%d0%b3%d0%bd%d0%b5/", "text": "Пилотите и стюардесите на авиокомпанията „Луфтханза“ започват ефективна стачка в 01.00 часа на 7 ноември (четвъртък), която ще продължи до 24.00 часа на 8 ноември (петък). Това съобщиха от пресцентъра на Министерството на външните работи. Ще бъдат засегнати всички полети на компанията – национални и международни. Препоръчваме на всички пътуващи да следят сайта на „Луфтханза“ ( ) за актуална информация, както и мобилното приложение „Miles & More“. „Луфтханза“ работи по изготвяне на алтернативен летателен план за полетите на 7 и 8 ноември 2019 г., който ще бъде обявен в сряда. При необходимост от съдействие българските граждани могат да се свържат с дипломатическите ни представителства във Федерална Република Германия на следните телефони: Посолство Берлин: +49 30 201 0922. Дежурен телефон само за спешни случаи и извънредни ситуации в извънработно време: +49 176 122 99 190 Генерално консулство в Мюнхен: +49 89 171 176 14; +49 89 171 176 15. Дежурен телефон в извънработно време: +49 172 888 10 56 Генерално консулство във Франкфурт: +49 69 509 278 13 10; +49 69 509 278 132 АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.11.05", "title": " МВнР: Стачка в „Луфтханза“ ще засегне всички полети на компанията"}
{"url": "https://trud.bg/%d1%81%d1%82%d0%b0%d0%bd%d0%b0-%d1%8f%d1%81%d0%bd%d0%be-%d0%ba%d0%b0%d0%ba%d1%8a%d0%b2-%d0%b5-%d0%bf%d0%be%d0%bb%d1%8a%d1%82-%d0%bd%d0%b0-%d0%b4%d0%b5%d1%82%d0%b5%d1%82%d0%be-%d0%bd%d0%b0-%d0%ba%d1%80/", "text": "Рапърът Криско и приятелката му Цвети най-сетне разкриха какъв е полът на детето им. Младата майка публикува няколко кадри на семейството си от есенната им разходка в парка. Към публикацията в Instagram Цвети добави три емотиконки – на мъж, жена и момиченце, символизиращи Криско, нея и бебето им. Последва и хаштаг #babygirl (прев. момиче), с което брюнетката официално потвърди пола на първата си рожба. Само преди седмица  , с което намекна, че е станала майка на момиче.", "date": "2019.11.05", "title": " Стана ясно какъв е полът на детето на Криско"}
{"url": "https://trud.bg/%d0%be%d1%81%d0%b2%d0%be%d0%b1%d0%be%d0%b4%d0%b8%d1%85%d0%b0-%d1%88%d0%be%d1%84%d1%8c%d0%be%d1%80%d0%b0-%d0%b1%d0%bb%d1%8a%d1%81%d0%bd%d0%b0%d0%bb-4-%d0%bc%d0%b0-%d0%b4%d1%83%d1%88%d0%b8-%d0%bd%d0%b0/", "text": "21-годишният шофьор, , чакащи на автобусна спирка във Варна, днес беше освободен от ареста, предава  . Срещу него няма да бъде искана мярка за неотклонение, защото е правоспособен водач и не е употребил алкохол и наркотици. След като приключи разследването, ще му бъде повдигнато обвинение за причиняване на тежка телесна повреда по непредпазливост. Версиите за катастрофата засега са две – техническа неизправност и заспиване зад волана по време на движение, която е и по-вероятната причина. Продължава да е критично състоянието на едното от блъснатите на спирката момичета. Няма опасност за живота на останалите 3-ма, пострадали в катастрофата.", "date": "2019.11.05", "title": " Освободиха шофьора, блъснал 4-ма души на спирка във Варна"}
{"url": "https://trud.bg/%d0%b5%d0%b2%d1%80%d0%be%d0%b4%d0%b5%d0%bf%d1%83%d1%82%d0%b0%d1%82%d1%8a%d1%82-%d0%b5%d0%bc%d0%b8%d0%bb-%d1%80%d0%b0%d0%b4%d0%b5%d0%b2-%d0%bd%d0%b0%d0%bf%d1%80%d0%b0%d0%b2%d0%b8-%d0%bd%d0%be%d0%b2/", "text": "Евродепутатът от ЕНП/ГЕРБ и посланик на библиотеките в Европейския парламент Емил Радев направи седмо дарение от книги за Регионалната библиотека „Пенчо Славейков” във Варна. Инициативата, която през годините се утвърди като традиция, е жест на подкрепа за обновяването на библиотечния фонд и израз на внимание към екипа на варненската библиотека по повод Деня на народните будители. „1 ноември съвпадна с предизборната кампания и предпочетох да не натоварваме празника с политическо звучене. Днес съм тук, за да засвидетелствам отново своето уважение към труда на съвременните будители, които работят в библиотеките”, коментира Емил Радев и пожела на екипа на РБ „Пенчо Славейков” сградата на библиотеката, която предстои да се реализира, да се превърне в нова емблема на града ни. „Работите с жар и устрем и заслужавате модерна среда, отговаряща на съвременните тенденции и развитието на технологиите”, допълни Радев. „В лицето на Емил Радев библиотеките имат своя най-отговорен посланик в ЕП”, каза народният представител от ПГ на ГЕРБ и дългогодишен директор на варненската библиотека Емилия Милкова. Тя информира, че тази година конкурсът за обновяване на библиотечните фондове, който обяви Министерството на културата, е с увеличено финансиране – 2 млн. лв. „Надяваме се, че в държавния бюджет за следващата година ще бъде заложена същата сума, а защо не и по-висока”, изтъкна Милкова. Екипът на библиотеката запозна евродепутата и народния представител със своята изложба, посветена на Деня на народните будители и на любопитни исторически факти за присъствието на българските писатели в българското училище.  Обсъдена бе идеята за провеждането на нов съвместен конкурс, насочен към младите таланти на Варна, като евродепутатът се ангажира да покани победителите в Брюксел и да се запознаят отблизо с работата на Европейския парламент.", "date": "2019.11.05", "title": " Евродепутатът Емил Радев направи ново дарение на варненската библиотека"}
{"url": "https://trud.bg/%d0%b7%d0%b0%d1%80%d0%b0%d0%b4%d0%b8-%d0%bf%d1%80%d0%be%d0%b1%d0%b8%d0%b2-%d0%bd%d0%b0-%d0%b3%d0%bb%d0%b0%d0%b2%d0%b5%d0%bd-%d1%82%d0%be%d0%bf%d0%bb%d0%be%d0%bf%d1%80%d0%be%d0%b2%d0%be%d0%b4-%d0%b7/", "text": "Поради пробив на главен топлопровод утре, 6 ноември, се налагат изкопни работи на ул. „Дунав“, съобщиха от Столична община. Във връзка с извършване на ремонтните дейности ще бъде затворена отсечката от ул. „Московска“ до ул. „Врабча“. Ще се работи до завършване на обекта. В момента се извършват изкопни работи в централна градска част на ул. „Гурко“ в посока ул. „Раковски“.", "date": "2019.11.05", "title": " Заради пробив на главен топлопровод затварят част от ул. „Дунав“ в София"}
{"url": "https://trud.bg/%d0%b2-%d1%80%d1%83%d0%bc%d1%8a%d0%bd%d1%81%d0%ba%d0%b8-%d0%b3%d1%80%d0%b0%d0%b4-%d0%be%d1%82%d0%ba%d1%80%d0%b8%d1%85%d0%b0-%d0%bf%d1%8a%d1%82-%d0%b7%d0%b0-%d0%bd%d0%b8%d0%ba%d1%8a%d0%b4%d0%b5/", "text": "Хубав, прав асфалт, пешеходна пътека, а след нея… поле. Това представлява чисто нова улица в румънския град Пятра Намц, струваща на данъкоплатеца 100 000 евро. Екстравагантният проект предизвика множество коментари в северната ни съседка и беше сочен за пример за пилеене на пари, информира БТВ. „Евронюз“ нарече 200-метровата отсечка „Път за никъде“. Тя обаче е официално открита, има си даже знак „Стоп“ в другия край… който я свързва с черен път. Именно с появата на маркировките местните хора разбрали, че всъщност не им строят паркинг, а става дума за съвсем истинска пътна артерия. Улицата, която свършва в нищото, обслужва всичко на всичко четири къщи.Пред местния сайт „Ди Си Нюз“ кметът Драгош Читич коментира, че e разполагал със средства единствено за построеното до момента. Той подчертава, че сегашното положение с крайна точка полето е само началото на мащабен проект за развитие на района. Имало много издадени разрешения за строеж и така когато се появяват новите къщи, ще се появи и още асфалт. Евентуално.", "date": "2019.11.05", "title": " В румънски град откриха „път за никъде“ (ВИДЕО)"}
{"url": "https://trud.bg/%d0%ba%d0%be%d0%b1%d1%80%d0%b0%d1%82%d0%b0-%d1%81%d0%b8%d0%b3%d1%83%d1%80%d0%b5%d0%bd-%d0%b2-%d0%b1%d0%be%d1%8f-%d0%b7%d0%b0-%d1%82%d0%b8%d1%82%d0%bb%d0%b0%d1%82%d0%b0/", "text": "Кубрат Пулев не смята, че нещо може да му попречи да получи нов мач за световна титла в тежката категория на профи бокса. Българинът е задължителен претендент на Международната боксова федерация (IBF) и има право да поиска бой с шампиона Анди Руис. Преди това обаче американецът от мексикански произход ще има реванш с Антъни Джошуа. А украинецът Олександър Усик, който се отказа от абсолютната титла в полутежка категория, за да дебютира при най-тежките, може да го измести като следващ съперник на шампиона, тъй като бе избран за претендент на Световната боксова организация (WBO).  „Няма как някой да ми отнеме правото да съм главен претендент за шампионската титла, тъй като си има правила по случая и те трябва да се спазват – заяви Кобрата, който в събота ще се бие с американеца Райдел Букър. – Играл съм с много по-добри боксьори, много по-опитен съм и съм много по-добър от Букър във всичко. Сега съм концентриран само върху този мач, това е единственият ми фокус. Чак след това ще гледам мача на Руис и Джошуа и ще видим какво ще се случи.“  Братът на Кубрат – Тервел, пък ще се бие в петък в Бергиш Гладбах (Германия), а негов съперник е 43-годишният представител на домакините Кай Курзава в главния мач на галата. Германецът е висок 187 см и има 38 победи (23 с нокаут) и 8 загуби, като е в серия от 2 поражения тази година.", "date": "2019.11.05", "title": " Кобрата сигурен в боя за титлата"}
{"url": "https://trud.bg/%d0%b5%d1%80%d0%b4%d0%be%d0%b3%d0%b0%d0%bd-%d1%81%d0%b5%d1%81%d1%82%d1%80%d0%b0%d1%82%d0%b0-%d0%bd%d0%b0-%d0%b1%d0%b0%d0%b3%d0%b4%d0%b0%d0%b4%d0%b8-%d0%b5-%d0%b2-%d0%b1%d0%b5%d0%b6%d0%b0%d0%bd%d1%81/", "text": "Сестрата на убития лидер на терористичната групировка „Ислямска държава“ Абу Бакр ал Багдади се намира в турски миграционен център, съдбата ѝ ще решат съдебните власти, заяви днес турският президент Реджеп Тайип Ердоган, съобщава ТАСС. „Провеждат се юридически процедури. Процесът ще се води в съответствие с нашето законодателство. Нашите служби са осъществили задържането и този човек засега ще бъде държан в миграционен център“, посочи Ердоган. Той не съобщи подробности за това дали съдебният процес срещу 65-годишната Расмия Ауад ще се води в Турция, като отбеляза, че не е достатъчно осведомен за юридическата страна на въпроса. По-рано ръководителят на Дирекцията по комуникации в турското президентство Фахреттин Алтун потвърди   в сирийската провинция Идлиб при операция на турски военни. Агенция Ройтерс съобщи, позовавайки се на представител на турските власти, че Анкара разчита да получи при разпита на жената ценни сведения за вътрешното функциониране на групировката „Ислямска държава“. Багдади бе убит през октомври в Северозападна Сирия близо до турската граница при операция на американските специални части. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.11.05", "title": " Ердоган: Сестрата на Багдади е в бежански лагер, турският съд ще реши съдбата й"}
{"url": "https://trud.bg/%d0%b2%d1%81%d0%b5%d0%ba%d0%b8-%d0%bf%d0%b5%d1%82%d0%b8-%d1%80%d1%83%d1%81%d0%bd%d0%b0%d0%ba-%d0%b8%d1%81%d0%ba%d0%b0-%d0%bd%d0%b0%d1%81%d0%bb%d0%b5%d0%b4%d0%bd%d0%b8%d0%ba%d1%8a%d1%82-%d0%bc%d1%83/", "text": "Всеки пети гражданин на Русия би искал децата или внуците му в бъдеще да работят във външното разузнаване на страната. Това сочат данни, публикувани от националния статистически институт на страната ВЦИОМ, цитиран от руски медии. Запитаните в проучването определят средно с 4,32 от обща оценка 5 качествата на професията на разузнавача, с 4,10 доходите и известния ръст на заплащането в структурите и с 4,02 влиянието на служителите. За руснаците най-популярният шпионски филм остава “Седемнадесет мига от пролетта”, а най-известните разузнавачи са Рихард Зорге (15% популярност), следван от Максим Исаев (Щирлиц – 8%). АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.11.05", "title": " Всеки пети руснак иска наследникът му да е разузнавач"}
{"url": "https://trud.bg/%d0%b5%d0%b2%d1%80%d0%be%d1%81%d1%82%d0%b0%d1%82-%d0%b1%d1%8a%d0%bb%d0%b3%d0%b0%d1%80%d0%b8%d1%8f-%d0%b5-%d1%81%d1%80%d0%b5%d0%b4-%d0%bb%d0%b8%d0%b4%d0%b5%d1%80%d0%b8%d1%82%d0%b5-%d0%bf%d0%be-%d1%80/", "text": "България е на второ място в ЕС по рециклиране на пластмасови опаковачни отпадъци, сочат публикувани днес данни на Евростат. Около 42% от пластмасовите опакови в общността са били рециклирани през 2017 г. В сравнение с 2005 г. тези обеми са се увеличили с 18 на сто. В седем страни членки над половината от тези отпадъци са рециклирани. През 2017 г. най-високо ниво на рециклиране на пластмасови опаковачни материали е регистрирано в Литва (74%), на второ място е България (65%), следвана от Кипър, Словения, Чехия, Словакия и Холандия (50%). На обратната страна на скалата е Малта с 24 на сто за 2016 г., следвана от Естония, Франция и Финландия (по 27%).", "date": "2019.11.05", "title": " Евростат: България е сред лидерите по рециклиране на пластмаса в ЕС"}
{"url": "https://trud.bg/%d1%82%d1%80%d0%b8%d1%81%d1%82%d0%b0%d0%b9%d0%bd%d0%b8%d1%82%d0%b5-%d0%b6%d0%b8%d0%bb%d0%b8%d1%89%d0%b0-%d1%81%d0%b0-%d0%bd%d0%b0%d0%b9-%d1%82%d1%8a%d1%80%d1%81%d0%b5%d0%bd%d0%b8/", "text": "С 7,53% нарасна цената на квадратен метър на апартаментите в София, финансирани с ипотечен кредит Най-активни при ипотеките са хора на 30-40 г. Жилищата с площ над 90 кв. метра са най-търсени в страната в периода от януари до септември 2019 г. Най-голям е интересът към монолитните жилища ново строителство в големите градове. Това показва анализ на “Пощенска банка” за имотния пазар у нас. Според него купувачите имат все по-високи изисквания за качеството на строителството и района, в който се намира имота. В топ три на факторите при покупка на жилище са инфраструктурата, зелените площи и цената на имота. През първите девет месеца на годината има 7,53% ръст спрямо същия период на миналата година в средната цена на квадратен метър на жилищата в София, финансирани с ипотечен кредит. Тази тенденция, както и интересът към покупка на по-големи по размер жилищни имоти, водят до нарастване на средния размер на искания ипотечен кредит, който по данни на финансовата институция се е повишил с 10% спрямо същия период на 2018 г. Според допитване на банката 48% от хората, възнамеряващи да закупят нов дом, посочват жилищния кредит като основно средство за финансиране. Проучването показва още, че най-често жилищно финансиране ползват хора в активна възраст между 30 и 40 години, които са семейни и със среден доход от 900 лв. до 2000 лв. на месец. Извън заниманията със семейството, които се споменават от голяма част от участниците, ключовите им интереси са свързани със спорт (46%), четене на книги (35%) и туризъм (30%). Бюджетът им за свободното време е от 300 лв. до 800 лв. на месец, като си позволяват средно до две пътувания в чужбина и две в България годишно. Положителна тенденция е, че все по-често потребителите съобразяват размера на искания кредит с доходите си, като финансират покупката на жилище с около 30% собствени средства, посочват още в анализа. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.11.05", "title": " Тристайните жилища са най-търсени"}
{"url": "https://trud.bg/10-%d1%82%d0%b5-%d0%bd%d0%b0%d0%b9-%d0%be%d1%82%d0%ba%d0%b0%d1%87%d0%b5%d0%bd%d0%b8-%d1%81%d1%8a%d0%b2%d0%b5%d1%82%d0%b0-%d0%b7%d0%b0-%d0%be%d1%82%d1%81%d0%bb%d0%b0%d0%b1%d0%b2%d0%b0%d0%bd%d0%b5/", "text": "Човечеството познава стотици диети и често в опита си да постигнат мигновени резултати (без полагане на особени усилия) някои хора са готови да спазват и най-откачените съвети, с единствената цел да отслабнат. Ето и кои са най-странните съвети за отслабване в човешката история: #1 Избягвайте езерата През 1727 година Томас Шорт направил проучване, доказващо, че най-едрите хора са тези, живеещи в близост до езеро. Въпреки че не открива научни доказателства за твърдението си, той е категоричен, че преместването далече от водоизточника ще помогне в битката с килограмите. Учудващо, много хора наистина се местят. #2 Заразете се с тения В началото на 20-ти век тенията се продава под формата на хапчета, които хората използвали, за да се вталят. Мотото било: „Яж каквото си искаш и отслабвай“. Едва когато тениите достигнали размер от 25 метра и започнали да причиняват гърчове, минингит и деменция, американското правителство спряло хапчетата от производство. #3 Яжте памук Този тренд, станал много популярен в света на модата, призовава дамите да поглъщат топчета памук. Така стомахът им се пълни, без реално да се консумират каквито и да са калории. Недохранването и развиването на хранително разстройство са сред най-„безобидните“ странични ефекти от тази диета. #4 Отслабвайте със сапун През 1930-та на пазара се появяват два сапуна (Fat-O-No и Fatoff), които обещават, че могат да разтопят мазнините по тялото. След упорито търкане, дамите установили, че това са най-обикновени сапуни за ръце и продуктите бързо били спрени от продажба (след натрупване на доста печалба). #5 Пушете вместо да ядете През същата 1930 година се появява и нова мода – заместване на храната с цигари. Някои доктори дори я предписвали на по-пълните си пациенти с довода, че твърде много храна може да ги убие, но твърде много цигари биха причинили само рак на белите дробове. #6 Пийте по едно на всяко хранене Мартини, водка и джин в неограничени количества в комбинация с телешка пържола. Този простичък съвет донесъл милиони долари на своя създател Робърт Камерън през 1960-та. Докторите обаче бързо отрекли диетата, заради риск от увреждане на черния дроб. #7 Спете, спете и пак спете Тъй като по време на сън човек не се храни, колкото повече и по-дълго спи, толкова по-малко и рядко ще яде. Идеята била на Елвис Пресли, който насърчавал хората да спят повече, ако искат да отслабнат. #8 Пийте оцет постоянно Въпреки че Лорд Байрон е страдал от анорексия и булимия, това не го спряло да популяризира тази диета през 1820. Тя се състои в пиене на много оцет през целия ден, една чаша чай и едно сурово яйце. Странични ефекти? Повръщане и диария. #9 Заменете розовите със сини очила Идеята на тази „диета“ е да се носят сини очила целодневно, тъй като синият цвят подтиска апетита. Така съответно човек огладнява по-рядко и отслабва по-бързо. #10 Спрете секса През 1830-та Силвестър Греъм твърди, че хората пълнеят, защото ядат месо и правят много секс. Според него пълното въздържание и приемът само на зеленчуци води до бързо отслабване. Това е и единственият съвет, който не се радвал на толкова много привърженици.  ", "date": "2019.11.05", "title": " 10-те най-откачени съвета за отслабване за всички времена\t"}
{"url": "https://trud.bg/%d0%b1%d1%8a%d0%bb%d0%b3%d0%b0%d1%80%d0%b8%d1%8f-%d0%b8-%d1%87%d0%b5%d1%85%d0%b8%d1%8f-%d1%89%d0%b5-%d1%80%d0%b0%d0%b1%d0%be%d1%82%d1%8f%d1%82-%d0%b7%d0%b0%d0%b5%d0%b4%d0%bd%d0%be-%d0%b7%d0%b0-%d0%b8/", "text": "Вицепремиерът и министър на външните работи Екатерина Захариева и колегата й от Чехия Томаш Петричек обсъдиха възможности българският и чешкият бизнес да обединят усилията си като реализират съвместни проекти и инвестиции, включително на нови пазари като Африка. Двамата разговаряха в Министерството на външните работи, където Екатерина Захариева посрещна Томаш Петричек на първо посещение у нас, съобщиха от ведомството. Външният ни министър подчерта традиционното приятелство между Чехия и България, които догодина ще отбележат 100 г. от установяване на дипломатически отношения. „Между нас няма открити въпроси. Говорихме как да използваме тази годишнина допълнително да сближим народите и да дадем възможност на бизнеса да реализира общи проекти“, заяви Екатерина Захариева. Двустранният стокообмен за последните 10 г. се е утроил. За 2018 г. той възлиза на 1,37 млрд евро, но и двете страни бяха единодушни, че има още възможности за развитие на икономическото сътрудничество. „Обсъдихме и това, че е добре чешкият и българският бизнес да обединят усилия в инвестиции и нови пазари, например Африка. Това е континент, където и България, и Чехия имат традиционно добри връзки“, каза външният ни министър. Според Томаш Петричек визитата му „е възможност да задълбочим икономическите си връзки, въпреки огромният растеж във взаимната търговия, който отбелязваме“. Чешкият външен министър заяви желание за съвместни инвестиционни проекти с България в областта на туризма, енергетиката, транспорта. Той открои и постиженията на България във високотехнологичната сфера. „За България Ай Ти – секторът се превърна в традиционен. Развива се постоянно, динамичен е. У нас имаме най-високия процент на жени-инженери, работещи в този сектор. Мисля, че информационните технологии и математиката са заложени в ДНК-то на българите – учениците ни печелят отличия в международни състезания и олимпиади наред с деца от САЩ, Китай и Русия“, каза Екатерина Захариева. Според нея нови възможности за сътрудничество има и в областта на автомобилостроенето, оръжейна промишленост. Министър Захариева подчерта и общите позиции по европейския дневен ред. Двамата министри се договориха България и Чехия да обединят усилията си за начало на преговори за присъединяване към ЕС на Република Северна Македония и Албания. Един от приоритетите на Чехия като председател в момента на Вишеградската група е как да бъдат подпомогнати Западните Балкани по пътя им към ЕС. „Разочаровани сме, и България, и Чехия, че за пореден път бе отложено решението за Република Северна Македония и Албания. Разбрахме се още повече да обединим усилията да убедим скептичните държави-членки на ЕС, че тези държави са част от Европа и тяхното място е в европейското семейство“, заяви Екатерина Захариева. „За нас е важно ЕС да бъде конкурентно способен, да развиваме технологиите. Важно е също така ЕС да остане единен и да решава проблемите ни в рамките на общността. Важно е и да подкрепяме приятелите от Западните Балкани“, заяви Томаш Петричек. Външните министри на България и Чехия се разбраха и страните да поддържат още по-добра координация по отношение на следващия бюджет на ЕС. „Нашият премиер в момента е в Прага на среща на държавите, приятели на кохезионната политика“, каза Екатерина Захариева. По повод миграционния въпрос тя подчерта, че България стриктно спазва задълженията си да охранява външната граница на ЕС. И двамата министри се съгласиха, че „механизмът за солидарност“ в общоевропейската миграционна политика не трябва да е временен, а постоянен. Като пример за общи позиции в европейския дневен ред Екатерина Захариева посочи и борбата с дезинформацията, борбата с климатичните промени. Тя изрази надежда, че визитата на Петричек ще допринесе за още по-близки връзки между двата народа. В момента в Чехия живеят 15 000 българи, в Прага се намира и единственото пълноформатно българско училище зад граница “Петър Берон“, открито преди повече 70 г.  У нас – през 1949 г., е открит първият чешки културен център зад граница, а мнозина чехи са допринесли за развитието на българската държава след Освобождението преди 141 г. Сред тях са учените историци Константин Иречек и Вацлав Добруски, бизнесмените братя Прошек, художниците Иван Мърквичка и  Ярослав Вешин и много други.", "date": "2019.11.05", "title": " България и Чехия ще работят заедно за интеграцията на Западните Балкани"}
{"url": "https://trud.bg/%d0%b2%d0%b8%d1%86%d0%b5%d0%bf%d1%80%d0%b5%d0%bc%d0%b8%d0%b5%d1%80%d1%8a%d1%82-%d0%bc%d0%b0%d1%80%d0%b8%d1%8f%d0%bd%d0%b0-%d0%bd%d0%b8%d0%ba%d0%be%d0%bb%d0%be%d0%b2%d0%b0-%d0%bf%d1%80%d0%b5%d0%b4-2/", "text": "Заместник министър-председателят по икономическата и демографската политика Марияна Николова присъства на официалното откриване на второто издание на Международното изложение за вносни стоки в Китай. Форумът, който се провежда в град Шанхай, стартира с приветствена реч на президента на страната Си Дзинпин. Освен вицепремиера Николова, сред участниците в събитието са френският президент Еманюел Макрон, премиерът на Гърция Кириакос Мицотакис и премиерът на Сърбия Ана Бърнабич, съобщиха от правителствената информационна служба. „Политиката на българското правителство в сферата на икономиката и инвестициите е насочена към това България да отговаря на високите изисквания на потенциалните инвеститори по отношение на инвестиционния климат, стабилността и предвидимостта на средата“, заяви в изказването си вицепремиерът Николова по време на първата сесия на форума. Тя подчерта, че важен индикатор за доверието на инвеститорите в България е тенденцията чуждестранните компании да увеличават производствените си мощности. В рамките на визитата заместник министър-председателят Марияна Николова се срещна с И Лиенхун, губернатор на провинция Дзянси. Двамата обсъдиха възможностите за развитие на двустранната търговия. В разговора вицепремиерът Николова отбеляза, че съществува неизползван потенциал за разширяване на обема и обхвата на българския износ. Тя представи родното производство, като акцентира върху българските вина и хранителни продукти. На свой ред губернатор И Лиенхун изрази желание за увеличаване на вноса на български стоки в Китай.", "date": "2019.11.05", "title": " Вицепремиерът Марияна Николова представи в Китай възможностите за инвестиции у нас"}
{"url": "https://trud.bg/9-%d1%87%d0%bb%d0%b5%d0%bd%d0%bd%d0%be-%d0%bc%d0%be%d1%80%d0%bc%d0%be%d0%bd%d1%81%d0%ba%d0%be-%d1%81%d0%b5%d0%bc%d0%b5%d0%b9%d1%81%d1%82%d0%b2%d0%be-%d0%b5-%d0%b1%d0%b8%d0%bb%d0%be-%d1%83%d0%b1%d0%b8/", "text": "9 американци от едно семейство са били убити при въоръжено нападение в северната част на Мексико. Всички жертви са част от общността на мормоните, съобщава  , позовавайки се на информация от техен роднина. Сред убитите има три жени и шест деца, две от които бебета. Предполага се, че убийците са членове на наркокартел. Според властите жертвите са били нападнати от три коли, пътуващи между мексиканските щати Сонора и Чухуахуа. Жертвите са членове на фамилията ЛеБарон, свързана с разцепила се мормонска общност, заселила се в Мексико преди няколко десетилетия. Министърът на сигурността на Мексико Алфонсо Дурасо изрази предположение, че нападателите са допуснали грешка и са нападнали не когото са искали. Според него семейството е станало жертва на война между наркобанди. В щата Сонора в Северно Мексико си съперничат две банди: Ла Линеа, която има връзки с по-големия картел Хуарес, и Лос Чапос, която е част от картела Синалоа. След масовото убийство президентът на САЩ Доналд Тръмп изрази днес готовност да окаже на Мексико военна помощ в борбата с наркокартелите. „Ако Мексико има нужда или моли за помощ, за да се отърве от тези чудовища, Съединените щати са готови“ да окажат помощ за бързо и ефикасно решаване на въпроса, заяви Тръмп в поредица от публикации в Туитър. Той добави, че „е време Мексико, с помощта на Съединените щати, да обяви война на наркокартелите и да ги изличи от лицето на Земята“. Мексиканският президент Андрес Мануел Лопес Обрадор заяви днес, че ще обсъди с американския си колега сътрудничеството между двете страни в борбата с наркотрафикантите. Въпреки ареста и присъдата на най-известния мексикански наркобарон Хоакин Гусман „Ел Чапо“, Мексико продължава да бъде една от най-опасните страни в света, която е арена на ожесточена война между картели. През миналата година 33 000 души са били убити. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.11.05", "title": " 9-членно мормонско семейство е било убито в Мексико (СНИМКИ и ВИДЕО)"}
{"url": "https://trud.bg/%d1%81%d0%b5%d1%80%d0%b8%d0%be%d0%b7%d0%b5%d0%bd-%d1%81%d0%bf%d0%b0%d0%b4-%d0%b2-%d0%b8%d0%b7%d0%bd%d0%be%d1%81%d0%b0-%d0%bd%d0%b0-%d0%be%d1%80%d1%8a%d0%b6%d0%b8%d0%b5/", "text": "Експортът на “Кинтекс” е за 70 млн. лв. при 231 млн. година по-рано Печалбата на ВМЗ нарасна 6,6 пъти Износът на българско оръжие и боеприпаси сериозно намаля през първите девет месеца на годината. Износът на специална продукция от “Кинтекс” от януари до септември е на стойност 70,88 млн. лв., при 231,3 млн. лв. за същия период на миналата година, пише във финансовия отчет на дружеството. Това представлява спад на реализирания износ с близо 70%. Дружеството е осъществило доставки на военна продукция за Индия, Алжир и Нигерия. Депозирани са и оферти в отговор на отправени запитвания и обявени тръжни процедури за боеприпаси и въоръжение от Министерствата на отбраната на Нигерия и на Алжир. Печалбата на “Кинтекс” от януари до септември е 8,791 млн. лв., което е спад със 70% на годишна база. В същото време финансовият резултат на ВМЗ-Сопот нараства. За деветмесечието печалбата на “Вазовски Машиностроителни заводи” е 14,888 млн. лв., при 2,241 млн. лв. година по-рано. Това представлява над 6,6 пъти ръст на печалбата. Приходи от продажби на ВМЗ-Сопот от януари до септември са 177 млн. лв., което е с 66 млн. лв. повече спрямо приходите от 111 млн. лв. за същия период на миналата година. През последното тримесечие на годината се очаква дружеството да изпълни поръчки на стойност 50-60 млн. лв. Освен, че ВМЗ-Сопот реализира по-големи приходи спрямо миналата година, дружеството работи значително по-ефективно. За деветмесечието на 100 лв. разходи компанията е реализирала 108 лв. приходи, при 101 лв. година по-рано. Държавното дружеството НИТИ, което също произвежда военна продукция, има загуба от 85 хил. лв. за деветмесечието, при загуба от 12 хил. лв. година по-рано. Държавното “Авионамс” е специализирано в ремонт и модернизация на хеликоптери с военно и гражданско предназначение, както и на самолети от типовете Миг и Су. До края на септември дружеството има печалба от 2 млн. лв., при 6,5 млн. лв. година по-рано.", "date": "2019.11.05", "title": " Сериозен спад в износа на оръжие"}
{"url": "https://trud.bg/%d0%b2%d0%b8%d0%b6%d1%82%d0%b5-%d0%b0%d0%ba%d1%86%d0%b5%d0%bd%d1%82%d0%b8%d1%82%d0%b5-%d0%b2-%d0%b1%d1%80%d0%be%d1%8f-%d0%bd%d0%b0-%d0%b2%d0%b5%d1%81%d1%82%d0%bd%d0%b8%d0%ba-%d1%82%d1%80%d1%83-518/", "text": "Българският шеф – най-строг към жените Шефовете в България са най-строги и взискателни към жените спрямо работодателите в останалите страни от ЕС по данни на Евростат.         Страх от съдбата спира донорите Всеки пети има морално-религиозни причини да откаже хуманния акт, сочи проучване на „Алфа Рисърч“.         Присъда изхвърля Тома Белев от Столичния общински съвет „Екологът“ е с повдигнато обвинение за антисемитизъм. Дори осъден условно, той няма да покрива изискванията за общинар.         Преференциите пратиха над 15% от гласовете за съветници на боклука „Спаси София“ е ляво обединение, за Борис Бонев гласува градската левица, казва проф. Михаил Константинов в интервю за „Труд“.           Хроника на едно предизвестено унижение След поредица от поредица от исторически клетви и шпионски атаки, Русия не отвърна реципрочно, а с подигравка – коментар на Емил Спахийски.         Страхлив и злобен соросоиден сумтеж Неолиберализмът е идеологически модел за защитата на интересите на банкстерите – анализ на д-р Илия Илиев.                 Позорът в центъра на София В катедралния храм „Св. Неделя“ лежат мощите на безбожник – „Легенди и истини в българската история“ с Росен Тахов.             Кметът на промяната Силует на новият кмет на Ямбол Валентин Ревански. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.11.05", "title": " Вижте акцентите в броя на вестник „Труд“ в сряда, 6 ноември 2019"}
{"url": "https://trud.bg/540-%d1%82%d0%b5%d0%bb%d0%b5%d1%84%d0%be%d0%bd%d0%b0-%d1%81%d0%b0-%d0%b1%d0%b8%d0%bb%d0%b8-%d0%b7%d0%b0%d1%81%d0%b5%d1%87%d0%b5%d0%bd%d0%b8-%d0%b2-%d1%81%d0%be%d1%84%d0%b8%d0%b9%d1%81%d0%ba%d0%b8/", "text": "Засякоха 540 телефона в Софийския затвор. Това научи   за една от последните проверки в най-големия затвор у нас. Не всички обаче са били намерени и иззети. Между 300 и 500 лева струва на затворник да получи мобилен телефон зад решетките, обясниха разследващи. „Откривани са мобилни телефони от надзорния състав, както в кутии от натурални сокове, така и в хлябове, които са изпечени. Вкарвани са и тъй наречени „нанотелефони“, които на пръв поглед изглеждат като часовник или огърлица”, разказва Ангел Кънев, прокурор, който контролира арестите в София. Действително няма как тези вещи да влязат в килиите на задържаните лица без участие на лица от надзорния състав, допълва той. „Това е един сериозен проблем пред нашата система. Между другото, такъв проблем има в цял свят”, коментира Николай Проданов, зам.-министър на правосъдието. „Броят на служителите, замесени в такива практики, е нисък. Прави се обиск с допотопна техника, преминава през металдетектор и ръчен металотърсач”, казва Ивайло Григоров, председател на ССЗБ. По подобие на МВР и в Министерството на правосъдието са създали звено, което ще бори вътрешната корупция.Най-лесно за вкарване на нещо забранено се оказвало през болницата на Софийския затвор. Неотдавна, при обиски там, разследващи откриха телефони, сим карти, вафли, салами, медикаменти на Димитър Желязков, по прякор Митьо Очите, както и на Миню Стайков. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.11.05", "title": " 540 телефона са били засечени в Софийския затвор"}
{"url": "https://trud.bg/%d1%81%d1%82%d1%80%d0%b0%d1%85-%d0%be%d1%82-%d1%81%d1%8a%d0%b4%d0%b1%d0%b0%d1%82%d0%b0-%d1%81%d0%bf%d0%b8%d1%80%d0%b0-%d0%b4%d0%be%d0%bd%d0%be%d1%80%d0%b8%d1%82%d0%b5/", "text": "Столичани и жени по-склонни да дарят 42% от българите се страхуват да не предизвикат съдбата, ако станат донори на органи. 57 на сто се боят медицинските екипи да не пестят усилията си за спасяването на живота на човек, дал съгласието си за донорство. 34% са на мнение, че “не искат да мислят за фатални неща”, затова нито разговарят по темата, нито дават съгласие за донорство. В това вярват по-ниско образованите групи. Данните идват от проучване на “Алфа Рисърч”, поръчано от Министерство на здравеопазването. То е проведено в периода 21-30 септември чрез 800 интервюта. Изследването беше представено при старта на кампанията “Да! За живот!”, който бе даден от здравния министър Кирил Ананиев. Всеки пети има морално-религиозни причини да не стане донор. Проучването показва още, че три четвърти от българите биха потърсили възможност за трансплантация при нужда, но едва една трета биха дали съгласие за донорство на органи. 74,1% казват, че ако им се наложи – на тях или на техен близък – биха потърсили възможност за трансплантация. 8% не биха се възползвали от трансплантация при нужда. 35.2 на сто от хората декларират съгласие да станат донори при евентуален инцидент. Над 50 на сто смятат, че хората сами трябва да декларират желанието си за донорство. В момента законодателството ни изисква изрично деклариране на отказ от донорство. Столичани (52%), хората с по-високо образование (49%) и жените (53%) са с близо 20 на сто по-склонни да дарят органи отколкото средното за населението. Мнозинството от анкетираните са категорични, че е необходима повече информация по тези въпроси. Изследването на социологическата агенция сочи, че 40,1% от анкетираните пълнолетни българи заявяват, че са срещали информация за донорство на органи. Мнозинството (59,9%) обаче твърдят, че никога не са се сблъсквали с подобна информация. Най-често темата е била поднасяна в медиите (31,2%), 5,8% са се информирали от интернет, а 7,2% – в болниците. Една трета са разговаряли по въпросите на донорството на органи и трансплантациите със свои близки, приятели, медицински специалисти.   50 000 карти за съгласие За да се опита да запознае повече хора с темата за донорството, здравно министерство започва национална кампания “Да! За живот!”. Отделно от това е в процес на обсъждане и национална програма за повишаване на донорството, с която здравните власти очакват да подобрят работата на болниците-донорски бази. Пилотно са отпечатани 50 000 броя “Донорска карта”. Тя изразява съгласие за донорство единствено в случай на настъпила и безспорно медицински констатирана мозъчна смърт. За лекарите и институциите в България тя няма официална стойност и е единствено знак за близките каква е волята на човек приживе. В рамките на кампанията донорската карта ще бъде раздавана във всички 27 областни града на страната от доброволците на Българския червен кръст, които са партньор на МЗ в рамките на кампанията. Картата може да бъде и принтирана от официалния сайт на кампанията. Директорът на агенция Медицински надзор Росен Иванов обясни, че от гледна точка на координаторите по донорство в страната основните трудности са свързани с организационни проблеми и претовареност на лекарите анестезиолози, а не толкова на финансови трудности. Здравният министър Кирил Ананиев декларира ангажимент, че координаторите по донорство ще бъдат стимулирани включително финансово. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.11.05", "title": " Страх от съдбата спира донорите\t"}
{"url": "https://trud.bg/%d0%b1%d1%81%d0%bf-%d1%89%d0%b5-%d0%bf%d0%be%d0%b4%d0%ba%d1%80%d0%b5%d0%bf%d0%b8-%d0%b8%d1%81%d0%ba%d0%b0%d0%bd%d0%b5%d1%82%d0%be-%d0%bd%d0%b0-%d0%bc%d0%b0%d0%bd%d0%be%d0%bb%d0%be%d0%b2%d0%b0-%d0%b7/", "text": "БСП ще подкрепи Мая Манолова в искането й за касиране на изборите в София. Такова решението е било взето на днешното заседание на Изпълнителното бюро на партията, съобщи  БСП няма законово право да иска касиране, това може да направи само инициативният комитет на Мая Манолова, но социалистите застават политически зад това искане заради нарушенията по време на изборите. Вчера на пресконференция лидерът на левицата Корнелия Нинова заяви, че инициативният комитет на Манолова има право да иска касиране на резултатите от балотажа в София, а днес се очакваше и официално потвърждаване на подкрепата. От щаба на Мая Манолова поискаха повторно гласуване, след като изразиха съмнения, че резултатът в полза на Йорданка Фандъкова е бил манипулиран с помощта на купени гласове и надписани протоколи.", "date": "2019.11.05", "title": " БСП ще подкрепи искането на Манолова за касиране на изборите в София"}
{"url": "https://trud.bg/%d0%b9%d0%b5%d0%bc%d0%b5%d0%bd%d1%81%d0%ba%d0%be%d1%82%d0%be-%d0%bf%d1%80%d0%b0%d0%b2%d0%b8%d1%82%d0%b5%d0%bb%d1%81%d1%82%d0%b2%d0%be-%d0%b8-%d1%81%d0%b5%d0%bf%d0%b0%d1%80%d0%b0%d1%82%d0%b8%d1%81/", "text": "Правителството на Йемен и южните сепаратисти стигнаха до споразумение за споделяне на властта в страната. Сделката предвижда предстоящите правителствени размествания в Йемен да включват представители на сепаратистите от южната част на страната, които са организирани в Южният преходен съвет. Бунтовническите въоръжени сили също така ще бъдат включени в министерствата на отбраната и на вътрешните работи. Подписването на сделката беше осъществено чрез посредничеството на Саудитска Арабия и предоставените добри условия за преговори в столицата й Рияд. Престолонаследникът на Саудитска Арабия Мохамед бин Салман заяви по този повод, че споразумението „ще отвори нов период на стабилност в Йемен“. Президентът на САЩ Доналд Тръмп приветства напредъка, който може да доведе до края на войната с страната. „Много добро начало! Умолявам всички да положат усилия, за да постигнат окончателна сделка“, написа в Туитър американският президент.", "date": "2019.11.05", "title": " Йеменското правителство и сепаратистите се договориха да управляват заедно"}
{"url": "https://trud.bg/%d1%83%d0%bd%d0%b3%d0%b0%d1%80%d0%b8%d1%8f-%d1%89%d0%b5-%d1%81%d1%82%d1%80%d0%be%d0%b8-5g-%d0%b5%d0%ba%d1%81%d0%ba%d0%bb%d1%83%d0%b7%d0%b8%d0%b2%d0%bd%d0%be-%d1%81-%d1%85%d1%83%d0%b0%d0%b2/", "text": "Новината за изграждането на мобилна мрежа от пето поколение в Унгария съобщи външният министър Петер Сиярто на форума в Шанхай. Правителството на Унгария обяви намеренията си да започне изграждането в страната на мобилна 5G мрежа с китайския технологичен гигант “Хуавей”, когото Вашингтон и западни държави обвиняват в опити за индустриален шпионаж в полза на Пекин. Новината бе съобщена от унгарския външен министър Петер Сиярто в Шанхай, в рамките на провеждащото се там Международно търговско изложение, на което присъстват правителствени и бизнес лидери от цял свят. Според Сиярто Будапеща предвижда правителството да участва в създаването на консорциум съвместно с “Хуавей”, която държи 28% от глобалния пазарен дял в мобилните технологии, с британската компания “Водафон” и с германската “Дойче Телеком”. Правителството на Виктор Орбан работя тясно последните години с Пекин по изграждането на тесни връзки в областта на банкирането, частните финанси и инфраструктурата.", "date": "2019.11.05", "title": " Унгария ще строи 5G ексклузивно с „Хуавей”"}
{"url": "https://trud.bg/1000-%d0%bb%d0%b2-%d0%b3%d0%bb%d0%be%d0%b1%d0%b0-%d0%b7%d0%b0-%d0%bc%d0%bb%d0%b0%d0%b4%d0%b5%d0%b6-%d1%88%d0%be%d1%84%d0%b8%d1%80%d0%b0%d0%bb-%d0%b1%d0%b5%d0%b7-%d0%ba%d0%bd%d0%b8%d0%b6%d0%ba%d0%b0/", "text": "22-годишен младеж бе осъден от Варненския районен съд да плати 1000 лв. глоба за шофиране без книжка. На 27 септември подсъдимият бил засечен от полицаи да управлява „Опел“ по пътя от с. Разделна към Белослав. Месеци по-рано младежът бил уличен в същото нарушение, за което имал наказателно постановление. Щом видял патрулката край шосето, той няколко пъти променил маршрута си, за да избегне проверка. След това обаче сам отишъл в полицейския участък в Белослав и си признал нарушението. Тъй като досега младежът не е бил осъждан, прокуратурата предложи да му бъде наложена административна санкция. Съдът го освободи от наказателна отговорност и го глоби с 1000 лв. за извършеното престъпление.", "date": "2019.11.05", "title": " 1000 лв. глоба за младеж, шофирал без книжка\t"}
{"url": "https://trud.bg/%d0%bc%d1%83%d0%b7%d0%b5%d0%b9%d0%bd%d0%b8-%d1%82%d1%83%d1%80%d0%be%d0%b2%d0%b5-%d0%b2-%d0%ba%d0%b2%d0%b0%d0%b4%d1%80%d0%b0%d1%82-500/", "text": "Постоянната експозиция на Националната галерия представя най-значимите образци на българското изобразително изкуство, произведения на европейски майстори, изкуство от Азия, Африка и Латинска Америка. В поредица от музейни турове ще научите историята на част от над 1 600 творби, разположени в 28 зали на Квадрат 500, съобщиха от галерията. Преживейте колекцията на Националната галерия в 50-минутен тур. КЪДЕ: Национална галерия/Квадрат 500, пл. „Св. Александър Невски“, ул. „19-ти февруари“ 1.  КОГА: Събота от 11.00 и от 16.00 часа. Среща в централното фоайе на галерията. Тема:  9 ноември: Портрети на поети  23 ноември: Изкуството на Никола Петров ДОСТЪП:  Възрастни – 12 лв.  Ученици, студенти и пенсионери – 7 лв.  Деца под 12 години – 2 лв. С ПРЕДВАРИТЕЛНО ЗАПИСВАНЕ:  0879 147 679; 0886 817 233 или на: edu_nag@yahoo.com", "date": "2019.11.05", "title": " Музейни турове в Квадрат 500"}
{"url": "https://trud.bg/%d0%b3%d0%b8%d0%bc%d0%bd%d0%b0%d1%81%d1%82%d0%b8%d1%87%d0%ba%d0%b8%d1%82%d0%b5-%d1%81-%d1%88%d0%be%d1%83-%d0%b8-%d0%b2-%d1%87%d1%83%d0%b6%d0%b1%d0%b8%d0%bd%d0%b0-%d0%be%d1%82-%d0%b4%d0%be%d0%b3%d0%be/", "text": "Шоу-спектакълът на гимнастичките „Светът на златните момичета“ ще бъде представен и в чужбина, разкри президентът на федерацията Илиана Раева. Първата изява на момичетата ще бъде след края на олимпиадата в Токио през 2020 в японския град Мураяма. Там нашите състезателки ще направят и лагера си за игрите. Има запитвания още от Белгия, Испания, САЩ… В София шоуто ще бъде представено на 21 ноември в „Арена Армеец“. Два дни по-рано ще гостува в Русе, а на 10 декември е планиран спектакъл Панагюрище. Днес гимнастичките се срещнаха и с останалите участници в представлението, сред тях са Митко Кърнев от Д2 и Дивна. Снимка: Спортал", "date": "2019.11.05", "title": " Гимнастичките с шоу и в чужбина от догодина"}
{"url": "https://trud.bg/%d0%b1%d1%8a%d0%bb%d0%b3%d0%b0%d1%80%d1%81%d0%ba%d0%b8%d1%8f%d1%82-%d1%88%d0%b5%d1%84-%d0%bd%d0%b0%d0%b9-%d1%81%d1%82%d1%80%d0%be%d0%b3-%d0%ba%d1%8a%d0%bc-%d0%b6%d0%b5%d0%bd%d0%b8%d1%82%d0%b5/", "text": "39% от мениджърите са от нежния пол У нас само 2% от дамите работят почасово при 31% средно за ЕС Шефовете в България са най-строги и взискателни към жените спрямо работодателите в останалите страни от ЕС. През 2018 г. 31% от работещите жени в ЕС са били на непълно работно време, както и 9% от мъжете, сочат данните на Евростат. Това дава възможност на жените да се грижат за децата си като например да ги взимат от училище, както и да вършат редица домашни задължения. В това отношение България е на последно място в ЕС като само 2% жените работят на непълно работно време, а делът на мъжете е още по-нисък – 1,7%. Най-близо до нас е Унгария с 6,3% работещи почасово жени. Холандия е на първо място в почасовата заетост, където 76% от жените работят по този начин. Челната тройка се допълва от Австрия и Германия където над 46% от работещите жени са заети почасово. В Белгия делът на почасово заетите жени е 41%, а във Великобритания – 40%. Същевременно редица фирми в България с чуждестранни собственици и началници държат жените да стоят плътно по 9 часа на работното си място и да ползват регламентирана обедна почивка, въпреки че в техните държави много често не се работи по тези правила. По отношение на общата заетост няма голяма разлика между България и ЕС. У нас работят 63,9% от жените, а общо за ЕС са заети 63,3% от дамите. Когато работят, мъжете обикновено заемат по-високи позиции от жените, показват още данните на Евростат. Например само около една трета (34%) от мениджърите в ЕС са жени. Най-голям е делът на ръководните постове, заети от дами, в Латвия (45%), Полша (42%), България, Литва, Унгария и Швеция (всички по 39%). А най-малко жени шефове има Кипър (17%), Люксембург (25%), Холандия (26%), Чехия, Дания, Гърция и Италия (всички по 27%). Жените печелят с 16% по-малко от мъжете, ако сравним почасовите надници в страните от ЕС. Заплатите на жените са по-ниски от тези на мъжете във всички държави-членки на ЕС. Но най-големи са разликите в Естония (25,6%), Чехия (21,1%), Германия (21%), Великобритания (20,8%), Австрия (19,9%) и Словакия (19,8%). Най-малки са разлики в заплащането между жените и мъжете в Румъния (3,5%), Италия и Люксембург (по 5%), Белгия (6%) и Полша (7,2%). В България жените взимат с 14,2% по-малко от мъжете.   В топ 3 сме по пушене В спорта сме сред последните Българските мъже влизат в топ три на най-големите пушачи в ЕС. У нас 37,6% от мъжете над 18 години пушат всеки ден, като по този показател ни изпреварват само Кипър с 39,6% и Латвия с 38,1%. Жените у нас също пушат много, но се нареждат на четвърто място в ЕС. В България пушат 21,2% от дамите, като преди нас са само Австрия (22,5%), Гърция (21,8%) и Хърватия (21,3%). По отношение на пиенето повечето страни от ЕС ни изпреварват. У нас само 30% от мъжете и 11,4% от жените пият всяка седмица. Средно за страните от ЕС 38,3% от мъжете пият всяка седмица, както и 23% от жените, показват данните на Евростат. По отношение на спортните занимания обаче сме на предпоследно място в ЕС, като по-малко от нас спортуват само в Румъния. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.11.05", "title": " Българският шеф – най-строг към жените\t"}
