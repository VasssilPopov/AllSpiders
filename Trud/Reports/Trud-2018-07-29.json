{"url": "https://trud.bg/%d0%be%d0%b3%d1%8a%d0%bd-%d0%bf%d0%be-%d0%b3%d0%bb%d0%b8%d0%b3%d0%b0%d0%bd%d0%b8%d1%82%d0%b5-%d0%be%d1%82-%d0%b0%d0%b2%d0%b3%d1%83%d1%81%d1%82-%d0%b7%d0%b0-%d0%bc%d0%b0%d0%b9%d1%81%d1%82%d0%be%d1%80/", "text": "Срещу 1 лев от август майстори стрелци ще могат да тръгнат на индивидуален лов за глигани. В градчетата покрай Дунав вече е извършено и обучение на членове на всички ловни дружинки за вземане на проби – кръв и тъкани от отстреляни или намерени умрели диви свине. По този начин ще може да се справим, ако африканската чума по свинете навлезе у нас. Пробите ще се предават за изследване в акредитирани лаборатории, а отпадъците и заразените животни трябва да се загробват с негасена или хлорна вар в специални ями на територията на всяка дружинка. В борбата с дебнещата до границата африканска чума вече се включиха освен ветеринари, горски служители и ловци и кметове. Те ще вземат спешни мерки за борба със заразата, която може да навлезе в страната ни от Ръмния. У нас все още няма случаи на опасната зараза, но са нужни превантивни мерки, за да не се допусне навлизането на болестта или поне да бъде максимално ограничена, заявиха специалисти. Вирусът е смъртоносен за домашните и дивите свине, няма ваксина и лечение, a загубите за животновъдството и месопреработвателната промишленост в засегнатите от болестта страни сa огромни, предупреждават експерти. За да се предотврати влизането на чумата у нас чрез набезите на глигани, които са основни преносители на заразата, Народното събрание гласува промени в Закона за лова и опазването на дивеча, според които отстрелът на диви свине трябваше да започне на 25 юли. Депутатите бяха изчислили, че с допълнителните 54 ловни дни авджиите ще повалят най-малко 111 367 диви свине и ще сведат до минимум опасността от заразата. Срещу подранилия глигански лов обаче скочиха и специалисти, и ловци. В разгара на лятото, когато горите са плътно зашумени, тревите- високи, а реколтата по нивите – неприбрана, стрелбата ще донесе повече вреди, отколкото ползи, предупредиха опитни авджии. Има опасност от куршумите и кучета да пострадат не само приплодите на други диви животни – сърни и зайци, но да има трагични инциденти с хора – гъбари, билкари и земеделци. Със заповед от 25 юли министър Румен Порожанов отмени разрешения групов лов на дива свиня и разпореди да започне изграждането на ограда срещу глигански набези по сухопътната граница с Румъния. В много места в Севрна България започна и подготовката на стопаните за предотвратяване на заразата по свинете. Всички животни по дворове и стопанства трябва да бъдат регистрирани и маркирани, за да бъдат наблюдавани и при необходимост да се вземат спешни мерки, убеждават кметовете хората. С оглед на реалната опасност от зараза цената на една ушна марка е символична – 2 лева на прасе. Само стопани с чипирани животни ще бъдат обезщетявани, ако заболяването се развихри и у нас, категорични са специалистите. Ситуацията с чумата в северните региони на България ще стане много по-сериозна след откриването на ловния сезон през август. Излетите на ловци с кучета в съседна Румъния ще подгонят част от дивите свине и те ще преминат у нас. Чрез храната, която си носят: Сезонните работници от Украйна могат да са преносители  Вирусът на чумата може да бъде внесен и от хилядите украински сезонни работници. Болестта върлува от година в родината им, а те масово пристигат със запаси от месни продукти, чрез които може да се предаде заразата, предупреди областният управител на Варна Стоян Пасев. Според експерти по безопасност на храните заразата е устойчива – може да се задържи в замразено месо до 1000 дни, а в труповете на животни – до 6 месеца. Затова контролът по границата ни с Румъния е засилен и не се допуска внос на меса за лична консумация, а в курортите вече бяха разпространени хиляди листовки на 8 езика с апел към туристите да изхвърлят хранителни отпадъци само в затворени контейнери за смет. От общо 133 км само 11 км от телената ни ограда с Румъния е готова  Само 11 километра от оградата, която се поставя по сухопътната граница с Румъния, за да се спре движението на диви свине и разпространението на африканска чума у нас, вече са готови, заяви министърът на земеделието, храните и горите Румен Порожанов.  На още 8 километра коловете за оградата са забити, а на други 16 километра са разнесени, допълни той. А оградата по цялата граница трябва да достигне 133 километра. По думите на министъра близо 500 служители на държавните горски стопанства са ангажирани в работата по оградата и в контрола на границата, като патрули следят и през нощта за движение на диви свине. Той коментира, че досега патрулите не са забелязали движение на диви прасета, чиито набези се очаква да започнат след прибирането на реколтата.  „Цялата ограда ще бъде подсилена със спираловидна режеща тел, което ще оскъпи съоръжението, а финансовият ресурс ще бъде за сметка на държавните горски стопанства”, добави Порожанов.  Стана ясно и, че участъкът от предпазната ограда от ГКПП-Дуранкулак до морската зона е завършен. „Цялото 40- километрово съоръжение между граничните пунктове Дуранкулак и Кардам в Добричка област ще бъде поставено до края на следващата седмица”, съобщи директорът на Североизточното държавно предприятие Веселин Нинов. Горските служители информираха, че в близките дни по граничното трасе през всеки 50 метра започва и разпръскването на репеленти – отблъскващи дивите свине. Доц. Христо Михайлов, ръководител катедра „Ловно стопанство” в Лесотехнически университет, пред „Труд”: Заграждението буди само умиление Мерките срешу африканска чума са изключително закъсняли. Дано превенцията на пожар, която се предприема в последния момент да даде някакви резултати. Да се надяваме,че чумата ще ни подмине. Така определи предприетите мерки за ограничаване на епидемията от африканска чума по дивите свине доц. Христо Михайлов, ръководител катедра “Ловно стопанство” в Лесотехнически университет. Той изрази съчувствие към министър Порожонов, който изглеждал неубедително на фона на 3-4 реда бодлива тел, но бе категоричен, че построяването на оградата по границата буди само умиление. “Ясно е за всички, че това е мярка, която не може да спре нито едно диво животно. И не е проблемът в навлизането на диви животни. От Полша вирусът отиде в Унгария, като прескочи Словакия. Този вирус се разнася преди всичко с хора и хранителни продукти от свинско месо. Вирусът е устойчив и не е проблем за човека.”, обясни доц Михайлов. Той поздрави земеделския министър за това, че е отменил заповедта си, разрешаваща безпрецедентно групово ловуване на дива свиня извън сезона и апелира да се използва участието но ловците в индивидуалния лов, който е разрешен и е единственият цивилизационен инструмент за въздействие върху дивите популации. Експертът призова дължавата да инвестира доверие и средства, така както редица европейски страни подпомагат ловците. Ваксинират овце срещу син език  Ветеринарите у нас разказват, че до преди няколко години болести като нодуларен дерматит, син език и чумата по животните са били екзотични зарази, характерни само за тропическия климат в Африка. Заради нарастваща опасност и за проникване на болестта син език в страната ни овцете и говедата от фермите в област Смолян ще се ваксинират срещу заразата. Осигурени са 22 хиляди ваксини, които ще бъдат раздадени на ветеринарните лекари в района, като оценката е, че общо 13 хиляди говеда и 40 хиляди овце в областта ще подлежат на ваксинация срещу болестта. През 2017 г. срещу заразата са били ваксинирани 610 хиляди едри преживни животни, а през 2018 г. ще бъдат реваксинирани и 300 хиляди телета. Няма съмнения за зараза в Благоевградско  Няма съмнения за чума по овцете и козите в Благоевградско, заяви шефът на Областна дирекция по безопасност на храните Михаил Бащавелов. По думите му са взети проби от всички животни, очакват се резултатите от тях да бъдат готови през тази седмица и ако се появи такова заболяване, то ще бъде обявено. „Не можем да всяваме паника в населението, при положение, че няма такова нещо”, коментира той по повод появили се информации за съмнения за чума в две животновъдни ферми в Благоевградска област. След подадени сигнали за умрели овце и кози, специалисти в Благоевград са посетили фермите в селата Мусомища и Филипово. Направени са аутопсии, които не показват ясно причината за смъртта и заради това са взети проби. Предприети са превантивни мерки – стадата са изолирани и поставени на оборен режим, допълни той.", "date": "2018.07.29", "title": " Огън по глиганите  от август  за майстори\t\t\t"}
{"url": "https://trud.bg/60-%d0%b3%d0%be%d0%b4%d0%b8%d0%bd%d0%b8-%d0%be%d1%82-%d1%81%d1%8a%d0%b7%d0%b4%d0%b0%d0%b2%d0%b0%d0%bd%d0%b5%d1%82%d0%be-%d0%bd%d0%b0-%d0%bd%d0%b0%d1%81%d0%b0/", "text": "Преди 60 години на днешна дата САЩ, стимулирани от конкуренцията си със Съветския съюз, създават НАСА, предаде Франс прес. Това е началото на космическо пътешествие, отвело американци на Луната. Днес американското космическо ведомство се затруднява да се преоткрие в сектор, в който има все повече космически агенции и се сблъскват търговски интереси. От „раждането“ си на 29 юли 1958 г. НАСА разшири границите на космическите изследвания, но и преживя оглушителни провали, като експлозиите на две совалки през 1986 г. и 2003 г. Амбицията й да се завърне в далечния космос може да се сблъска с финансов проблем, който да попречи на отиването отново на Луната през следващото десетилетие и на достигането до Марс до 2030 г. НАСА стана зависима от частния сектор, сключвайки договори с компаниите „Спейс Екс“ и „Боинг“, за да изпраща свои астронавти в Космоса след 2019 г., когато пилотираните им кораби бъдат построени. НАСА не може сама да изпраща астронавти в Космоса от 2011 г., когато приключи програмата й „Космическа совалка“, стартирала 30 години по-рано. От последния полет на американска совалка преди 7 години НАСА плаща 82 милиона долара за изпращането и връщането на астронавт до и от Международната космическа станция (МКС). АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.07.29", "title": " 60 години от създаването на НАСА"}
{"url": "https://trud.bg/%d0%b3%d1%80%d1%8a%d0%bc%d0%bd%d0%b0%d1%85%d0%b0-%d0%be%d1%85%d1%80%d0%b0%d0%bd%d0%b8%d1%82%d0%b5%d0%bb-%d1%87%d0%b5%d1%82%d0%b8%d1%80%d0%b8-%d0%bf%d1%8a%d1%82%d0%b8-%d0%b2-%d0%ba%d1%80%d0%b0%d0%ba/", "text": "Охранител на 33 години бе причакан пред дома си и бе прострелян в двата крака в Пловдив. С четири рани той е приет в болница без опасност за живота. Покушението бе извършено към 7,30 ч вчера в квартал “Кършияка”. По първоначални данни мъжът се прибирал от работа. Когато слязъл от автомобила си и тръгнал към дома си към него се приближил маскиран човек, който открили огън. Малко след стрелбата на място пристигнали полицаи и лекари. Охранителят бил откаран с линейка, а криминалисти започнали оглед в търсене на следи от гангстера. Лекари коментираха, че раните му не са тежки. Съседите чули пет гърмежа, но първоначално помислили, че са хвърлени пиратки. Разбрали за опита за убийство едва когато пристигнали служителите на МВР. Вчера през деня входовете и изходите на Пловдив бяха блокирани от полицейски екипи, които проверяваха съмнителни типове. Според криминалисти стрелбата е била с цел сплашване и затова той е гърмян в краката. Основните версии са, че 33-годишният мъж е взет на мушка заради жена, защото дължи пари или във връзка с работата си. Според информация от полицията, раненият бил криминално проявен.", "date": "2018.07.29", "title": " Гръмнаха охранител четири пъти в краката (ОБЗОР)\t\t\t"}
{"url": "https://trud.bg/%d1%81%d1%83%d0%b7%d0%b0%d0%bd%d0%b8%d1%82%d0%b0-%d0%bd%d0%b0%d0%bf%d0%be%d0%bc%d0%bf%d0%b0-%d1%83%d1%81%d1%82%d0%bd%d0%b8%d1%82%d0%b5/", "text": "Сузанита отново избърза с процедурите за пораснали момичета и напомпа устните си с филъри. 15-годишната скандална певица сама се похвали с новите си джуки, като публикува снимка в профила си в инстаграм. Публикацията възмути последователите й, които коментираха, че щом от сега започва с корекциите на 20 години вече ще изглежда състарена. Много от тях предполагат, че непълнолетната девойка е напомпала и бюста си, който на снимките изглежда видимо по-пищен. Напоследък дъщерята на Орхан Мурад е доста запалена по татуировките и вече нашари голяма част от тялото си. Блондинката не спира гордо да позира разголена, за да се хвали с новите си придобивки.", "date": "2018.07.29", "title": " Сузанита напомпа устните"}
{"url": "https://trud.bg/%d1%85%d0%b0%d0%bc%d0%b8%d0%bb%d1%82%d1%8a%d0%bd-%d0%be%d1%81%d1%82%d0%b0%d0%b2%d0%b0-%d0%bd%d0%b0-%d0%b2%d1%8a%d1%80%d1%85%d0%b0-%d0%bf%d1%80%d0%b5%d0%b4%d0%b8-%d0%b2%d0%b0%d0%ba%d0%b0%d0%bd%d1%86/", "text": "Люис Хамилтън затвърди лидерството си преди лятната ваканция във Формула 1. Пилотът на „Мерцедес“ успя да се справи с основните си конкуренти от „Ферари“ и триумфира за Гран при на Унгария от Формула 1.  Британецът e на върха с 213 точки и има комфортна преднина пред аса на „червените кончета“ Себастиан Фетел (189) и съотборника му Кими Райконан (146).  Именно в този ред приключи и надпреварата на пистата „Хунгароринг. “ Още в съботната квалификация дъждът отново обърка плановете на Фетел и той завърши четвърти. А по време на самия старт неволите му продължиха. В 40-ата обиколка при първото влизане в бокса механиците на „Ферари“ пак допуснаха груба грешка, а това провали стратегията германеца. Смяната на сликовете им отне 5 минути, почти двойно повече от нормалното. Така Себастиан бе върнат на пистата зад Валтери Ботас, втория пилот на „Мерцедес“. В 60-та обиколка Фетел още се забави, което му отне реално шансовете да атакува Хамилтън.  Надпреварата започва с едноминутно мълчание в памет на Серджио Маркионе, бивш шеф на „Ферари“, който почина на 66 години преди 2 дни.  Следващият старт е за Гран при на Белгия на 26 август.", "date": "2018.07.29", "title": " Хамилтън остава на върха преди ваканцията"}
{"url": "https://trud.bg/%d1%80%d1%83%d0%bd%d0%b8-%d1%81%d1%82%d1%80%d0%be%d0%b8-%d0%bf%d0%b0%d0%bd%d0%b8%d0%ba-%d1%81%d1%82%d0%b0%d1%8f/", "text": "Английската легенда Уейн Руни строи паник стая като част от новото му имение, струващо 23 млн. евро. Преди две години крадци разбиха стария му дом. Сега футболистът взима предварително мерки, за да избегне нов взлом. Обирът бе и причината за вдигането на ново имение. „Паник стаята е цял бункер – пише английският таблоид „Сън“. – Той ще бъде оборудван със стая за видеонаблюдение на целия имот, включително кухня, тоалетна и гараж с брониран пикап.“ Изданието пише, че покривът на бункера ще бъде покрит с трева, за да се слее с градината. Така никой няма да знае къде всъщност се намира той. Снимка: Instagram", "date": "2018.07.29", "title": " Руни строи паник стая"}
{"url": "https://trud.bg/%d1%82%d0%b0%d0%bb%d0%b0%d0%bd%d1%82-%d0%b2-%d1%82%d0%b5%d0%bd%d0%b8%d1%81%d0%b0-%d1%81%d1%8a%d1%81-%d1%81%d1%80%d0%b5%d0%b1%d1%80%d0%be-%d0%be%d1%82-%d0%b5%d0%b2%d1%80%d0%be-2018/", "text": "Адриан Андреев остана на крачка от европейската титла в тениса на първенството при юношите в Клостерс (Швейцария). 17-годишният българин има за какво да съжалява, след като на финала пропусна мачбол, а с това загуби и битката срещу чеха Йонас Форейтек – 7:6, 6:7, 3:6. Талантът взе оспорван първи сет, а във втория отново се стигна до тайбрек, след като нашият навакса изоставане от 2:5. При 6:5 Андреев имаше мачбол, но не успя да го реализира, а с три поредни разигравания съперникът му изравни резултата. В третата част чехът бе психически по-устойчив във възловите моменти, което го изведе до титлата. За последно Димитър Кузманов игра на финал на европейско при юношите. През 2011-а той загуби от испанеца Роберто Карбайес Баена в два сета.", "date": "2018.07.29", "title": " Талант в тениса със сребро от Евро 2018"}
{"url": "https://trud.bg/%d0%b5%d1%80%d0%b4%d0%be%d0%b3%d0%b0%d0%bd-%d1%82%d1%83%d1%80%d1%86%d0%b8%d1%8f-%d0%bd%d1%8f%d0%bc%d0%b0-%d0%b4%d0%b0-%d1%81%d0%b5-%d0%be%d1%82%d0%ba%d0%b0%d0%b6%d0%b5-%d0%be%d1%82-%d0%b4%d0%be%d1%81/", "text": "Турция няма намерение да се отказва от доставките на газ от Иран заради намеренията на САЩ отново да въведат санкции срещу Техеран, заяви днес турският президент Реджеп Тайип Ердоган, предаде ТАСС. Преди няколко дни турският президент заяви, че е против скъсването на икономическите връзки с Иран. Той изтъкна, че искането на САЩ за скъсване на връзките на някои държави с техен „съсед и стратегически партньор“ е насочено срещу независимостта на държавите. „Казвал съм преди време на предишния президент на САЩ Барак Обама: „Извинете, но ние купуваме газ от Иран. Откъде още да го получа, ако не от Иран? Моите граждани ще измръзнат през зимата без него и какво да правя аз тогава? Същите тези думи казах и на сегашния стопанин на Белия дом Доналд Тръмп“, заяви Ердоган. Американският президент Доналд Тръмп заяви през май, че Съединените щати се оттеглят от иранското ядрено споразумение и ще наложат отново санкции на Техеран. Администрацията му заплаши другите страни със санкции, ако не прекратят вноса на ирански петрол до началото на ноември. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.07.29", "title": " Ердоган: Турция няма да се откаже от доставките на газ от Иран"}
{"url": "https://trud.bg/%d1%80%d0%b5%d1%88%d0%b0%d0%b2%d0%b0%d1%82-%d0%b4%d0%b0-%d0%b1%d1%83%d1%82%d0%b0%d1%82-%d0%bf%d0%b0%d1%80%d1%82%d0%b8%d0%b9%d0%bd%d0%b8%d1%8f-%d0%b4%d0%be%d0%bc-%d1%89%d0%b5-%d1%81%d1%82%d1%80%d0%be/", "text": "На последната преди лятната си ваканция сесия на 2 август общинските съветници ще трябва да решат дали да бъде съборен Партийният дом, за да може да мястото да бъде построена опера. Предложението за това е на фондация “Дом за Пловдивската опера” и беше внесено още в края на май. То е мотивирано с чудесното място – в абсолютния център на Пловдив, и с факта, че сградата на някогашния Партиен дом е опасна, защото не отговаря на съвременните изисквания. Кметът Иван Тотев потвърди, че по конструкцията има дефекти. “Направихме конструктивно обследване, което показа, че сградата не отговаря на съвременните земетръсни изисквания, и имаме предписания за укрепване. Изчисленията сочат, че за укрепване и цялостна реконструкция ще са нужни между 12 и 13 млн. лв.”, обясни той. Решението дали тези пари да бъдат дадени за укрепване или да се пристъпи към събаряне обаче е в ръцете на съветниците. “Те може да решат и да насрочат референдум”, намекна Тотев. Ако се стигне до бутане, ще изникне проблем къде да бъдат преместени работещите в момента в Партийния дом чиновници от няколко отдела на общината, както и на Инспекцията по труда и Сметната палата. Затова според Тотев първо ще трябва да бъде построена нова административна сграда.", "date": "2018.07.29", "title": " Решават да бутат Партийния дом, ще строят опера\t\t\t"}
{"url": "https://trud.bg/%d0%bf%d1%80%d0%be%d0%bb%d0%b8%d0%b2%d0%bd%d0%b8-%d0%b4%d1%8a%d0%b6%d0%b4%d0%be%d0%b2%d0%b5-%d0%bd%d0%b0%d0%b2%d0%be%d0%b4%d0%bd%d0%b8%d1%85%d0%b0-%d0%b0%d1%82%d0%b8%d0%bd%d0%b0/", "text": "Силна буря връхлетя следобед Атина и въпреки че бе краткотрайна, бе с голяма интензивност и наводни повечето от улиците в гръцката столица, остави без електричество няколко квартала, а противопожарната служба получи 190 повиквания за помощ, съобщава агенция Повечето от повикванията били за запушени канали и за помощ за блокирани в автомобилите си хора. По нареждане на полицията са затворени улици и булеварди в Атина. Според гръцките медии е трябвало да се евакуират две станции на метрото, едната поради спиране на електричеството, а другата поради насъбралото се голямо количество вода. Генералният секретариат за гражданска защита на Гърция посъветва гражданите да бъдат особено внимателни по време на екстремните времеви условия и да избягват да се движат в обхванатите от лошото време райони. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.07.29", "title": " Проливни дъждове наводниха Атина"}
{"url": "https://trud.bg/%d0%b4%d0%be%d0%bd%d0%b0%d0%bb%d0%b4-%d1%82%d1%80%d1%8a%d0%bc%d0%bf-%d0%b5-%d1%80%d0%b0%d0%b7%d0%b3%d0%be%d0%b2%d0%b0%d1%80%d1%8f%d0%bb-%d1%81-%d0%b8%d0%b7%d0%b4%d0%b0%d1%82%d0%b5%d0%bb%d1%8f-%d0%bd/", "text": "Американският президент Доналд Тръмп заяви днес, че е имал „много добра и интересна среща“ в Белия дом с издателя на в. „Ню Йорк таймс“ Артър Салзбъргър, предаде Асошиейтед прес. Сълзбъргър е предупредил президента Доналд Тръмп, че изказванията му срещу медиите са опасни и вредни, предаде АФП. Срещата е протекла преди десетина дена. „Прекарахме доста време в разговори за огромното количество фалшиви новини, разпространявани от медиите, и как тези фалшиви новини се трансформират в израза „враг на народа“. Тъжно!“, написа Тръмп в Туитър. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.07.29", "title": " Доналд Тръмп е разговарял с издателя на вестник „Ню Йорк Таймс“"}
{"url": "https://trud.bg/%d0%be%d0%bf%d0%be%d1%80%d0%be%d1%87%d0%b0%d0%b2%d0%b0%d1%82-%d0%bf%d1%80%d0%be%d1%82%d0%b5%d1%81%d1%82%d0%b0-%d0%bd%d0%b0-%d0%bc%d0%b0%d0%b9%d0%ba%d0%b8%d1%82%d0%b5/", "text": "Жалък и отвратителен план, за да попаднат в полезрението на избирателите, реализират от няколко дни маргиналните партийки от „дясната“ коалиция „Демократична България“ – ПП „Зелените“, ДСБ и „Да, България“. Активисти на трите формацийки опитват да налазят абсолютно справедливото недоволство на майките на деца с увреждания, чиято кулминация е утре с шествие в центъра на София. „Труд“  , след като видя огромния интерес, който предизвиква сред водещи фигури в трите партийки протестът на майките. „Десните“ заявяват присъствие на площада, което неминуемо ще опорочи протеста, като го направи политически. Самите жени са против някой да се възползва от тяхното недоволство. Заявката им е, че очакват подкрепа от граждани. Но именно това е основната маскировка на политическите трупове от „Демократична България“ – те се представят за водачи на гражданското общество и изразители на мнението на целия български народ. Иронията е, че тези „граждани“ събират около 2 процента подкрепа в регулярните проучвания на социологическите агенции. Тоест избирателите изобщо не припознават като свои самообявилите се за техни говорители и пазители от „дясното“. Заради липсата на популярност „Демократична България“ ще стане за смях на каквито и да е избори. Но така наречените „десни“ са с огромни претенции още от създаването си тази пролет – те се самонарехоха „алтернатива на статуквото“, учредиха си кабинет в сянка и имат „експертно“ мнение във всяка сфера. И след като не могат да организират протест, какво им остава – да налазят някоя справедлива кауза. Какво по-добро от това да понатрупат проценти на гърба на майките на деца с увреждания, чийто проблеми държавата замита в ъгъла от години. Изглежда грозно, ужасно, низко и гнусно. Поне в очите на нормалните хора. За тези в „Демократична България“ това е шанс да яхнат протеста, за да натрупат дивиденти. И го правят. Само не е ясно как хора като Христо Иванов, водач на „Да, България“, Атанас Атанасов, лидер на ДСБ и добре познатите псевдозелени ще убедят обществото в своите „чисти“ намерения. Може би Иванов ще обясни колко успешен правосъден министър е бил в кабинета „Борисов 2“? За негово съжаление няма как да го направи – той, заедно с ортаците му от Реформаторския блок, бе част от властта от края на 2014 до началото на 2017 година. Тогава тази коалиция имаше всички лостове да направи нещо за майките на деца с увреждания. Някой спомня ли си тази тема да е повдигана тогава? Може би като депутат от Реформаторския блок сегашният лидер на ДСБ Атанас Атанасов е направил нещо по въпроса? Ами, не е.  Колкото до „зелените“, те профанизират всичко, към което станат съпричастни. Истината е, че „Демократична България“ е задруга от три незначителни в политиката формацийки, които са сключили брак по сметка в името на една цел – да се докопат до властта. За да постигнат това те са готови на всичко, дори да яхнат и опорочат огромна по важност социална кауза, като протеста на майките на деца с увреждания. На предсрочните избори за Народно събрание през 2017 година „Да, България“ се яви в коалиция с ПП „Зелените“ и ДЕОС. Въпреки цялата реклама в присъдружните им медии от кръга Капитал, резултатът беше плачевен – под 3%. Властта и влиянието явно са голяма амбиция на Иванов и компания, тъй като през пролетта на 2018-а той се взе пак със „зелените“, като този път ДСБ зае мястото на разпусналата се ДЕОС. В „Да, България“ основният кадрови актив е съставен от разпадналата се „Протестна мрежа“, чийто членове са експерти по усвояването на грантове от чуждестранни спонсори, като „Отворено общество“ и „Америка за България“. Самият Христо Иванов беше шеф на Българския институт за правни инициативи, прибрал финансиране за хиляди щатски долари. ПП „Зелените“ на практика са едно с коалицията „За да остане природа в България“ – за тях „Труд“ от години изнася факти как усвояват милиони евро от Европейския съюз за проекти, от които няма никаква полза. Маскирани зад екологична кауза, „природозащитниците“ обслужват личния си финансов интерес. Известни са с извиването на ръце на всички правителства от 2000 година насам. Със съдебни жалби спират проекти, които гарантират развитието на отделни региони и на цялата българска икономика. Примери много – автомагистрала „Струма“, заводът за преработка на битови отпадъци в София, вторият кабинков лифт в ски зона „Банско“ и много други. За да привлекат внимание, тази година „зелените“ заложиха на старата си политическа дъвка – уж спасяването на Пирин. Изляха куп лъжи и в началото успяха да манипулират обществото. Но си вкараха сериозен автогол – протестът им се саморазобличи като политически, защото редом с обикновените хора застанаха Радан Кънев Христо Иванов, Атанас Атанасов. И те да „спасяват“ Пирин. Именно в разгара на тази манипулация бе създадена „Демократична България“, което доуби шествията и преди да приключат безславно на тях се събираха по десетина души. Просто истинските граждани разбраха, че са били употребени. Сега има нова възможност за протести – майките се надигат и „десните“ искат да се възползват. Но ако опорочат тази кауза, на следващите избори няма да съберат и 0.1%. Подгряване  Днес Христо Иванов даде интервю за БНР, което бе цитирано на дълго и широко от присъдружните медии на „Демократична България“. Темата не бе протеста на майките, а друга кампания на „десните“ – Истанбулската конвенция. Миналата седмица тя бе отхвърлена от Конституционния съд, а Иванов обясни колко лошо е това. Той използва медийната си изява, за да оплюе правителството, което е абсолютно подгряване за яхването на днешния протест.", "date": "2018.07.29", "title": " Опорочават протеста на майките\t\t\t"}
{"url": "https://trud.bg/%d0%b3%d0%be%d1%80%d1%8f%d1%85%d0%b0-%d1%86%d0%b0%d1%80%d1%81%d0%ba%d0%b8%d1%82%d0%b5-%d0%ba%d0%be%d0%bd%d1%8e%d1%88%d0%bd%d0%b8-%d0%b2-%d1%86%d0%b5%d0%bd%d1%82%d1%8a%d1%80%d0%b0-%d0%bd%d0%b0-%d1%81/", "text": "Една от знаковите сгради в центъра на София – “Царските конюшни” бе обхваната от огнена стихия в нощта на събота срещу неделя. Около 2 000 кв. м. са унищожени от пламъците. Няма пострадали хора. Сигналът за инцидента е подаден минути след 03.00 часа. Близо 30 пожарникари са овладели стихията. “Запалило се е част от карето между бул. “В. Левски” и “Ал. Дондуков”, “Панайот Волов” и ул. “Врабча”. Пламнали са покривите на сградата, която е с лице към ул. “Дунав” и прилежащата към нея сграда. Нямам представа как е станало. Пострадали са главно покривите”, каза Васил Цолов, кмет на район “Оборище”. Собственик на по-голямата част на земята под царските конюшни е варненският бизнесмен Янко Иванов. Преди няколко години тя беше продадена от бившия областен управител Веселин Пенев за 700 000 лв. По случая се води съдебно дело, по което подсъдими са Веселин Пенев и Юлия Димитрова – Цекова, лицензиран оценител. Въпреки, че няма статут на паметник на културата, съгласно приетият през 2015 г. ПУП е установено, че сградите на “Царските конюшни” притежават високи исторически качества и е предвидено запазването им. В тази зона не се допуска пристрояване и ново строителство. В началото на тази година пък кметът на София Йорданка Фандъкова поиска “Царските конюшни” да бъдат обявени за паметник на културата от национално значение. От партия “Глас народен” настояха за незабавната оставка на министъра на културата Боил Банов, заради “неумение да опази българските културни ценности”. В сградата “Царските конюшни” собственост имат няколко министерства, сред които е и МВР, както и Националната художествена академия. Янко Иванов заяви, че неговата част от “конюшните” – откъм “Дондуков” и “Васил Левски”, не е пострадала в пожара, а са горели постройки при ул. “Панайот Волов”, които са необитаеми и се водят на МВР. Йорданка Фандъкова: Собственикът да възстанови автентичния вид  Кметът на София Йорданка Фандъкова сформира експертна комисия с представители от “Направление архитектура и градоустройство” на Столична община и от район “Оборище”, която да направи оценка на щетите на пострадалата от пожар сграда от Царските конюшни и да задължи собственика да я възстанови в автентичния ? вид. Заради силния вятър е имало опасения, че огънят може да засегне и Първа английска езикова гимназия. Пострадалите сгради ще бъдат обезопасени. Тодор Чобанов: Културното министерство бездейства  След пожара столичният зам.-кметът Тодор Чобанов обвини във фейсбук културното ведомство в бездействие. “Уважаеми г-н министър, ще “доживеят” ли знакови обекти в риск подчинените на министерството структури и експерти да си свършат работата? Или ще наблюдаваме как стават жертва на бездействието? Миналата зима Столична община изпрати до Вас предложение за обявяване на комплекса “Царските конюшни” за културна ценност от национално значение. Още няма резултат?”, написа той.", "date": "2018.07.29", "title": " Горяха царските конюшни в центъра на София (ОБЗОР)\t\t\t"}
{"url": "https://trud.bg/%d0%b2%d0%b8%d0%b6%d1%82%d0%b5-%d0%b0%d0%ba%d1%86%d0%b5%d0%bd%d1%82%d0%b8%d1%82%d0%b5-%d0%b2-%d0%b1%d1%80%d0%be%d1%8f-%d0%bd%d0%b0-%d0%b2%d0%b5%d1%81%d1%82%d0%bd%d0%b8%d0%ba-%d1%82%d1%80%d1%83-211/", "text": "Огън по глиганите от август за майстори  Срещу 1 лев от август майстори стрелци ще могат да тръгнат на индивидуален лов за глигани. В градчетата покрай Дунав вече е извършено и обучение на членове на всички ловни дружинки за вземане на проби – кръв и тъкани от отстреляни или намерени умрели диви свине.     Горяха царските конюшни в центъра на София Една от знаковите сгради в центъра на София – “Царските конюшни” бе обхваната от огнена стихия в нощта на събота срещу неделя. Около 2 000 кв. м. са унищожени от пламъците. Няма пострадали хора.       Европа не може да постави свои решения над националните конституции Интервю по темата за Истанбулската конвенция с професора по конституционно право Пламен Киров.       Люлеещите се основи на гръцкото строителство Анализ на кореспондента на вестник „Труд“ в Атина Бойка Атанасова. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.07.29", "title": " Вижте акцентите в броя на вестник „Труд“ в понеделник, 30 юли 2018"}
{"url": "https://trud.bg/%d0%b3%d1%8a%d1%80%d1%86%d0%b8%d1%8f-%d1%80%d0%b5%d1%88%d0%b8-%d0%b2%d1%81%d0%b8%d1%87%d0%ba%d0%be-%d0%bd%d0%b5%d0%b7%d0%b0%d0%ba%d0%be%d0%bd%d0%bd%d0%be-%d0%bf%d0%be%d1%81%d1%82%d1%80%d0%be%d0%b5/", "text": "Всички имоти, построени в Гърция произволно, в разрез с конституцията, ще бъдат разрушени. Булдозери влизат навсякъде. Това заяви заместник-министърът на околната среда Сократис Фамелос. Решението бе взето след поетата политическа отговорност за библейските пожари в район Рафина, където огъня изпепели 88 души, между които и деца. „Загубата на нашите сънародници, ни изпълва с мъка. Поетата отговорност от правителството ни натоварва с важни отговорности за утрешния ден, така че да не се стига повече до такава трагедия“, каза още министър Фамелос. За съжаление, голяма част от строежите в Гърция представляват произволно строителство. Това, че имотът е закупен законно и собственика има всички правни документи не означава, че имотът е законен. Това е една порочна практика, на която много купувачи на имоти стават жертва. Много от българските граждани, основно в северна Гърция, купуват именно такива имоти, тъй като цената им е много по-ниска. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.07.29", "title": " Гърция реши: Всичко незаконно построено се руши, влизат булдозери"}
{"url": "https://trud.bg/%d0%bc%d0%be%d1%83%d1%80%d0%b8%d0%bd%d1%8c%d0%be-%d0%b2%d0%b8%d0%b5-%d0%b3%d0%bd%d0%b5%d0%b2%d0%bd%d0%be-%d1%81%d0%bb%d0%b5%d0%b4-14/", "text": "За английския футбол по-голямо дерби от „Ливърпул“ – „Манчестър Юнайтед“ няма. Вечната битка на Албиона. В името на парите тя отново се разигра на американска земя със статус на контрола от турнира за Купата на шампионите. „Ливърпул“ болезнено потъпка „Юнайтед“ с 4:1 в Мичигън. На трибуните дойдоха 101 254 зрители, защото стадионът е вторият най-голям в света. Фантастичен гол със задна ножица вкара новото попълнение на „Ливърпул“ Жердан Шакири. От дузпи за тима на Юрген Клоп забиха Садио Мане и Оджо, а четвъртото попадение бе на Даниел Стъридж. бразилецът Андреас Перейра бе точен за „червените дяволи“. Двубоят накара Жозе Моуриньо да избухне като вулкан. За него долетя и лоша вест – сръбският национал Неманя Матич бе опериран във Филаделфия и ще пропусне началото на сезона. Но това далеч не бе единственото, за което Специалния говори.  „Атмосферата беше хубава, но ако бях на мястото на феновете, нямаше да си дам парите – започна Моуриньо. – Не си струва за тези формации на двата отбора. Преди това гледах „Челси“ и „Интер“. Стадионът беше празен, а феновете предпочитаха плажа. Съветвам американските ни привърженици да дойдат и да ни гледат, когато играем в Европа. Радвам се, че на нашия мач Перейра и Шакири вкараха два много красиви гола, които зарадваха запалянковците.“ След това Жозе Моуриньо се обърна срещу ръководството на „Юнайтед“. Според него изпълнителният директор Ед Уудърд не е изпълнил желанията му за селекция. „Трябват ми още двама футболисти, но не вярвам, че ще ми ги вземат – каза Моуриньо. – Може и само с един ще се получи. Преди няколко месеца дадох на клуба списък с пет имена. Дано поне един дойде. Ако не се получи, ще се борим с това, което имаме. За мен нови ще бъдат Пол Погба, Маруан Фелайни, Виктор Линделоф, Маркъс Рашфорд и Джеси Лингаард, но трябва първо да починат след световното. Според мен това американско турне е абсолютно безсмислено. То убива останалите футболисти.“ Моуриньо чу от ръководството, че първо трябва да продава, преди да купува. Най-важните играчи, които трябва да се махнат са Антони Марсиал и Маркос Рохо. Французинът се прибра в Париж заради раждане на детето си. Моуриньо обаче се разгневи, че не се завърна в Лос Анжелис. Близки на Марсиал довериха, че нападателят няма никакво намерение да се присъедини към отбора и чака трансфер. „Юнайтед“ ще играе още един мач в Щатите – срещу еврошампиона „Реал“. Накрая Моуриньо се нахвърли и върху съдиите на мача с „Ливърпул“ заради двете дузпи. „Смешно е да ги гледам – каза Специалния. – Те сигурно са съдии, извикани от бейзболната федерация. Нищо не разбират от футбол.“", "date": "2018.07.29", "title": " Моуриньо вие гневно след 1:4"}
{"url": "https://trud.bg/%d0%b4%d0%b0%d0%bc%d0%b8%d1%82%d0%b5-%d0%b2-%d0%bf%d0%be%d0%bc%d0%bf%d0%b5%d0%b9-%d1%81%d1%82%d1%80%d1%83%d0%b2%d0%b0%d0%bb%d0%b8-%d0%b4%d0%b2%d0%b5-%d1%87%d0%b0%d1%88%d0%b8-%d0%b2%d0%b8%d0%bd%d0%be/", "text": "Жертвите на апокалипсиса се пръвърнали в статуи Сред най-известните древни римски градове, по чиито улици можете да се разходите и днес е Помпей. Причината да бъде запазен за хилядолетията не е приятна. Животът в процъфтяващото градче в областта Кампания на съвременна Италия, бил внезапно прекъснат през 79 година след Христа от изригването на вулкана Везувий. Апокалипсисът станал причина за смъртта на хиляди, но пепелта от вулкана запазила града непокътнат през вековете. Помпей бил град на богаташи и търговци. В Помпей можете да посетите типична римска вила и да се възхитите на запазените мозайки и рисунки по стените й, да видите каменните минимостове, по които се движили пешеходците, за да не изцапат дрехите си. Улиците били издълбани ниво под къщите, тъй като градът често се наводнявал. Можете да се възхитите и на античния Форум. Сред по-неприятните гледки са тези на мъртвите тела и домашни любимци, които пепелта от вулкана е превърнала в статуи.  В Помпей ще видите и първообраза на заведенията за бързо хранене. На улицата се изнасяли делви с храна и вино, от които се разсипвали ястията и питиета. И по-бедните можели да хапнат накрак. Докато богатите вечеряли обилно в своите вили. Портата от пристанището водела направо към пивниците и публичните домове, за да могат чуждите моряци да оставят спечеленото в Помпей. И днес опашката от туристи пред тези “институции” са най-големи. Тълпите искат непременно да разгледат вулгарните рисунки по стените на един от публичните домове. За да ги открият в древността моряците се ориентирали по камъните, наподобяващи мъжки полов орган, поставени на видно място над тези сгради. Самите стаи за забавления са учудващо малки и тесни, а леглата в тях – каменни, за да не заспиват посетителите и бързо да остъпят ред на следващия мераклия. Дамите по това време били изключително евтини. Когато морякът поръчал и платил 2 чаши вино, му давали безплатен жетон за забавление. Сред най-посещаваните места в Кампания освен Помпей е и неговият убиец – вулканът Везувий. Той се извисява на 1281 метра над Неаполитанския залив и от него се открива величествена гледка. Внушителният му колос обаче буди и страх у местните, тъй като вулканът все още е активен. Въпреки това животът в подножието му процъфтява, тъй като върху лавата и пепелта виреят не само успешно, но и богато всякакви земеделски култури. Според изследователите на Данте Алигиери именно Везувий с димящите и тлеещите си недра е вдъхновил поета за неговия “Ад”. За да посетите вулкана, трябва да заплатите входна такса. Ако имате късмет, ще запечатате димящите недра на Везувий на снимка, а ако имате голям късмет – това няма да е последният фотос в живота ви. Като спомен от емоцията можете да си вземете картичка с печат от върха на вулкана, но за по-мързеливите такива се продават и в подножието на кратера, а цената е почти символична – около 1 български лев. От мястото можете да се сдобиете и с различни сувенири от лава, домашен ликьор от лимони – лимончело, както и куп вулгарни и закачливи сувенири. Неписано правило е, че повечето търговски обекти и забележителности в региона са взети под крилото от мафията. В подножието на Везувий се крият огромни частни вили, принадлежащи на представителите на местната камора. Но те са зад дебели стени и толкова добре охранявани, че няма как дори да ги видите.  Камората, която се твърди, че е най-опасната престъпна организация в света, има и свои частни вулкани. Тях можете да посетите, срещу билет за входа. Част от димящите кратери са превърнати в естествени сауни, издълбавайки скалите почти до вътрешността ми. Серните изпарения в комбинация с топлината действали лечебно, особено на господата. В района през древността римляните ловели ленивци, затваряли ги в продупчени делви, през които ги хранели и по време на походите си така винаги имали свежо месо. Затова наричали ленивците в делва и римски консерви. Римският император го заменил като се отказал от три пъти по-големия Истрия Октавиан Август откупил за себе си остров Капри Имотите струват по 25 000 евро за квадрат Остров Капри омагьосва всеки, които е стъпил на бреговете му от древността до сега. Просто няма вариант да не бъдете покорен от стръмните скали, малките улички, кръчмите около пристанището, лечебната миризма на цитруси, цветните градини и въобще духа на острова. Неслучайно римският император Октавиан Август дотолкова се влюбва в него, че предлага на неаполитанците да го разменят за три пъти по-големия по площ остров Иския. За негово щастие те се съгласяват, незнаейки, че по-голямото парче земя сред Тиренско море е всъщност вулкан, днес известен със спа центрове и невероятни градини. Че островът е невероятен, говори и фактът, че всеки ден 50 000 души решават да посетят Капри. Цените на хотелите тук са толкова високи, че за повечето хора да му се насладят остава именно възможността да пристигнат с ферибот от някой голям град на Ботуша като Неапол и Соренто. Групата “Скорпиънс” посвещава на остров Капри песента си “Holliday” (Ваканция). На него незабравима ваканция през миналото лято прекараха и българският тенесист Григор Димитров и половинката му – американската певица Никол Шерцингер. И докато почивката, макар и не по джоба на всеки, все пак е осъществима мечта, то да си купите дом на острова трябва да платите по 25 000 евро на квадрат. Неслучайно къщите са на богати хора като модните дизайнери Долче и Габана. Затова и повечето туристи предпочитат да пристигнат с ферибота и да си тръгнат след няколко часа, след като се порадват на неповторимите гледки и тюркоазените морски води край Капри. Ако сте за ден там, не пропускайте да обиколите острова с лодка. Цената на пътешествието е 18 евро, като освен чудните скали и арки на острова, влизате и в няколко пещери с тюркоазени води. Ако платите още 13 евро и се качите на по-малка лодка, имате шанса да влезете и в невероятната Синя пещера. Обаче само ако времето го позволява, тъй като достъпът до нея е силно затруднен. При вълнение лодкарите отказват да позволят на туристите да видят красотите й, тъй като входът към пещерата е много малък, а за да влязат ентусиастите вътре се налага да лягат в лодка по двама. Ако не си падате по морските разходки можете да си позволите кратък шопинг, да опитате местните специалитети като типични равиоли с рикота или да вземете фоникуларето – “стръмният” трамвай към върха – и да погледнете острова от птичи поглед. Строителството в курорта е забранено на 500 метра от брега Джон Ленън обичал да летува в Бая Домиция Районът се гордее с моцарелата си През 70-те години на миналия век италианският курорт Бая Домиция си съперничел по слава, известност и богати посетители с остров Капри. Мястото било любимо за почивка на музикалната легенда Джон Ленън, на режисьора Микеланджело Антониони, както и на един от най-богатите представители на монархически родове – принц Шах Карим Ал Хюсейни Ага Хан. И на прочути художници и бохемски компании. Днес Бая Домиция е позагубила малко от светския си блясък, но все пак остава предпочитан семеен курорт заради незастроеното море, плиткия му бряг, който ви позволява да се разхождате по дъното на Тиренско море до около 100 метра от чадъра си и боровите гори край ивицата. Всички хотели в Бая Домиция са на първа линия, но са отдалечени на минимум 500 метра от брега, защото такива са правилата. Така че за да стигнете до чадърите и шезлонгите на плажа преминавате през борови гори и поддържани цветни градини.  Римляните, които първи са открили красотите на това място, мислели тези борови гори за свещени. Селището било избрано за вилите на римските управници и богаташи, а край него минавал един от най-дългите пътища в империята – Виа Домициана. Кампания е една от най-плодородните земи на Италия, а храната, изкуствата и хубавият живот тук са издигнати в култ. Местните се шегуват, че ако не си хапнете добре и не пиете чаша вино, готвачът в кухнята ще се разплаче, защото не е успял да ви накара да се чувствате добре.  Хората са изключително приветливи и освободени, а всеки италианец в региона пее поне като Тото Котуню. Дамите пък се гордеят с факта, че корените на ослепителната София Лорен са от Кампания. Мястото е известно с вкусните си плодове и зеленчуци. Тук е и Меката на прочутото местно сирене моцарела, правено от биволско мляко по традиционна рецепта. Близостта с Тиренско море предполага и прясна риба и морски дарове. На плажа можете да си купите от преминаващите търговци сувенири, парео, дюшеци или пък да си поръчате разпускащ масаж за скромните 5-10 евро.", "date": "2018.07.29", "title": " Дамите в Помпей стрували две чаши вино\t\t\t"}
{"url": "https://trud.bg/%d0%ba%d0%be%d0%bd%d1%81%d0%b5%d1%80%d0%b2%d0%b0%d1%82%d0%b8%d0%b2%d0%bd%d0%b8%d1%8f%d1%82-%d0%b1%d0%bb%d0%be%d0%ba-%d0%bd%d0%b0-%d0%bc%d0%b5%d1%80%d0%ba%d0%b5%d0%bb-%d1%81-%d1%80%d0%b5%d0%ba%d0%be/", "text": "Рейтингът на консервативния блок на Християндемократическия и Християнсоциалния съюз (ХДС/ ХСС), оглавяван от германския канцлер Ангела Меркел, е спаднал до 29%. Това е най-ниското равнище от 2006 г. насам, показва допитване на института „Емнид“, публикувано във в. „Билд ам зонтаг“. Рейтингът на блока е с един процент по-нисък, отколкото предходната седмица. Сходен спад отчита и участващата в управляващата коалиция Германска социалдемократическа партия. Ако изборите за Бундестаг бяха сега, за социалдемократите щяха да гласуват 18% от избирателите, показва допитването. Трета по рейтинг е крайнодясната популистка партия „Алтернатива за Германия“ с 15%, каквото беше равнището на одобрението за нея и предходната седмица. Допитването е извършено от 19 до 25 юли с участието на около 2000 души. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.07.29", "title": " Консервативният блок на Меркел с рекордно нисък рейтинг"}
{"url": "https://trud.bg/%d0%b2%d0%b8%d0%b5%d1%82%d0%bd%d0%b0%d0%bc%d1%81%d0%ba%d0%b8-%d0%ba%d0%be%d0%bb%d0%b8-%d0%b8%d0%b4%d0%b2%d0%b0%d1%82-%d0%b2-%d0%b5%d0%b2%d1%80%d0%be%d0%bf%d0%b0/", "text": "Основаната през миналата година виетнамска автомобилна компания Vinfast се насочва към Европа и ще участва в есенното изложение в Париж. Там ще бъдат показани SUV модел и лимузина – първите два модела на марката. Те са по дизайн на италианското студио Пининфарина. Виетнамският производител претендира, че автомобилите му ще бъдат конкурентни на европейските не само по отношение на модерния външен вид, но и като техника и комфорт. Групата Vinfest е един от най-големите частни консорциуми във Виетнам, като се занимава основно със строителство и има годишен оборот 3,8 милиарда долара. През 2017 г. започна строителството на свръхмодерен завод за автомобили.", "date": "2018.07.29", "title": " Виетнамски коли идват в Европа"}
{"url": "https://trud.bg/%d0%bf%d0%b5%d0%b2%d0%b8%d1%86%d0%b0%d1%82%d0%b0-%d0%b4%d0%b0%d1%80%d0%b0-%d0%bb%d1%83%d0%b4%d0%b8%d1%82%d0%b5-%d0%bc%d0%b5-%d1%83%d1%81%d0%b5%d1%89%d0%b0%d1%82-%d0%be%d1%82%d0%b4%d0%b0%d0%bb%d0%b5/", "text": "С Гери-Никол и Мишел се правехме на испанки и хората ни вярваха Никога не бих пяла попфолк, но бих писала песни за този жанр Ивана първа ме отвори към музиката Искам дуетс Азис – Дара, на 19 г. стана „Певица на годината” на наградите на „БГ радио”. Усещаш ли вече тежестта на славата?  – Вече много внимавам какво правя пред обществото. Няма как да се случи да изляза навън и никой да не ме познае, а толкова ми се и живее, но намирам баланса, въпреки че е малко сложно. Също така знам, че ако се отнеса с някого по неподобаващ начин или ако не съм в настроение и кажа – „не, днес не може снимка” – на всеки ще му стане гадно, ако срещне такова отношение. – Новата ти песен „Все на мен” се радва на голяма популярност. Кое все на теб се случва?  – Например често се спъвам и падам, направо се пребивам, дори някои хора си мислят, че употребявам някакви вещества, но няма такова нещо, аз просто съм си мега енергична! Постоянно имам синини по тялото си, така ми се случват нещата и за това най-често си казвам – защо все на мен, но вече съм го приела и се надсмивам над себе си. Едната част от мен е ха-ха, а другата – ох, пак ли? – Приятелят ти Константин се появи на финала на видеото „Все на мен”…  – Песента е доста иронична и докато я правихме решихме, че трябва да покажем, че точно този е лудият човек за мен, че няма друг, който може да ме вземе! (Смее се.) – Била ли си се в живота магнит за луди и откачалки?  – Как ме намират тези хора, не знам! Просто си седя някъде и те явно усещат покемонската ми енергия и пристигат. (Смее се.) Примерно – седим си с приятелка пред Народния театър и едно момче идва и ми казва – здравей! Аз също го поздравявам, защо да не го направя щастливо момчето! После обаче, той започна да ни следва по леко странен начин. Аз се обърнах и приятелски му казах чао. Въпреки това той не ни оставяше и дори изкара отнякъде едно маракаси и започна да дрънка с него и не спираше да ни говори някакви неща и аз си викам – чакай, това май не е ок? Попитах го – как се казваш, с какво се занимаваш, а той вика – Аватар! Вървеше си така след нас дълго време и не се отказваше, докато не се върнахме при Константин. Надявах се, че виждайки Константин ще си тръгне и така и стана, момчето просто извика „Пикачу” и избяга… Често се срещам с такива образи… – С Тита и Гери-Никол сте приятелки от ученички, представяхте ли си тогава, че в близкото бъдеще ще сте сред най-актуалните и слушани певици в България?  – Да! С Гери, дори сме си говорили за това от много малки – 14-годишни сигурно сме били, не ни е била свръх цел, но знаехме, че ако поискаме – ще го направим и ще стане, просто си вярвахме. Аз от малка знаех какво искам, но по едно време бях загубила пътя покрай другите изкуства, с които се занимавах. Тогава се спрях и си казах- чакай малко, не можеш да правиш пет неща едновременно, защото нищо няма да направиш в крайна сметка. Тогава осъзнах, че музиката е моето призвание и си казах – дай сега крачка по крачка, ще се запиша за музикалния формат, ще ме харесат сигурно и т.н. Явих се и се случиха нещата. Не мога да кажа, че съм очаквала чак така да се развие всичко, защото целта ми беше да правя това, което харесвам, да си изкарвам сама парите и да живея в София. – С коя от двете сте по-близки днес и имаш ли любим спомен с тях?  – Всъщност съм по-близка с Мишел! Тя беше заедно с Гери в групата им „Sweet 16” в „Х Фактор”. Иначе и с Гери- Никол, и с Тита имам много яки случки и спомени. Но с Мишел сме си най-близки. Имаме уникални истории – как сме изнасяли спектакли в центъра на Варна, как докато вървим сме си правили мюзикъли, заговаряли сме непознати хора, а те ни гледаха като ненормални, правехме се на чужденки и т.н. Като се правехме на испанки, хората много ни вярваха и си мислеха наистина, че сме такива. Беше много забавно, дори като говоря за това и ме хваща носталгия… – Попфолк певицата Мария признава, че си й любимка сред младите. Изкушавала ли си се да пееш попфолк?  – Никога, въпреки, че аз съм много добра в това, заради 12-те години, в които учих народно пеене. – За коя попфолк звезда би написала песен?  -З а Ивана, защото тя първа ме отвори към музиката! Знаеш ли, че ако не беше Ивана, аз сигурно нямаше да пея. (Смее се.) Бях много малка, когато я видях и чух как пее и много, много ми хареса. Сигурно съм била на 6-7 години и й бях много голяма фенка! Наистина много се бях запалила тогава и слушах Ивана, Азис, AC/DC и Manowar, а пеех народно пеене. Тогава започнах да уча и народно пеене. Славка Калчева ми е много любима, а Странджа и Тракия са ми любими области, заради орнаментиката в песните. – С кого би направила дует?  – Знаеш ли, Азис го видях скоро в един ресторант и дори се притесних леко от това, че го виждам, бях доста развълнувана. Точно седнахме с моя приятел и виждам Азис срещу мен! През цялото време исках да отида да го поздравя, да му кажа здрасти и накрая той самият дойде при мен – здравей, миличка, много си красива на живо, прегърна ме, а аз направо щях да се разплача. Азис много ми се зарадва и аз на него! Той ще се навие за дует! – Оксана Станчева ти предрече кариера в чужбина. Ти още ли имаш желанието да следваш в Щатите?  – Да. Старая се и искам да имам кариера навън. Наскоро бях в Швеция в затворено студио за пет дни, в Ирландия също и даже не съм разгледала страните, стоях в студио по цял ден, но това е нещото, което обичам. Като отидох там и видях, че хората ми се радват за това, което правя. Мечтата ми от много малка е да отида в Америка. Всички ми казват – там е най-голямата машина, която може да съществува, те са зомбирани и т.н. Аз не искам да бъда зомбирана, но искам да отида и просто да се инспирирам от начина им на работа, от хората, лудостта им, която не се дължи на субстанциите, които вземат, а от това, че просто хората там са по-отворени и се забавляват постоянно.  -Наскоро създаде кампанията „Натурална свежарка” и показа, че изглеждаш добре и без грим. Какво те провокира?  – Това е моя инициатива, защото доста от младите момичета, които виждам, започват от много малки да се гласят и гримират прекалено много, не че аз не съм го изживяла този период, но на тях явно им се иска да пораснат прекалено бързо… Не се опитвам да казвам как трябва да изглеждат и какво да правят, защото всеки си има свой житейски път, но се бях издразнила от това, че не си изживяват пълноценно детството. При положение, че примерно на 14 години могат всеки ден да обикалят много интересни места с приятели, да играят на топка дори, да се смеят, да се радват на живота, да разсъждават и да са свободни като цяло, защото още нямат тази отговорност, която идва с годините. А те предпочитат да седят по кафетата, да бездействат и да са със заровени глави в телефоните… – Твоят любим – Константин Трендафилов, е признавал, че мисли да убие своя сценичен образ Папи Ханс. Ще му позволиш ли да затрие този симпатяга, изпълнил хита „Кекс”?  – Така ли е казал? Няма да му дам! Истината е, че като се запознахме, той си имаше съвсем различен имидж и пред обществото, и за себе си. Държеше се на положение, но аз видях, че има скрита страна от себе си и му казах, че тази част от него е супер забавна и е нещо по-различно от това, което се случва в страната ни, това е интересен персонаж! Той има в себе си тази лудост, но не знам как се престраши да позволи на обществото да види тази част от него. – Правила ли си първата крачка в любовта?  – Всичките ми други връзки, сега вече не ги смятам, че са били сериозни. Иначе въобще не съм стеснителна в това отношение, като харесам някого, веднага отивам и казвам –здравей, харесвам те! Никога не съм играла ролята на жената, която чака и се прави на недостъпна. – Имаш ли си любим стих от твоя приятел?  – Обожавам романа му! Прочетох го на един дъх, аз съм много откровена, не бих излъгала за това и мога да кажа, че бях буквално погълната, живях с образите, ако на някой от персонажите му е гадно и на мен ми ставаше гадно, нямаше спокойствие при мен, докато четях. – По време на „Черешката на тортата” ти съвсем спонтанно предложи ябълка на бездомник. Често ли правиш такива „малки” добрини?  – Случва ми се често, но не смятам, че трябва да претендирам с това. Също така вярвам, че доброто се връща винаги – Вселената ти отговаря с това, което й даваш. – Раздялата на родителите ти беше ли травмираща?  – Дори не помня кога са били заедно, защото съм била едва на 3-4 годинки, но помня, че на майка ми и брат ми им беше много тежко тогава, а аз бях човекът, който ги успокояваше. Децата са с много-здрава психика и усещат най-силно проблемите. На мен не ми беше тежко по това време, защото постоянно разсмивах хората с най-различни неща, изкарвах ги от фазата, в която са заседнали. Може би от там ми тръгна и интересът към актьорското майсторство – да мога да изкарам някакъв образ, като ми потрябва – за да разсейвам хората от това, което ги прави тъжни. Иначе музиката е най-голямото лекарство, но моята медитация са танците, защото пеенето вече е на друго ниво. Винаги, когато имам някакъв проблем, или не съм в настроение, кача ли се на сцената и започна ли да пея – всички проблеми магически изчезват! – В детството родителите ти не са имали финансовата възможност да те запишат на художествена гимнастика. Сега, когато печелиш вече сама, стана ли по-пестелива, заради тези липси в началото?  – В началото бях доста щедра. Малко като невидяла! ( Смее се). Казвах си – каквото мога да си позволя, всичко ще си купя. После моя приятелка ме посъветва – недей, недей така, защото парите свършват много бързо, а аз се възмущавах, но в крайна сметка осъзнах, че е права. Майка ми също постоянно ми казваше – пести си парите! Аз є отговарях, че ще правя каквото си искам, но след една година, когато ми дойде годишният отчет и си казах – колко пари имам, къде са? Бях много учудена, че съм на нула! Тогава казах на майка ми – откривай ми сметки, пускай ми парите там, разпределяй ги, защото не се знае докога ще има. – В какво вярваш?  -В позитивната енергия, в изкуството.Дори в трудни моменти винаги съм вярвала, че нещата не са толкова лоши и съм търсила позитивната страна на нещата. От теб зависи каква ще е настройката ти, защото ако за всяко малко нещо се ядосвам, то досега да се бях побъркала… Няма смисъл от това! – Любима мисъл?  Don’t Worry, Be Happy – Не се тревожи, бъди щастлив! Талантливата певица Дара е завършила Националното училище по изкуствата „Добри Христов” в родния си град Варна с профил народно пеене. Паралелно с това тя развива и актьорските си заложби в театрална трупа и дори планира един ден да кандидатства в НАТФИЗ. Танците също са голяма нейна страст. Да се яви в музикалното шоу „Х фактор” я провокират приятелките й Тита и Гери-Никол. Там впечатлява продуцентите от „Вирджиния рекърдс”, които й предлагат договор. Още с първата си песен „К’во не чу” превзема класациите. В „Черешката на тортата” красивата изпълнителка се запознава с поета Константин Трендафилов, известен и като Папи Ханс, и двамата са заедно вече две години.", "date": "2018.07.29", "title": " Певицата Дара: Лудите ме усещат отдалеч!"}
{"url": "https://trud.bg/%d0%bd%d0%b0%d0%b4-20-%d1%80%d0%b0%d0%bd%d0%b5%d0%bd%d0%b8-%d0%bf%d1%80%d0%b8-%d0%bf%d1%80%d0%b5%d0%bc%d0%b8%d0%bd%d0%b0%d0%b2%d0%b0%d0%bd%d0%b5%d1%82%d0%be-%d0%bd%d0%b0-%d1%82%d0%b0%d0%b9%d1%84%d1%83/", "text": "Над 20 души са ранени в Япония при преминаването на   Джонгдари, предаде БТВ. Над 10 000 души получиха нареждане за евакуация. Това е 12-ият тайфун за сезона. Той причини щети на жилища и на други сгради в Централна и Западна Япония. Заради стихията бяха отменени 168 полета и бе преустановено движението на някои влакове. Тайфунът отслабна до тропическа буря, след като връхлетя град Изе, на 320 км югозападно от Токио в един часа след полунощ днес местно време. Но метеоролози предупреждават за още проливни дъждове, които може да предизвикат свлачища и преливане на реки, както и високи вълни. По обед местно време окото на бурята бе над град Хирошима и се насочваше на запад със скорост от 30 км/ч, със скорост на вятъра 82,8 км/ч и с пориви до 126 км/ч. По-рано този месец обилни дъждове и свлачища отнеха живота на 220 души в Япония. Последва гореща вълна, причинила смъртта на около 100 души. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.07.29", "title": " Над 20 ранени при преминаването на тайфун през Япония"}
{"url": "https://trud.bg/%d0%bd%d0%b0%d0%b9-%d0%bc%d0%b0%d0%bb%d0%ba%d0%be-%d1%82%d1%80%d0%b8%d0%bc%d0%b0-%d0%b7%d0%b0%d0%b3%d0%b8%d0%bd%d0%b0%d0%bb%d0%b8-%d0%b8-%d1%81%d0%b5%d0%b4%d0%b5%d0%bc-%d1%80%d0%b0%d0%bd%d0%b5%d0%bd/", "text": "Най-малко трима са загинали, а седем други са ранени при стрелба, открита в южния град на САЩ Ню Орлиънс. Полицията издирва двама заподозрени, предава CNN. Извършителите са стреляли с карабини без да подбират целите си по минувачите в събота вечерта в близост до старата част на сграда. Един от ранените е в критично състояние. Кметът на Ню Орлиънс Латоя Кандрел заяви, че „властите ще съсредоточат необходимите ресурси, за да се сложи край на този ужас и справедливостта да възтържествува“. „Няма място в града за подобно насилие. Още три живота са отнети. Това трябва да свърши. Да не говорим, че стрелбата се е случила до моя квартал. Това е неприемливо“, допълни той. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.07.29", "title": " Най-малко трима загинали и седем ранени при стрелба в Ню Орлиънс"}
{"url": "https://trud.bg/%d0%b3%d1%83%d1%89%d0%b5%d1%80%d0%be%d0%b2%d0%b8-%d0%bd%d0%b0-%d0%bc%d0%b5%d0%b4%d0%b5%d0%bd-%d0%bc%d0%b5%d1%81%d0%b5%d1%86-%d0%b2-%d0%b3%d1%8a%d1%80%d1%86%d0%b8%d1%8f/", "text": "Компания им прави коафьорът Ивайло Колев Няколко дни след като си казаха “да” Светлана и Християн Гурещови се отдадоха на романтична почивка на гръцките плажове. Плеймейтката и милионерският наследник споделиха кадри от медения си месец в профилите си в инстаграм. От публикациите става ясно, че компания им прави Ивайло Колев, известен като кафьорът на звездите, който от доста време демонстрира близки приятелски отношения с доскоршната г-ца Василева. Веднага след сватбата Светлана сподели, че вярва, че с Християн са създадени един за друг и мечтаят да имат три деца. Булката обаче била суеверна и затова ще пази сватбената рокля в гардероба си цяла година, защото иначе било на лош късмет.", "date": "2018.07.29", "title": " Гущерови на меден месец в Гърция"}
{"url": "https://trud.bg/%d0%ba%d0%bc%d0%b5%d1%82%d1%8a%d1%82-%d0%bd%d0%b0-%d0%be%d0%b1%d0%be%d1%80%d0%b8%d1%89%d0%b5-%d0%bd%d1%8f%d0%bc%d0%b0-%d0%bf%d0%be%d1%81%d1%82%d1%80%d0%b0%d0%b4%d0%b0%d0%bb%d0%b8/", "text": "Няма пострадали при пожара в т.нар. „Царски конюшни” в центъра на София рано тази сутрин, но на старите сгради са нанесени сериозни щети. Това каза пред журналисти кметът на столичния район „Оборище” Васил Цолов. По думите му „инцидентът с подпалването на сградите” е станал около 3:30 часа, като той се въздържа от коментар дали става дума за умишлен палеж. Пострадали са сградите от вътрешната част на комплекса, както и тези, които са към улица „Панайот Волов”. Има паднали покриви. „По-скоро мен ме притеснява частта от покривите и сградите, които са открити – във връзка с откриването на учебната година, която може би е след месец и половина, но този месец и половина ще се изтъркаля много бързо”, коментира Цолов. Учениците от Първа английска гимназия и разположеното в сградата й основно училище трябва да минават точно покрай пострадалите сгради. Именно заради това още от понеделник започва процедура по обезопасяването им. Цолов подчерта, че извън „Царските конюшни” няма щети. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.07.29", "title": " Кметът на „Оборище”: Няма пострадали при пожара в т.нар. „Царски конюшни” в центъра на София"}
{"url": "https://trud.bg/%d0%b2%d0%b0%d0%bd%d0%b5%d1%81%d0%b0-%d0%bf%d0%b0%d1%80%d0%b0%d0%b4%d0%b8-%d0%be%d1%82-%d0%bb%d0%be%d0%bb%d0%b8%d1%82%d0%b0-%d0%b4%d0%be-%d0%b8%d0%ba%d0%be%d0%bd%d0%b0-%d0%bd%d0%b0-%d1%81%d1%82/", "text": "Актрисата и певицата не е стандартна красавица, някои дори смятат за очевиден неин недостатък разстоянието между двата й предни зъба, въпреки че според други, това е знамение за щастливо бъдеще. Ванеса обаче, за разлика от други световни звезди, няма манията да е безупречна хубавица и не е коригирала нищо по себе си. На 14-годишна възраст Ванеса Паради се старае да стане певица. И нейната мечта се сбъдва. През 1988 г. песента „Joe le taxi“ става световен хит – звучи буквално навсякъде, а самата Паради с хубавите си бузки и пурпурни устни става знаменитост. Една година по-късно момичето се появи на сцената по време на представянето на наградите „Midem“, френския аналог на „Грами“ и докато пее „Joe le taxi“, публиката презрително й вика: „У-Уууу!“… Ванса не се стресва, не бяга от сцената със сълзи на очи, а изпява до края парчето и дори излиза отново за втората песен. По това време френският режисьор Жан-Клод Бризот я гледа по телевизията и толкова е очарован от Паради, че я кани в ролята на Матилда Тесие в еротичната мелодрама „Бялата сватба“. Така момичето е отрито и за киното. Изобилието от еротични сцени в лентата я превръщат в млада Лолита, която изтрива образа на чистото и наивно момиче, което пее за таксиметровия шофьор Джо. Ванеса Паради може да се нарече истинска любимка на „Шанел“ През 1991 г. тя става лицето, налагащо вкуса на световната модна къща. Рекламата, в която звездата се появява в образа на птица в клетка, я прави разпознаваема по целия свят. Паради е основна муза и на Карл Лагерфелд. „Ванеса е удивителна и уникална, за много години работа станахме истински приятели с нея. И изглежда много по-добре днес, отколкото преди 10 години“ , заяви наскоро в интервю Лагерфелд. Ванеса Паради никога не се страхува да променя външността си. През 90-те години французойката обожава наситения опушен грим за очи, но след това започна да фокусира все повече върху устните си, залагайки на яркото червило. Ванеса смело експериментира и при избора на боята за коса – в началото на кариерата си е кестенява, а по-късно стана медена блондинка. След това звездата внимателно изправи естествената си къдрава коса, после пак развя къдрици. След като преживя болезнено раздялата си с Джони Деп, Ванеса реши да промени живота си и започна с промяна на прическата – подстрига се съвсем късо. Тогава много фенове на звездата порицаха стилистката й. Имаше обаче хора, които приеха новия образ на Паради и доста дами си направиха подобни прически. Преди известно време актрисата се появи в шоуто на „Шанел“ по нов начин. Беше пребоядисана в жълто русо – един от най-модерните нюанси на сезона, наложил се отново след 17 години. Звездата философски се отнася до възрастта и отрича всякакви пластични интервенции на лицето и бюста си. „Аз съм силно против това да се опитваме да се подмладим и върнем времето назад“, заявява актрисата. Според Паради трите тайни за младежко излъчване са да продължаваш да мечтаеш, да се забавляваш и използваш много вода. За да се отърве от следите от умора, актрисата потапя лицето си за няколко минути в леген, пълен с ледени кубчета – и торбичките под очите изчезват. Някои я упрекват, че има студено излъчване и лицето й е като неподвижна маска. Тя обаче не се обижда на подобни атаки и отговаря: “ Какво не е наред с моето излъчване? Да, не се мръщя, не плача много, рядко се смея, но се усмихвам публично. Но за разлика от другите, кожата ми не е отпусната и остава млада.“ Понякога актрисата е критикувана и за смешните си шапки, но самата Паради признава, че е готова да изглежда като плашило, ако шапката й помага да защити кожата си от слънцето: „Ултравиолетът дори не е враг, той е дявола, който ни съблазнява с нежна слънчева светлина, изкушава ни с възможността да придобием бронзов тен, но истината е, че той краде от младостта ни“, категорична е актрисата. За да поддържа форма – мерките на Ванеса практически не се променят с възрастта, певицата и актрисата все още тежи 48 килограма с височина 160 сантиметра – тя се придържа към определена диета. Сутрините на Паради започва с чаша гореща вода с лимон, а после изключва от закуската си всякакви млечни продукти и сладкиши. Тези прости правила й помагат да поддържа корема си плосък. В едно от интервютата звездата признава, че е голям фен на физиотерапията, акупунктурата и хомеопатията. „Вярвам, че тялото е превозно средство, което изисква редовна поддръжка. Когато се уморя или не се чувствам много добре, не чакам, а веднага си записвам час при моя парижки физиотерапевт. От 5-годишна Паради играе балет и продължава да го прави. „Понякога тренирам пет пъти седмично в продължение на един час, но понякога мога да прекъсва в продължение на два месеца, когато например съм на турне“, каза тя в интервю. Певицата продължава да продуцира сингли и албуми, да участва в концерти, фестивали и фотосесии. Ванеса все още е търсена и в киното – в момента се снима във филма „Семейна фотография“, а скоро на екран ще излезе и лентата „Нож в сърцето“, в която тя играе главната роля.", "date": "2018.07.29", "title": " Ванеса Паради – от Лолита до икона на стила\t\t\t"}
{"url": "https://trud.bg/%d0%bf%d1%80%d0%be%d1%81%d1%82%d1%80%d0%b5%d0%bb%d1%8f%d1%85%d0%b0-33-%d0%b3%d0%be%d0%b4%d0%b8%d1%88%d0%b5%d0%bd-%d0%be%d1%85%d1%80%d0%b0%d0%bd%d0%b8%d1%82%d0%b5%d0%bb-%d0%b2-%d0%bf%d0%bb%d0%be%d0%b2/", "text": "33-годишен мъж е бил прострелян в кв. „Кършияка“ в Пловдив, съобщи говорителят на ОДМВР-Пловдив. Сигналът е подаден от потърпевшия на телефон 112 към 7.30 часа тази сутрин. Мъжът е съобщил, че при слизане от автомобила си на улица в кв. „Кършияка“ е бил прострелян в краката от неизвестен извършител. Пострадалият е настанен в болница, като по първоначални данни няма сериозни наранявания. Местопроизшествието в близост до ресторант „Хитър Петър“ е запазено, извършва се оглед. По случая работят служители на Трето районно полицейско управление в Пловдив. Пострадалият е криминално проявен. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.07.29", "title": " Простреляха 33-годишен охранител в Пловдив"}
{"url": "https://trud.bg/%d0%ba%d0%bc%d0%b5%d1%82%d0%be%d0%b2%d0%b5-%d0%bf%d0%be%d0%b4%d0%b3%d0%be%d1%82%d0%b2%d1%8f%d1%82-%d1%84%d1%80%d0%be%d0%bd%d1%82-%d1%81%d1%80%d0%b5%d1%89%d1%83-%d0%b0%d1%84%d1%80%d0%b8%d0%ba%d0%b0/", "text": "Заедно с ветеринарите, горските служители и ловците, и кметовете на селата в област Монтана се заеха с подготовката на стопаните за предотвратяване на африканската чума по свинете. Опасната зараза настъпва все по-близо до България, в съседна Румъния има много огнища на заболяването и вече са унищожени над 50 000 свине, предимно домашни, предупредиха специалисти. За да се следи състоянието на домашните прасета в региона и при необходимост да се вземат бързи мерки, всички животни по дворове и стопанства трябва да бъдат регистрирани, препоръчват експертите. Кметовете и кметските наместници вече обикалят населените места, разясняват опасността от чумата и убеждават хората да маркират свинете си. С оглед на реалната опасност от зараза цената на една ушна марка е символична – 2 лева на прасе. Но само стопани с чипирани животни ще бъдат обезщетявани, ако заболяването се развихри и у нас, заявиха специалистите. По селските кметства са раздадени и плакати и брошури с разяснения за спецификата на заразата и мерките за предотвратяването й. Ситуацията в северозападния регион ще стане сериозна след откриването на ловния сезон през август. Излетите на ловци с кучета в съседна Румъния ще подгонят част от дивите свине и те ще преминат през Дунав у нас, коментират горски служители. Според осведомени има регистриран случай на дива свиня с проследяващо устройство, която за три месеца е преминала 7 пъти включително и по вода между Румъния и България. При последното преброяване на дивеча в областите Враца, Монтана и Видин са установени 5911 диви свине. Стрелбата по тях обаче в момента е невъзможна заради високите треви и пълните със земеделци полски масиви, споделят от ловните дружинки. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.07.29", "title": " Кметове подготвят фронт срещу африканската чума по свинете"}
{"url": "https://trud.bg/%d0%b1%d1%80%d0%be%d1%8f%d1%82-%d0%bd%d0%b0-%d0%b7%d0%b0%d0%b3%d0%b8%d0%bd%d0%b0%d0%bb%d0%b8%d1%82%d0%b5-%d0%bf%d1%80%d0%b8-%d0%b7%d0%b5%d0%bc%d0%b5%d1%82%d1%80%d0%b5%d1%81%d0%b5%d0%bd%d0%b8%d0%b5-4/", "text": "Броят на загиналите при   с магнитуд 6,4 по скалата на Рихтер край индонезийския ваканционен остров Ломбок е достигнал до 12 души. Хората са излезли навън, заради опасност от срутващи се сгради, предава Reuters. Земетресението, което разтърси острова рано сутринта, докато хората все още са спали, е ранило 40 души. Електрозахранването е прекъснато. „Основният ни фокус е да евакуираме хората. Някои от ранените са в болница“, съобщи прессекретарят на националната агенция за справяне с последствията от бедствия Сутопо Пурво Нугрохо. Снимки от мястото на бедствието показват много повредени и частично срутени сгради. Земетресението, което е регистрирано в 6:47 сутринта местно време (1:47 часа българско време) е било на дълбочина от едва 7 км. , което усилва ефекта му. Последвали са около 80 афтершока, най-силният от които с магнитуд 5,7. Не е обявявана опасност за формирането на вълни-цунами. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.07.29", "title": " Броят на загиналите при земетресението в Индонезия достигна до 12 души"}
{"url": "https://trud.bg/%d0%b8%d0%b2%d0%b0%d0%bd-%d1%88%d0%b8%d1%88%d0%bc%d0%b0%d0%bd%d0%be%d0%b2-%d0%bd%d0%b0%d0%b9-%d0%b1%d1%8a%d0%bb%d0%b3%d0%b0%d1%80%d0%b8%d0%bd%d1%8a%d1%82-%d0%b2-%d0%bb%d0%b8%d1%82%d0%b5%d1%80%d0%b0/", "text": "Аристократ от сой и по душа, професорът незаслужено тъне в сянка   На един от университетските изпити ми се паднаха въпросите „Бай Ганьо” и Иван Шишманов. Преподавателят, когото не спрях да уважавам десетилетия, ми предложи да изтегля друг билет, тъй като Шишманов бил отпаднал от конспекта. Въобще не знаех това. Но и да не знаех, не бих допуснал да абдикирам от професора, който ме респектираше като малцина българи. Той представляваше идеала ми за преподавател и за литературна личност: компетентен, талантлив, с множество интереси и постижения, аристократичен, с достойно човешко и гражданско поведение и някак изглеждащ ми небългарин. Особено на фона на някои подвизаващи се тогава в Университета преподаватели. Това, последното си заключение, отдавна не споделям. Защото точно Иван Шишманов /1862-1928 г./, живял в младостта си 12 години в чужбина, остава примерът за истински български интелектуалец. Колкото и да бе недостижим за мене тогава и в не по-малка степен за всички днес. Защото интелектуалците на повикване и по съвместителство – преди и сега, както и да се правят на евроазиатци или европейци, не могат да изтрият името от първия въпрос от изпитния ми билет. А Шишманов, образован до гуша във Виена, Женева и Лайпциг, наред с Вазов е най българинът в литературата и културата ни. Във време, когато са смятали /както днес/ всяко европейско веяние за суперважно и едва ли не задължително. И Шишмановият аристократизъм не е лепнато отвън възпитание, а вроденото достойнство и себеуважение на българина от сой. Неговият род води потеклото си /според предания, документи и други доказателства няма/ от последния български цар Иван Шишман. Да се върнем при изпита ми. Заинатих се да говоря за Иван Шишманов. Резултатът е, че преподавателят ме покани в кръжока по литературна критика, който ръководеше. Но не за мене е думата. Разказах това, за да изразя непреминалото ми учудване, че Софийският университет, на който той е един от основателите, го беше извадил от конспекта. За какво? По някакви идеологически причини, защото княз Фердинанд го склонява да стане министър на просвещението? И настойник на първородния си син, престолонаследника Борис? Но ако е така, защо след 1989 г. Иван Шишманов продължава да е в сянка? Вместо да се говори за него, да се сочат научните, литературните и културостроителните му заслуги. Да бъде превърнат в знаме на университетското преподаване, на образованието и литературата. Може би сега някой натиска спирачката на любовта му към родното и на стремежа към национален път в културата и в литературата. А Шишманов наистина е удивителен. При него поговорката за двете дини под една мишница е трансформирана в: „Някои могат да носят по една кола дини под двете си мишници. Без да изтърват нито една!“ В целия си живот след дипломирането с докторат в 1888 г. той преподава /с малки прекъсвания, когато е в чужбина/ във Висшето училище в София, станало после Софийски университет. Там чете лекции по всеобща история на литературата, по културна история, по сравнителна история на западноевропейските литератури /от Средновековието до края на ХVIII век/, теория на народната поезия и т. н. Не ще изброявам преподаваните предмети и всичките му занимания, защото списъкът ще изпълни обема на този текст. Но не бива да не отбележа несрещаното у вторачващите се в себе си литератори умение едновременно да дълбае в научната и писателската си мина и да бъде превъзходен администратор, инициатор и градител в образованието и в културата. Не зная дали точно това е съзрял у него княз Фердинанд, за да го направи министър на просвещението. Или пък владетелят се е ръководил от слабостта си към писателите-чужди възпитаници, останали обаче неистови градители на литературата и културата ни. Каквито освен Шишманов са и Ст. Михайловски и К Величков. Така или иначе бъдещият професор приема и става министър в 1903 г. За пръв, а май и за последен път, назначеният в тези сфери /образование и култура/ идва с добре обмислена културно-образователна програма. И най-важното – не подражателна, подсказана или преписана, а съобразена както със състоянието, така и с възможностите и потенциала на нацията. Съгласието си, обаче, Шишманов е дал срещу обещанието да не му се пречи в реализацията й. И бързо осъществява дълготрайни продуктивни нововъдения. Организира и създаването на ред нови културни и образователни институции: Народния театър в София /1904 г./, Етнографския музей в София /1906 г./, Музикалното училище в София, Института за слепи, много читалища и др. Като работи за тяхното развитие, както и за развитието на създадените преди това с негово участие Софийски университет и Художествена академия. Той въвежда практиката, уви, прекъсната сетне, високоталантливите писатели /Яворов, Елин Пелин/, музиканти, художници, учени, учители да бъдат изпращани в дългосрочни командировки в чужбина. Без конкретни задължения, а да усетят и опознаят високата култура. И навярно – и да осъзнаят отговорността си на духовни водачи на нацията. Но повтарям – високоталантливите, с оповестяване на имената им. Неволно княз Фердинанд е делегирал княжески права на министъра на духовността и знанието. Един династичен представител, без да ще, възвръща династията на етническите български царе. Ползвана наистина царствено – само и единствено за прогреса на държавата и за множенето на интелектуалните и духовните блага. И жестът на оттеглянето е достолепен – подава оставката си, когато правителството затваря Университета и уволнява преподавателите му след студентското освиркване на Фердинанд на 13.І.1907 г. Просто няма как потомъкът на българските царе да поставя действащия княз и негов благодетел над справедливостта. При цялата си свръхзаетост Шишманов остава чародей на общуването – със студенти, политици, хора на изкуството и науката. Но най-вече с писателите, дори когато не споделя модернистичните им предпочитания – както е с Яворов, когото цени въпреки стиховете му след 1903 г. За тях създава въпросника на анкета, на която са му отговорили Алеко и Вазов. Най-яркият пример за дружба е с Ив. Вазов. Плод на нея са както запазените ръкописи на поета /обичал да ги захвърля/, така и книгата „Иван Вазов. Спомени и документи”, отпечатана посмъртно от жена му в 1930 г.  Шишманов сякаш е бездеен към издаването на своите трудове. Основните му книги излизат след смъртта му, освен за Вазов това са: „Литературната история на Възраждането в Италия”, „От Паисий до Раковски. Статии за българското Възраждане”, „Епиграми и портрети”, „Дневник”. Изненадата са епиграмите, които жена му намира в архива. Те говорят за Шишмановото презрение към псевдополитиците, бездарието, пошлостта, алчността, глупостта. И го представят освен като личност и като талантлив писател.   ОТКЪСИ Писмо до П. Яворов Любезни г. Яворов, Съдържанието на новата Ви сбирка отговаря ес­тествено на онова песимистично настроение, което необходимо характеризува всички епохи на брута­лен регрес. Вие никога не сте бил, чини ми се, певец на житейските радости – но тоя път черните краски особено силно са сгъстени. Какво да Ви кажа – сам нямам смелост да Ви извикам: Sursum соrdа! За­щото при всичкия си оптимизъм съм погнусен отдън душа от много неща у нас. Как няма да се отрази жестоката действителност върху едно чувствително, и любящо поетско сърце! За Вашето декадентство няма да говоря… за­щото Вие знаете моето мнение за това поетическо течение у нас. Освен това от всички тъй наречени „декадентствующи“ Вие сте единственият, който не изпада в маниеризъм.   Из студия „Алеко Константинов“ Но Алеко имаше едно оръ­жие не по-малко опасно: наглед безобидния, но в действителност разядливия като луга хумор. Еднич­кото прозвище „Бай Ганьо“, прилепено някому, не действува ли и днес като гръмка плесница или бич по лицето? Кой обича и търпи да го наричат бай Га­ньо? Даже и най-типичният бай Ганьо подканва другите да се видят в Алековото огледало, но себе си хитро изключва. Понятието байганьовщина е днес по-обидно и от семковщина, или във Франция тартюфщина. Тук лежи и силата на Алековото обаяние. Тия, които той подлага на ударите на сво­ята сатира, чувствуват отлично, че нямат пред себе си един жлъчен социален критик, който е недоволен от хората само защото не дават туй, което той мисли, че е в право да иска от тях. Наказаните усе­щат бащинската ръка на справедливия възпитател и целуват тая ръка. Спирам се при тая дума възпитател, за­щото характеризува най-добре истинската заслуга на Алека за българския народ.   ЕПИГРАМИ На един чиновник Мравка бях или скот,  раб или деспот,  среден път не знаях:  лижех или лаях. • • • Утеха за нулите И нулите на тоз свят нещо значат,  кога се подир единици влачат. • • • Учител в рая Я виж, бай Петре, кой там тропа  на райските врати със сопа? . . .  Отивам, боже – отговаря  на рая строгия пазител  и леком-леком той отваря.  Кой там? От Българско учител!  Постих (голям навярно имам грях)  пет месеца и най-подире,  отка министрът ме натири,  благополучно отглади умрях!»  Влез, клетий, влез – светецът го зове,  простени ти са всички грехове.  Какво по-хубаво чистилище  от селско българско училище,  а гдето си умрял от глад,  все е едно, че бил си в ад. • • • Съвет Ти ми учиш как да пиша? По-напреж  научи си те, мой брайно, да четеш. • • • Искрен съвет (на едного, който пишеше епиграми,  защото обичал краткостта)  Нищо да не пишеш, братко,  още е по-кратко. • • • Полза от критиката Не се гневи, че критикът Върбан  безжалостно те блъщи /злият?/.  А рад бъди: ти като барабан  се чуваш само га те бият. • • • Не бой се Не бой се от нападки, критики и хули:  безплодните дървета никой ги не брули.", "date": "2018.07.29", "title": " Иван Шишманов – най българинът в литературата и културата\t\t\t"}
{"url": "https://trud.bg/%d0%bd%d1%8f%d0%bc%d0%b0-%d1%81%d1%8a%d0%bc%d0%bd%d0%b5%d0%bd%d0%b8%d1%8f-%d0%b7%d0%b0-%d1%87%d1%83%d0%bc%d0%b0-%d0%bf%d0%be-%d0%b6%d0%b8%d0%b2%d0%be%d1%82%d0%bd%d0%b8%d1%82%d0%b5-%d0%b2-%d0%b1%d0%bb/", "text": "Няма съмнения за чума по дребните преживни животни в област Благоевград, заяви категорично директорът на Областна дирекция по безопасност на храните д-р Михаил Бащавелов, съобщи БНТ. По думите му, в момента се изпълнява държавна профилактична програма, вземат се проби от всички животни и ако се появи такова заболяване, то ще бъде обявено. Не можем да всяваме паника в населението, при положение, че няма такова нещо, коментира д-р Бащавелов, по повод появили се информации за съмнения за чума в две животновъдни ферми в Благоевградска област. След подадени сигнали за умрели дребни преживни животни, специалисти от ОДБХ Благоевград са посетили ферми в селата Мусомища и Филипово. Направени са аутопсии, които не показват ясно причината за смъртта. По тази причина са взети проби. Резултатът от лабораторното изследване се очаква да е готов през следващата седмица. Предприети са превантивни мерки – стадата са изолирани и поставени на оборен режим. Д-р Бащавелов поясни, че се изследват всички животни, не само дребни, но и едри преживни и свине, защото има опасност от навлизане в страната на „африканска чума“ по свинете и други завболявания като син език и нодуларен дерматит. Изследванията са постоянни, за да наблюдаваме какъв е здравният статус на животните в областта, каза още д-р Бащавелов. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.07.29", "title": " Няма съмнения за чума по животните в Благоевградско"}
{"url": "https://trud.bg/%d0%b4%d0%b5%d0%bf%d1%83%d1%82%d0%b0%d1%82%d1%8a%d1%82-%d1%81%d1%82%d0%b0%d0%bd%d0%b8%d1%81%d0%bb%d0%b0%d0%b2%d0%b0-%d1%81%d1%82%d0%be%d1%8f%d0%bd%d0%be%d0%b2%d0%b0-%d0%be%d1%82%d0%ba%d1%80%d0%b8-61/", "text": "За 61-ва поредна година в местността Паметниците край Свищов бе даден старт на масово преплуване на река Дунав, в което се включиха над 150 смелчаци от цялата страна. Народният представител от ГЕРБ Станислава Стоянова бе официален гост на единственото такова мероприятие у нас, което не е прекъсвало традицията още от създаването си. Стоянова, заедно с председателя на Общинския съвет в Свищов д-р Кристиян  Кирилов, откриха събитието. „Местността, където се случва тази спортна инициатива е емблематична за българската история. Тук на този бряг, преди точно 141 години започва епопеята на нашето Освобождение. Преплуването на река Дунав е символ на силата, борбеността и издръжливостта на българския дух“, каза Станислава Стоянова при официалното откриване на проявата. В обръщението си към присъстващите народният представител изрази радостта си, че 61 години след първото масово преплуване на голямата река, отново много млади и ентусиазирани хора се включват с желание в инициативата. „Поздравявам ви за смелостта да се справяте със студените води и течението на Дунав и ви пожелавам успех“, обърна се Станислава Стоянова към плувците. Най-атрактивните участници получиха почетни награди. Сред тях бяха три семейства от Бургас, Кърджали и Сандански, а също възрастна дама – професор по математика от Пловдивския университет. Момченце на едва 4 години и 7 месеца от град Елена, бе най-младият участник в предизвикателството. Сред официалните лица на събитието бяха също заместник кметът на Свищов Борислав Замфиров, подполковник Иван Тишков от Военно формирование 28 880 гр. Белене, секретарят на общината Любомира Петрова и др. Станислава Стоянова благодари на Община Свищов за перфектната организация, а също на представителите на БЧК, служителите от Военно формирование 28 880 в Белене и Гранична полиция, които обезпечиха реда и сигурността на събитието на суша и по вода. След края на уникалната спортна проява, Станислава Стоянова имаше възможността да се запознае с работата на Гранична полиция. Служителите на реда не скриха задоволството си, че работят на най-висок клас катери, оборудвани с най-качествената апаратура. Народният представител припомни, че катерите са закупени от първото правителство на премиера Бойко Борисов и са общо 8 на брой – шест от тях се ползват от Граничната полиция в река Дунав, а другите два патрулират в Черно Море. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.07.29", "title": " Депутатът Станислава Стоянова откри 61-то масово преплуване на Дунав при Свищов"}
{"url": "https://trud.bg/%d0%b9%d0%be%d1%80%d0%b4%d0%b0%d0%bd%d0%ba%d0%b0-%d1%84%d0%b0%d0%bd%d0%b4%d1%8a%d0%ba%d0%be%d0%b2%d0%b0-%d1%81%d1%82%d0%be%d0%bb%d0%b8%d1%87%d0%bd%d0%b0-%d0%be%d0%b1%d1%89%d0%b8%d0%bd%d0%b0-%d1%89/", "text": "Кметът на София Йорданка Фандъкова сформира експертна комисия с представители от „Направление архитектура и градоустройство” на Столична община и от район „Оборище”, която да направи оценка на щетите на пострадалата от пожар сграда от Царските конюшни и да задължи собственика да я възстанови в автентичния й вид. Това съобщиха от пресцентъра на Столична община. Столична община с приетия през 2015 г. Подробен устройствен план за местност „Център – Зона А” запазва сградите на Царските конюшни. При изработването на плана Столична община установява, че сградите притежават високи исторически качества и въпреки, че нямат статут на паметник на културата, с плана е предвидено запазването им.В специфичните правила и норми, които са неразделна част от плана, е записано, че „в кв. 532 не се допуска пристрояване, надстрояване и ново строителство”. Единствено допустими са дейности по консервация и реставрация на сградите в комплекса. Това е и причината главният архитект на Столична община през май 2017 г. да откаже издаването на виза за високо строителство, поискано от собственика. През февруари тази година кметът на София е поискала от Министерство на културата сградите на Царските конюшни да бъдат обявени за паметник на културата с най-високата степен на защита „от национално значение”. Със същото писмо е поискан статут и за къща на ул. „Хан Крум”, както и възстановяване на свален статут на още три сгради – на ул. „Шести септември”, на бул. „Васил Левски” и на бул. „Цариградско шосе”. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.07.29", "title": " Йорданка Фандъкова: Столична община ще задължи собственика на сградата на Царските конюшни да я възстанови в автентичния й вид"}
{"url": "https://trud.bg/%d0%bc%d0%b0%d1%80%d0%b8%d0%bd%d0%b5%d0%bb%d0%b0-%d1%85%d1%80%d0%b8%d1%81%d1%82%d0%be%d0%b2%d0%b0-%d0%b8%d0%bd%d1%82%d0%b5%d1%80%d0%b8%d0%be%d1%80%d0%b5%d0%bd-%d0%b4%d0%b8%d0%b7%d0%b0%d0%b9%d0%bd/", "text": "Маринела е убеден последовател на лечебното гладуване от 17 години. Определя се като стриктен, но в никакъв случай краен привърженик на здравословния начин на живот. На въпрос не я ли затруднява програмата в условия на голямото градско напрежение, отговаря убедено, че всичко се свежда до личен избор – да си здрав и в добра форма. Жената е интериорен дизайнер и е намерила собствения си стил в избор на менюто и организация на всекидневието за хората, които обича. На плодове, чай и мед Маринела останала за пръв път почти веднага след раждане на втората си дъщеря. Щяла е да го направи още през бременността, подобно на свои приятелки, но още не била добре запозната със системата. При д-р Емилова започнала да ходи редовно след 2001 г. и с лекциите й попивала нова нагласа към грижата за тялото и духа. През годините се избавила от различни болести и неразположения, и вече посещава медицинския център заради пълния релакс, осигуряван от екипа на лекарката. Маринела е имала проблеми с натрупани килограми, алергии, камъни в бъбреците, колит. С редовно гладуване оплакванията са отзвучали. По-рано жената консумирала много млечни продукти и колбаси. Те отстъпили за сметка на много зеленчуци, плодове, бобови храни, ядки и семена. На трапезата имат, според препоръките на д-р Емилова, месо от домашна ферма – само на празници, понякога козе мляко и сирене. Когато втората дъщеря на Маринела била на 6 месеца, семейството направило първата си обща лятна ваканция на Боровец при д-р Емилова. Каката била на 5 години и изпълнила първата си програма на плодове, чай и мед. Според възрастта си двете деца са били на лечебен глад срещу чести простуди и дежурни за повечето малчугани заболявания. Те вече са големи и често мнозина приемат Маринела за тяхна сестра, защото има впечатляваща външност и манекенска фигура.  У дома момичетата се хранят здравословно, носят си и кутии с плодове за училище. Но не винаги срещат насърчение извън семейството. Маринела споделя, че децата й упорито отказвали да изяждат задължителните кифла и мляко, представяни като „голяма грижа“ на родното образование за здравето на подрастващите. Училището било много активно в стремежа да накара малките да приемат вредни храни, вместо пресни плодове и зеленчуци. Срещу тази обърната пирамида пловдивчанката и много други родители също оказвали съпротива, но нищо в системата не се е променило кардинално. За това наученото от лекциите на д-р Емилова е истински университет за здраве и заедно с кулинарното училище в медицинския център дава необходимите полезни знания за постигане на хармония с природата. Маринела е убедена, че д-р Емилова може да преподава здраве на деца и учители и така да се предпазят от хронични болести цели поколения. „Плодолечението е система за хармония в тялото, ума и духа“, споделя жената. При д-р Емилова тя се прилага в името на цялостния комфорт и е с траен ефект. Приятелският кръг на семейството на Маринела е сред убедените последователи на здравословния начин на живот и за поредно лято мнозина от тях ще са в медицинския център на Боровец за най-пълноценната лятна ваканция. Сурово суши (предястие за 4 порции) Продукти (основни) – 4-5 листа водорасли нори, 300 г суров изчистен карфиол, 2 с. л. пълнозърнест сусамов тахан, сок от един изцеден лимон.  Продукти за плънката – Жулиени от моркови, краставица, авокадо и стръкчета копър  Продукти за соса – 1 каф. л. кленов сироп, сок от един изцеден лимон, 1 с. л. сусамов тахан, парченце пресен джинджифил, щипка морска сол, 100 мл вода. Приготовление – В купата на кухненски робот се поставят основните продукти (без норито). Пасират се до получаване на смес със зърнеста структура (да се наподобява ориз). Разстилат се върху норито, поставят се плънката от жулиени зеленчуци и копърът, и се завиват листата водорасли. Нарязват се на парчета с дебелина 2 см. Продуктите за соса се поставят в блендер и се разбиват до получаване на плътна гладка маса.", "date": "2018.07.29", "title": " Маринела Христова, интериорен дизайнер: Д-р Емилова може да преподава здраве на децата\t\t\t"}
{"url": "https://trud.bg/%d1%81%d1%8a%d0%b4%d1%8a%d1%82-%d0%be%d1%81%d1%82%d0%b0%d0%b2%d0%b8-%d0%b2-%d0%b0%d1%80%d0%b5%d1%81%d1%82%d0%b0-%d1%82%d0%b8%d0%b9%d0%bd%d0%b5%d0%b9%d0%b4%d0%b6%d1%8a%d1%80-%d0%bd%d0%b0%d0%bc%d1%83/", "text": "Софийският градски съд остави за постоянно в ареста 15-годишния младеж, който в четвъртък   друго дете в столичния квартал „Надежда”, съобщи Дарик. Решението е взето заради изключително опасното деяние, което е извършил младежът. Адвокатът на обвиняемия каза, че ще обжалва мярката и тя ще се гледа на 2 август. Софийският градски съд гледа мярката за неотклонение на тийнейджър, обвинен, че е намушкал 16-годишно момче в столичния квартал „Надежда”. Нападението беше извършено на 26 юли на междуетажна площадка на жилищен блок в жк „Надежда 3“. В непосредствена близост до блока бе задържан и нападателят – момче на 15 години. Според първоначалните данни причина за инцидента станал възникнал скандал между двете момчета за публикация в интернет пространството. Пострадалият младеж веднага беше транспортиран в болница. В „Пирогов” беше извършена животоспасяваща операция на момчето. То остава за интензивно лечение и активно наблюдение в Детската реанимация на здравното заведение. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.07.29", "title": " Съдът остави в ареста тийнейджър, намушкал с нож друг в кв. „Надежда”"}
{"url": "https://trud.bg/%d0%b4%d0%b2%d0%b5-%d0%bf%d0%b5%d1%81%d0%bd%d0%b8-%d0%bf%d0%be%d0%b1%d0%b5%d0%b4%d0%b8%d1%85%d0%b0-%d0%bd%d0%b0-%d0%b1%d1%83%d1%80%d0%b3%d0%b0%d1%81-%d0%b8-%d0%bc%d0%be%d1%80%d0%b5%d1%82%d0%be/", "text": "Две песни грабнаха първото място в любимия на бургазлии конкурс „Бургас и морето“ тази година. Конкурсът се проведе в събота и бе открит от кмета на града-Димитър Николов. За пръв път в историята му, победителите в конкурса са две песни – „Как искам времето да лети” по музика на Димитър Гетов, текст на д-р Джина Дундова, аранжимент на Димитър Гетов и в изпълнение на дъщерята на фолк кралицата Глория – младата Симона Загорова. Другата песен е „Неочаквано” по музика на Димитър Атанасов, текст на Бистра Александрова, аранжимент на Димитър Атанасов и в изпълнение на Димитър Атанасов и Гергана Великова. Тази година бе отдадена почит на големия Тончо Русев със специален концерт в негова памет. Участваха съзвездие от певци- Мими Иванова и Развигор Попов, Йорданка Христова, Росица Борджиева, Роси Кирилова, Панайот Панайотов, Мустафа Чаушев с дъщеря си Ажда и много други. Сред публиката бе и внучката на незабравимия композитор- Елена. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.07.29", "title": " Две песни победиха на „Бургас и морето“"}
{"url": "https://trud.bg/%d0%b3%d1%8a%d1%80%d1%86%d0%b8%d1%8f-%d0%b5-%d0%b3%d0%be%d0%bb%d1%8f%d0%bc%d0%b0-%d0%b8-%d0%b3%d0%bb%d0%be%d0%b1%d0%b8-%d0%b4%d0%b5%d0%b1%d0%bd%d0%b0%d1%82-%d0%be%d1%82%d0%b2%d1%81%d1%8f%d0%ba%d1%8a/", "text": "Бъдете особено бдителни по пътищата и на плажа Море, узо и добро настроение…с две думи Гърция. Страната на боговете, която ни посреща с усмихнато слънце за “Добре дошли”. За да останем и ние усмихнати е необходимо да се съобразяваме с гръцките закони и избегнем солените глоби, които дебнат от всеки ъгъл. Като начало влизайки в Гърция, трябва да знаем, че категорично е забранено използването на антирадар, глобата за което е 2000 евро. Освен парична санкция се предвижда и отнемане на книжката за 30 дни и сваляне на регистрационните табели за два месеца. За открит теглич – глобата е около 160 евро. Глобите в Гърция са доста солени • Например, за опасна маневра наказанието е 700 евро, 30 дни без книжка и спиране на автомобила от движение за 10 дни.  • За преминаване на червен светофар 700 евро глоба, сваляне на табелите на автомобила за 60 дни и отнемане на шофьорската книжка на водача за 20 дни.  • За неспазване на сигнализацията на жп прелез или неправилно изпреварване глобата е 700 евро и 20 дни без книжка.  • За превишаване на максимално допустимата скорост с 30 км/ч или движение по магистралата с над 150 км/ч – глобата е 350 евро и 90 дни без книжка.  • За употреба на алкохол санкцията варира от 200 до 1200 евро, шест месеца без книжка и евентуално два месеца затвор, в зависимост от количеството.  • Без книжка може да останете и за говорене по телефон по време на шофиране и глоба 100 евро.  • Шофиране без книжка струва 200 евро, без колан 350 евро, а книжката се отнема за 10 дни. При отнемане на номерата, автомобилът няма право да се движи и остава в Гърция, тъй като без регистрационни табели не може да мине граница. След изтичане на наказанието, водачът или упълномощено от него лице може да отиде в Гърция и да получи талона и номерата. Наказанията се налагат по административен, а не по съдебен ред и влизат в сила веднага. Винаги изисквайте протокол за наложената санкция, защото имате право да обжалвате. Забранено е също носене на огнестрелно и хладно оръжие, включително и пренасянето му в автомобил, ако нямате разрешително, което трябва да бъде преведено и легализирано на съответния език на страната-домакин. В Гърция включването на светлини през деня не е задължително. Задължително е обаче да имате валидна застраховка за автомобила.  Солени глоби от 1500 евро дебнат всеки, който пуши в автомобил в присъствие на дете, независимо дали е водач или не, като глобата е двойна до 3000 евро, ако автомобила е държавен. Други глоби, които ви дебнат  • 300 евро за отпадъци на плажната ивица.  • Забранено е да се поставят палатки и каравани извън определените за къмпинг места. 150 евро глоба до три месеца затвор.  • Дивото къмпингуване е забранено като глобите започва от 150 евро и стигат до затвор.  • Паленето на огън е абсолютно забранено, а санкциите са хиляди евро.  • Шофиране с джапанки 50 евро.  • Забранено е внасяне на гориво. Конфискува се превозното средство. Тълкува се като нелегален трафик на акцизна стока. Почивката в Гърция може да се окаже кошмар, ако ви хванат, че сте качили нелегален чужденец на стоп. Според гръцкия наказателен кодекс, присъдите за трафик на нелегални емигранти са от 2 до 20 години лишаване от свобода за всеки превозван човек. Много важно е да знаете, че ако предоставите автомобила си на трето лице и бъде извършено нарушение според гръцкото законодателство, собственикът на автомобила носи наказателна отговорност за злонамерени деяния, извършени с автомобила. Агресивното поведение срещу униформен служител също се наказва, затова не се опитвайте да подкупвате полицай, ще ви арестуват и ще поставят автомобила под възбрана поне за 6 месеца. Спазвайте часовете на тишина От 1 април 2018 г. до неделя 30 септември 2018 г. се прилагат часовете за тишина през летния сезон.  Според разпореждане на полицията часовете на дневно и нощно спокойствие са от 15:00 до 17:30 и от 23:00 до 07:00 сутринта. Забранено е вдигане на шум, дори и разговори на висок тон. Може да отнесете обвинителен акт и да ви задържат.", "date": "2018.07.29", "title": " Гърция е голяма и глоби дебнат отвсякъде\t\t\t"}
{"url": "https://trud.bg/%d0%b3%d1%80%d0%b5%d1%88%d0%ba%d0%b0%d1%82%d0%b0-%d0%bd%d0%b0-%d0%b3%d0%be%d1%81%d0%bf%d0%be%d0%b4%d0%b8%d0%bd-%d0%bf%d0%b5%d0%b5%d0%b2%d1%81%d0%ba%d0%b8/", "text": "Сред мъдрите приказки, родени от народа ни през вековете има една, която господин Делян Пеевски е трябвало да си спомни, преди да обърне внимание чрез своите вестници на нещото Светослав Иванов. Тя гласи „Не хвърляй камък в рядко нещо. Ще те оплиска.” Допускам, че просто му е дошло до гуша от папагалските мръсотии, които се леят срещу него от „Капитал” и компания, както и от техните агенти в телевизорите. Не само го допускам, а съм сигурен, че е така, защото бях мазан по същия начин от тези човечета повече от десет години, докато бях собственик, създател и издател на вестниците от „Пресгрупа 168 часа” и след това на пресгрупа „Монитор”. И моите нерви понякога не издържаха и освен че им теглех по една банишорска майна, ясно и точно казвах каква инфекция в занаята разпространяват тия зелени маймуни. Разбира се, те каляха наред българските предприемачи или по поръчка, или за рекет. Така е и до днес, разбира се, доста по-перфидно. Точно такъв е и случаят с нещото Светослав Иванов и интервюто му с шефа на групата „Ню имидж България“ Ярив Лернер. Поканил го бил да разговарят за киното като индустрия. И ей така, най-невинно, от чист професионален интерес го попитал за сделката с Делян Пеевски. И сега да видим как точно го е попитал, защото във въпроса на Иванов е заровено кучето. Та Иванов попитал Лернер дали не се притеснява, че някои от изданията на Пеевски „са натоварени с доста негативи през годините, подозирани са в доста политически зависимости, в това, че са служели за средство за саморазправа с много неудобни и политически, и икономически опоненти?“ Ето, читателю драг, това е школата на „Капитал“ – обективничко, невинничко и подличко да излееш мръсотията си като въпрос с елементи на коментар и клевети. След така зададения въпрос трябва да си пълен будала, за да не ти стане ясно, че господин Лернер е бил поканен в студиото не толкова заради спонтанно възникналия интерес на водещия към киното като индустрия, а точно за да му бъде зададен този въпрос, по този начин и между другото да бъдат оплюти група издания на Делян Пеевски, които са обект на търговски интерес от компанията на Лернер. В тази именно технология – мръсничко, подличко, невинничко, обективничко е инфекцията, която „Капитал“ и агентурата му вкараха в българската журналистика. Всъщност на нещото Иванов бе обърнато внимание в „Труд“ още през януари тази година. В статията   бе анализиран сериозният дефицит на обективност у популярното лице на най-голямата частна българска телевизия – бТВ. Лоши хора казват, че този дефицит и почти незабележима пристрастност на Иванов си имат цена. Той не бил просто телевизионен водещ със силно развит копнеж някога (ако може по-скоро) да се види в министерското кресло на ул. “Ал. Жендов” № 2, а и добре платен лобист на определени икономически и политически интереси. Ти да видиш! А Иванов иначе е един миличък, възпитаничък – бузките да му нащипеш от умиление. Но ако човек си даде труда да попрегледа предаванията му, ще види, че ако го няма Иванов, няма да могат да се изявяват в удобни интервюта Иво Прокопиев, съдията с политически страсти Лозан Панов, политическото зомби Христо Иванов и много още като тях. В същата стилистика – обективничко, загриженичко, почтеничко – бе решено и предаването му през януари, в което заедно с капиталската дружина раздуваха издадената клеветническа книга за българската журналистика, наречена „Бяла“. В това предаване дружината, заедно с Иванов се оплаква и руга българската журналистика, сякаш те са на Марс. Нима „журналистът“ Светослав Иванов е забравил, че като такъв, той би следвало да е медиатор, а не съдник, удобно позовавайки се на манипулативни данни от зависими журналистически организации. Интересно е също, защо не бе поканил на седянката нито един от грешниците, изобличени в книгата. Например мен. Да си кажа и аз думата, дето се вика. Има да чакам! Тук е мястото да отбележа, че нещото Иванов се явява все повече не като водещ, а като воден журналист. Води го групата на Прокопиев, водят го други икономически кръгове, инженерни политически ГМО-та и не на последно място Сорос и Мамона. Но все още Иванов не го признава, не застава в праймтайма в неделя вечер на най-рейтинговата телевизия и не признава, че подкрепя и налага “аджендата” на Прокопиев и компания. Не! Има си отработена стилистика – кротичко, възпитаничко, независимичко – червени бузки. Но да се върна на грешката на господин Пеевски. Като прочетох какво съм написал до тук, се замислих, че и аз всъщност бих хвърлил камъка в нещото Иванов. Колкото и да ме опръска, по-важно е хората да видят какво се крие под фината му, мазно извъртяна повърхност.", "date": "2018.07.29", "title": " Грешката на господин Пеевски\t\t\t"}
{"url": "https://trud.bg/%d1%81%d1%8a%d0%b7%d0%b4%d0%b0%d0%b2%d0%b0%d0%bd%d0%b5%d1%82%d0%be-%d0%bd%d0%b0-%d0%bd%d0%be%d0%b2%d0%b8%d1%8f-%d0%b3%d1%80%d0%b0%d0%b4%d1%81%d0%ba%d0%b8-%d1%86%d0%b5%d0%bd%d1%82%d1%8a%d1%80-%d0%bd/", "text": "Реализацията на най-мащабния в България проект – поетапното създаване на нов градски център на Велико Търново върху територия от 190 декара, колкото е площта на Старото военно училище, стартира идната година. За целта, по инициатива на кмета Даниел Панов, Община Велико Търново обяви международен архитектурен конкурс за проектиране на експозиционен център – първата сграда в бъдещата централна градска част, както и за градоустройствени концепции за развитието, пространственото и устройственото планиране на цялата територия. В тази част участниците предлагат различни решения – голяма пешеходна зона, зелени площи, паркове и спортни зони, музеи и туристически атракции. Общо 62 идейни проекта за експозиционен център и концепции за градоустройствено решение бяха подадени от архитекти от цял свят. Разработките бяха оценявани от 9-членно жури, чийто председател бе проф. Георги Станишев. Членове на комисията бяха също архитектите проф. Андрю Йеомен /Великобритания/, проф. Доминик Роялд /Франция/, Хеле Джул /Дания/, Андреа Д‘Антраси /Италия/, Андрей Чернихов /Русия/, Николай Малаков, Юрий Любомирски и Лора Бъчварова /България, Велико Търново/. На първо място авторитетното жури от архитекти от шест държави класира проекта на арх. Клаудио Нарди от Италия. На второ място е проектът на арх. Диего Терна /Италия/, а на трето – разработката на „Стивън Джордж Интернешънъл“ ООД – България. Още пет проекта получиха поощрителни награди – те са на архитектурни екипи от Полша – „ОВО Грабчевски“, Испания – „МРВ Интернешънъл“, Турция – „Копс“ ООД, България – „Мая Шопова и архитекти“, „Имидж Бюро“ ЕООД. С класирания на първо място архитект предстои сключването на договор, както и провеждане на необходимите процедури, предшестващи изработката на технически проект за строителството на експозиционния център и съпътстващата инфраструктура. Допустимата височина на застрояване е 12 метра. С идейния проект Община Велико Търново ще кандидатства за финансиране по оперативна програма „Региони в растеж“ 2014-2020. Инвестиционното намерение е част от одобрената инвестиционна програма по приоритетната ос за градска среда. Допустим разход по него е и осигуряването на наградния фонд за международния конкурс. „Именно със строителството на първата сграда ще бъде поставено началото на цялото развитие на територията на Старото военно училище“, подчертаха проф. Георги Станишев и главният архитект на Велико Търново Николай Малаков. Подадените 62 проекта ще бъдат подредени в изложба. Великотърновци ще могат да се запознаят с идеите за градоустройствено планиране на новия център, които ще бъдат подложени и на обществено обсъждане. Архитектите предлагат „зелени пешеходни булеварди“, подземни улици и паркинги, за което да бъдат ползвани и съществуващите траншеи, голямо централно ларго, нови обществени сгради – библиотека, музеи и др. Наборът от тези идеи ще бъде ползван за изготвяне на нов устройствен и регулационен план на територията от 190 декара, обясни арх. Малаков. „Всяка една от тези концепции е съобразена с изградените вече инфраструктурни трасета, с кадастралната карта на територията и със съществуващия план за развитие. Всяко едно от предложените от архитектите решения представлява алтернатива за развитие на новия център на Велико Търново, какво по-хубаво от това“, подчерта проф. Георги Станишев. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.07.29", "title": " Създаването на новия градски център на Търново стартира догодина\t\t\t"}
{"url": "https://trud.bg/220-%d1%81%d0%b2%d0%be%d0%b1%d0%be%d0%b4%d0%bd%d0%b8-%d0%bc%d0%b5%d1%81%d1%82%d0%b0-%d0%b4%d1%8a%d1%80%d0%b6%d0%b0%d0%b2%d0%bd%d0%b0-%d0%bf%d0%be%d1%80%d1%8a%d1%87%d0%ba%d0%b0-%d0%be%d0%b1%d1%8f%d0%b2/", "text": "Великотърновският университет „Св. Св. Кирил и Методий“ обяви 220 свободни места държавна поръчка, които са останали незаети след второто класиране. 107 са свободните места в специалностите „Педагогика на обучението по …”, редовно обучение и 12 – в задочната форма. 6 места има във филологиите , 11 – в „История” и „Археология”. 10 – „Теология”, 2 в „Етнология”, по 7 свободни места има в специалностите „Политология” и „Социални дейности”, 3 – в „Право”. Цели 28 бройки не са заети в „Информатика и компютърни науки”, само 2 са местата в „Изобразително изкуство”. Всички тези места са за редовна форма на обучение. Желаещите да учат задочно могат да попълнят 10 места в специалност „История”, 2 за „Философия” и 7 за „Теология”. Всеки, който отговаря на условията за прием в съответната специалност, независимо от това дали е кандидатствал в университета или не, може да се запише за студент. Признават се оценки от държавните зрелостни изпити, както и оценки от кандидатстудентските изпити, положени във Великотърновския или Софийския университет. Кандидатите с дипломи за средно образование, издадени преди 2008 г., които нямат успешно положен кандидатстудентски изпит, преди записването полагат тестове по български език и/или история. За кандидатите за някои специалности със специфични кандидатстудентски изпити (музика, изобразително изкуство, физическо възпитание, теология, говорно-комуникативни способности и др. в деня на подаване на заявленията се организират събеседвания и проверки на знанията и уменията. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.07.29", "title": " 220 свободни места държавна поръчка обяви ВТУ"}
{"url": "https://trud.bg/%d0%bf%d0%b5%d1%82%d0%b7%d0%b2%d0%b5%d0%b7%d0%b4%d0%bd%d0%b0-%d1%81%d0%b8%d0%b3%d1%83%d1%80%d0%bd%d0%be%d1%81%d1%82-%d0%b7%d0%b0-volvo-xc40-%d0%b8-ford-focus/", "text": "Новите модели Volvo XC40 (на снимката) и Ford Focus постигнаха максималния резултат от пет звезди в тестовете за безопасност на независимата оценяваща организация Euro NCAP. Шведският SUV защити реномето на марката като световен лидер по отношение на технологиите за сигурност. Volvo XC40 заслужи резултат от 97% за безопасността на пътниците, 87% за безопасността на децата на борда, 71% за защита на пешеходците и 75% за електронните асистиращи системи. Новият Ford Focus също е отличник в тестовете с 85% защита на пътниците, 87% – за децата, 72% – за пешеходците и 75% – за електронните асистенти.", "date": "2018.07.29", "title": " Петзвездна сигурност за Volvo XC40 и Ford Focus"}
{"url": "https://trud.bg/%d0%bf%d0%bb%d0%b0%d0%bd%d0%b8%d0%bd%d1%81%d0%ba%d0%b8-%d1%81%d0%bf%d0%b0%d1%81%d0%b8%d1%82%d0%b5%d0%bb%d0%b8-%d0%bf%d0%be%d0%bc%d0%be%d0%b3%d0%bd%d0%b0%d1%85%d0%b0-%d0%bd%d0%b0-%d0%bf%d0%be%d1%81/", "text": "Планински спасители от Благоевград помогнаха на пострадал турист в района на Мечи връх в Рила. Това съобщи началникът на ПСС в Благоевград Георги Ботев. Сигналът е подаден около 08:50 часа тази сутрин. Турист от група от град Петрич се подхлъзва и пада върху камък заедно с раницата си и получава фрактура на раменната става. Групата от 10-12 души е правила преход от хижа Рибните езера към „Семково“ и след това към хижа „Македония“ с крайна цел ски-център „Картала“. Планинските спасители от дежурния екип са се отзовали, оказват му първа помощ с подръчни материали и тъй като не можел да стигне сам до Благоевград, спасителите го транспортирали до Спешен център. „Сутрин температурата над 2000 метра надморска височина е около 2 градуса. Препоръчваме на хората, които излизат в тази зона, да носят топли дрехи, дъждобрани и туристически обувки с добър грайфер, времето не е много благоприятно за туристически преходи“, предупреди Георги Ботев. „В района има много чужди туристи, които берат гъби, без да се съобразяват дали са отровни или ядливи, което крие допълнителна опасност. В буферната зона на резерват „Парангалица“ има над 100 вида гъби, но повечето от тях са отровни“, допълни Ботев. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.07.29", "title": " Планински спасители помогнаха на пострадал турист в Рила"}
{"url": "https://trud.bg/607-%d0%b4%d1%83%d1%88%d0%b8-%d1%81%d0%b0-%d0%bf%d0%be%d0%bb%d1%83%d1%87%d0%b8%d0%bb%d0%b8-%d0%b5%d1%84%d0%b5%d0%ba%d1%82%d0%b8%d0%b2%d0%bd%d0%b8-%d0%bf%d1%80%d0%b8%d1%81%d1%8a%d0%b4%d0%b8-%d0%b7/", "text": "Приключени са общо 1093 дела във Великотърновска област през миналата година за извършени престъпления. Това сочат данните на Бюро „Статистически изследвания” в старата столица. 369 от делата са завършили с ефективно осъждане, за 457 – с условно осъждан. По 26 дела е издадена оправдателна присъда, 6 са прекратени.  Броят на осъдените лица с влезли в сила присъди за миналата година е 775. Спрямо 2016 г. техният брой намалява с 5.3%. Обвиняемите лица в региона през миналата година са били 1040, от които с ефективна осъдителна присъда са приключили делата на 351 души. Условно осъдени са 424 човека, освободени от наказателна отговорност са 237 лица, оправдани са 22 – ма, а на шестима обвиняеми делата са прекратени. В структурата на престъпленията, завършили с осъждане, най-голям дял имат общоопасните престъпления – 411. Броят на осъдените за тези престъпления е 366 души. Престъпленията против собствеността са на второ място, а лицата, осъдени за тези престъпления, са 223. Кражбите на имущество са най-разпространените сред наказаните престъпления против собствеността – 58.4%. С присъда са завършили 118 престъпления от този вид, като осъдените лица са 141. Престъпленията против личността са на трето място, като за тях са осъдени 47 лица. През 2017 г. са наказани 44 престъпления против стопанството и са осъдени 43 лица. 28 души в областта са получили присъди заради документни престъпления, 22 – ма за престъпления против реда и общественото спокойствие, деветима за престъпили нормите против брака, семейството и младежта, а един е осъден за престъпление против правата на гражданите.  При осъдените най-големи са броят и делът на лицата на възраст 30 – 39 години – 203 лица. Непълнолетните наброяват 34 души. През 2017 г. в област Велико Търново лишените от свобода са 607, или 78.3% от общия брой на осъдените лица. От тях най-голям е делът на осъдените на лишаване от свобода до шест месеца – 364 лица. Наказанието пробация е наложено на 100 лица. С глоба са наказани 60 лица, с обществено порицание седмина, а един е осъден на доживотен затвор за извършването на убийство в условията на опасен рецидив. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.07.29", "title": " 607 души са получили ефективни присъди за година в Търновско"}
{"url": "https://trud.bg/%d0%bd%d0%b0%d0%b9-%d0%b2%d0%b0%d0%b6%d0%bd%d0%b8%d1%82%d0%b5-%d0%b8-%d0%b2%d0%bb%d0%b0%d0%b6%d0%bd%d0%b8-%d0%bf%d0%bb%d0%b0%d0%b6%d0%bd%d0%b8-%d1%84%d0%b8%d0%bb%d0%bc%d0%b8/", "text": "Филмите с акули са задължителна отправка за лятната почивка Вълнуващата, вдъхновяваща и възбуждаща ваканция няма да е завършена без достатъчно количество качествени филмови заглавия. Лятото е сезон, който вдъхновява морските и плажни авантюри, стимулира въображението и чертае филмови хоризонти по цялата жанрова гама. Филмите с акули са задължителна отправка за лятната почивка. Този август в кината нахлува “Мега звяр” с Джейсън Стейтъм, който разказва за праисторическата гигантска акула Мегалодон, изплувала в наши дни, за да хруска сърфисти, моряци и плажни красавици. Този филм, разбира се, е вдъхновен от шедьовъра на Стивън Спилбърг “Челюсти” – най-важния, успешен, влиятелен и разпознаваем плажен филм в историята. През 70-те младият Спилбърг пуска своя опус за човекоядна акула, която тормози туристите на крайбрежно туристическо градче. “Челюсти” е второкласен филм, който се издига до нивото на трилър по Хичкок. Друго задължително заглавие за лятото е “Плажът” на Дани Бойл. Филмът показва в какво се превръщат хипарските мечти за комуна на райско местенце. Романтичната приключенска комедия с Харисън Форд и лесбийката Ан Хечи “Шест дни, седем нощи” е друго морско произведение, ориентирано около романтиката на самотния екзотичен остров. Най-знаменитото заглавие от този канон е “Синята лагуна” с престъпно младата Брук Шилдс. На територията на екшън киното, малко филми са по-подходящи за морска ваканция от жанровата модерна класика на Катрин Бигълоу “Критична точка”. Сърфисткият хит с Киану Рийвс и Патрик Суейзи ще ви вдъхнови да преследвате най-голямата вълна в морето. Или пък най-апетитното плажно парче, ако не ви се занимава с опасни водни каскади. “20 000 левги под водата” по Жул Верн и “Моби Дик” по Херман Мелвил също за императивни заглавия за всички, ангажирани с каузата на качествения морски отдих.", "date": "2018.07.29", "title": " Най-важните и влажни плажни филми"}
{"url": "https://trud.bg/%d0%bf%d0%b5%d1%82%d0%ba%d0%be-%d1%85%d1%80%d0%b8%d1%81%d1%82%d0%be%d0%b2-%d0%bf%d0%b5%d1%87%d0%b5%d0%bb%d0%b8-%d0%ba%d1%83%d0%bf%d0%b0-%d1%81-%d1%84%d0%b8%d0%be%d1%80%d0%b5%d0%bd%d1%82%d0%b8/", "text": "Младежкият национал Петко Христов взе първа купа с „Фиорентина“. Защитникът игра за „виолетовите“ в четиристранен турнир, на който домакин бе „Дуисбург“ с треньор Илия Груев. Италианците два пъти победиха с дузпи. Първо се справиха с „Дуисбург“, а на финала и с „Фулъм“. В мача за трето място „зебрите“ на Груев победиха „Атлетик“ (Билбао) с 3:1. „ Много съм доволен от двата мача и съм щастлив, че се срещнахме с отбори от такъв висок ранг – каза българският специалист. – За съжаление все пропуснахме по няколко добри положения, с които можехме да спечелим дори купата. Когато си загубил с дузпи от гранд като „Фиорентина“, няма как да не си доволен.“ Финалът бе най-скучният мач, завършил най-драматично. „Фиорентина“ спечели с 9:8 при дузпите след 0:0 в редовното време. На треньорската скамейка на новака във Висшата лига „Фулъм“ бе сърбинът Славиша Йоканович, бивш наставник на „Левски“. „ Дуисбург“ с Груев ще стартира сезона във втора Бундеслига срещу „Динамо“ в Дрезден.", "date": "2018.07.29", "title": " Петко Христов печели купа с „Фиорентина“"}
{"url": "https://trud.bg/%d0%bd%d0%b8%d0%ba%d0%be%d0%bb%d0%b5%d1%82%d0%b0-%d0%b8-%d0%b7%d0%bb%d0%b0%d1%82%d0%ba%d0%b0-%d0%bf%d0%be%d1%80%d1%8f%d0%b7%d0%b0%d1%85%d0%b0-%d0%bd%d0%be%d0%b2%d0%b8%d1%82%d0%b5-%d0%bf%d0%bb%d0%b5/", "text": "Двете причислиха и Златка Райкова към най-успешните миски На пищно парти в Bedroom Beach в Слънчев бряг представиха 11-те претендентки за титлата “Плеймейт 2018”. Момичетата изгряха на корицата на новия брой на Playboy, а на 7 септември ще бъде финалът на конкурса. Две от най-емблематичните носителки на титлата Златка Димитрова и Николета Лозанова обаче захапаха новите кандидатки на слава и се обединиха, че никоя от тях няма лесно да постигне успехът им.  “За да няма повече спекулации по темата, не харесвам и не следя новите плеймейтки. Може би сред тях има достойни, но аз не мога да ги откроя. Продължавам да казвам, че в България със златни букви в историята на “Плеймейт” са записани само три имена – Николета Лозанова, Златка Райкова и Златка Димитрова”, написа Димитрова в профила си във фейсбук. Ни Ло побърза да се съгласи и написа в коментарите: “Популярността е бреме и е до време, и изстрелвайки се рязко, знайте, че падането от високо е болезнено. Не бяха една и две мечтателките, които вече осъзнаха, че тяхното име няма да бъде причислено към легендарните за България в този конкурс – Златка Димитрова, Златка Райкова и моя милост – Николета Лозанова!”.", "date": "2018.07.29", "title": " Николета и Златка порязаха новите плеймейтки\t\t\t"}
{"url": "https://trud.bg/%d0%bf%d0%b0%d0%b4%d0%bd%d0%b0%d0%bb-%d0%ba%d1%80%d0%b0%d0%bd-%d1%81%d1%80%d1%83%d1%82%d0%b5%d0%bd-%d0%ba%d0%bb%d0%be%d0%bd-%d0%b8-%d0%b3%d0%be%d1%80%d1%8f%d1%89%d0%b0-%d0%ba%d0%be%d0%bb%d0%b0/", "text": "Три инцидента през уикенда по морето се разминаха на косъм без жертви. 80- тонен кран падна в събота, в Созопол, върху две яхти, на пристанището и ги повреди сериозно. Пострадали хора няма. Пожарна кола е пристигнала веднага след съобщението за случилото се, районът е бил отцепен. В Бургас, прогнил клон на 50- годишно дърво се срути върху количка с бебе. Количката се килнала и бебето се изтъркулило на земята. Майката изпаднала в паника. За щастие, детето е невредимо. От общината обясниха, че отдавна имат предписание за премахване на старите дървета, но подписка на зелени организации спирала процедурата. В Слънчев бряг в неделя, кола пламна в движение. Очевидци съобщават, че шофьорът успял навреме да изскочи от автомобила, който е изгорял. Пожарна е дошла бързо и е предотвратила разрастване на огъня, тъй като духал силен вятър. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.07.29", "title": " Паднал кран, срутен клон и горяща кола, за щастие няма жертви"}
{"url": "https://trud.bg/%d1%84%d0%b8%d0%bb%d0%b8%d0%bf-%d0%bf%d0%be%d0%bf%d0%be%d0%b2-%d0%b2%d0%b8%d0%b7%d0%b8%d1%8f-%d0%b7%d0%b0-%d0%b1%d1%8a%d0%bb%d0%b3%d0%b0%d1%80%d0%b8%d1%8f-%d0%b5-%d0%bd%d0%b0%d1%88/", "text": "„Беше крайно необходимо и точно навреме да излезем с „Визия за България”. Тя не е готова предизборна програма или платформа, както се опитаха да я нарекат, а отворен документ”. Това каза секретарят на ПГ на „БСП за България” Филип Попов пред БНР. Той добави, че визията е отворена, защото показва общата картина и чака мнението на хората, въпреки че за отделните региони в нея има доста конкретика. „Визия за България” е нашето послание и желание българският народ да тръгне по друг път. Очевидно е, че този път, по който вече 29 години върви България, не е правилен”, каза още Попов. Той коментира, че няма български гражданин, който да не сподели мнението на левицата, че България не се развива така, както трябва. Филип Попов добави, че правителството, начело с Бойко Борисов и ГЕРБ, управлява вече десета година, а левицата предлага нов разговор – за промяна на системата, развитие на регионите. „Предлагаме този разговор на всеки един българин, който желае да даде своята идея за развитието на региона си и България. Поставяме разговора за достъпа до здравеопазване, образование и алтернативата за развитие на България пред целия български народ”, обясни народният представител. Той уточни, че този разговор е надпартиен. „Не може да се живее с 200 лв. пенсия. Не може българите да нямат достъп до здравеопазване и образование. Не може майките на деца с увреждания да стоят на палатки, защото това правителство ги излъга за пореден път”, коментира още Филип Попов. Той каза, че е трябвало пакетът от закони за интеграция на хората с увреждания да се приеме още през 2016. „Пари за интеграцията на хората с увреждания, образование, здравеопазване, икономика има. Жалкото е, че голяма част от тях, 10 млрд. лв., всяка година се губят в паралелната държава, задкулисието и сивата икономика”, категоричен бе секретарят на ПГ на БСП. Попов изтъкна, че управляващата коалиция е раздирана от вътрешни противоречия, базирани най-вече на желанието им- всеки да вземе колкото се може повече пари от държавата. „БСП не иска да е част от тази шайка, която се стреми единствено да вземе поредния си порцион от държавната власт. Ние предлагаме алтернатива на българския народ”, заяви той. „Управляващата шайка със своите икономически и властови лостове убиват всяка възможност на хората за нормален живот”, допълни Попов. Той припомни, че ако се обявиш против шайката, която управлява страната, ще бъдеш уволнен от работа, оплют и обруган по всевъзможни начини. „Всеки един ден от оставането на тази шайка на власт носи тежки последици за всеки един български гражданин и развитието на България“, заключи Филип Попов АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.07.29", "title": " Филип Попов: „Визия за България” е нашето послание – българският народ да тръгне по друг път"}
{"url": "https://trud.bg/%d0%bc%d1%8a%d0%b6-%d0%bf%d0%be%d1%87%d0%b8%d0%bd%d0%b0-%d1%81%d0%bb%d0%b5%d0%b4-%d0%ba%d0%b0%d1%82%d0%be-%d0%b1%d0%b5-%d1%83%d0%b4%d0%b0%d1%80%d0%b5%d0%bd-%d0%be%d1%82-%d0%bc%d1%8a%d0%bb%d0%bd%d0%b8/", "text": "Гръм е ударил турист в Пирин на пътеката на връх Орeляк. Мъжът е починал, съобщават от Планинска спасителна служба. Той е българин и е бил заедно с група туристи. По време на гръмотевична буря е ударен от гръм, като тялото се е овъглило. В момента планински спасители от ПСС – Банско провеждат акция за достигане до починалия мъж, което ще отнеме над час. След това тялото ще бъде свалено от планината, информира „Фокус“. По-рано днес   в района на Мечи връх в Рила. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.07.29", "title": " Мъж почина, след като бе ударен от мълния в Пирин"}
{"url": "https://trud.bg/715-%d0%bb%d1%8a%d0%b6%d0%b8-%d0%b7%d0%b0-%d1%86%d0%b0%d1%80%d0%b8%d1%87%d0%b8%d0%bd%d0%b0/", "text": "Предвижда се работата по случая да приключи за три дни. Краят идва на 19 ноември 1992 година – точно 715 дни робски труд, без да бъде открито нищо Телефонни измамници е първият образ в съзнанието ми, когато чуя Царичина. Нищо общо, освен едно – наивността. Наивността на пенсионерите, оставящи до кофата хилядарки днес, и двегодишното копане в Царичина преди 28 години в търсене ту на съкровище, ту на първия човек. Хората, ненавършили 35-40 години, надали помнят еуфорията на народа веднага след 10 ноември 1989 г., вече свободен да чете книги за езотерика, окултизъм, общение с космически цивилизации, знания доскоро недостъпни. Тиражите бяха огромни. Вестник “Психо”, първопроходник по темата, излизаше в 200 000 тираж, имаше и допечатка. Гладът за мистика беше ненаситен. Контактьорите, екстрасенсите, ясновидците толкова се нароиха, че станаха повече от “ненадарените”. Военните, и те са хора… И се пръкна царичинската епопея, която вместо слава посрами участниците в нея. Копането в Царичина започва на 6.12.1990 г. Работата приключва на 19 ноември 1992 година, точно 715 дни робски труд, без да бъде открито нищо и няма как да остана безучастна, след като днес, 28 години по-късно, за царичинското копане се заговори като за Съдбовен контакт с извънземна цивилизация. Дали е така? Мнозина от участниците вече не са сред живите, а фантазията е дорисувала фактите, някъде си ги е изрисувала и без да ги има. Да си припомним съвсем сбито факти за двегодишното копане. Разказът е на полк. Цветко Кънев, участник от първия до последния ден на операция “Слънчев лъч”, в книгата му “Феноменът Царичина”, излязла в средата на 1993 година – достоверен източник, появил се половин година след запечатването на дупката. Няколко дни след учредяването на Асоциация “Феномени” на 21 ноември 1990 година при Стамен Стаменов, тогава секретар на Асоциацията, отива Димитър Кекеменов, асансьорен техник, родом от Царичина, за да му разкаже нещо важно, за което решават да информират Военното министерство чрез полковник Цветко Кънев, заместник-началник на Военно-научния отдел на Генералния щаб, чийто възпитаник от Военновъздушното училище е Стаменов. Организира се среща, на която присъстват Стаменов, Кекеменов, полк. Кънев, полк. проф. Делчо Наплатанов, началник на Военно-научния /ВН/ отдел на ГЩ, майор Серафимов от ВН отдел на ГЩ, екстрасенсът от Пловдив Димитър Сираков – безработен по това време и Дора Синева-Петрова радиестезист, работила в системата на Националната разузнавателна служба. На срещата Кекеменов разказва, че в Царичина е закопано златното съкровище на цар Самуил, но както става ясно впоследствие, в информацията не се уточнява кой Самуил. На българския цар Самуил или на библейския. Кекеменов, който по-късно започва да се подписва Димитър Царичина и Димитър Цар /виж в-к “Психо” от 90-те/, знае къде се намира мястото, дори носи схема. Разказал също, че сънувал сън, в който е в стая с Вазов, Раковски, Левски и Ботев. Раковски сложил ръка на рамото му и казал: “Димитре, българино, поведи българите.” За срещата и разговора е информиран и началник-щабът на БА ген.-полк. Радню Минчев. Легендата, схемата, сънят толкова впечатляват военните, че те решават да действат.  Решено е на 5 декември да се отиде до Царичина с вертолет и да се уточни мястото, но вали обилен сняг, тъй че след 14 часа с микробус тръгват шест човека, никой от които не е чувал за това село. Тръгват полк. Наплатанов, м-р Серафимов, Сираков, полк. Кънев и Марина Наплатанова – дъщеря на полк. Наплатанов. Мястото е отбелязано, групата се връща в София и докладва на ген. Минчев. Прави се разчет и най-важното – казва полк. Кънев. “Специално внимание бе обърнато да направя протокол, след като открием съкровището, да опиша всичко в присъствието на участниците и представител на Военна прокуратура”. На 6 декември всички са по местата си в почти безлюдното село Царичина – около 50-60 възрастни. Полевото ръководство на операцията за откриването на съкровището на цар Самуил е поето от ген. Динев. Операцията започва под кодовото име “Кабел” и се предвижда да приключи за три дни. До 16 часа на 6 декември е изкопан ров, дълъг 14-15 м, с дълбочина 2.5 м, колко е широк, полк. Кънев не пише. Нищо не е открито. Спират, за да се консултират с екстрасенсите Наплатанова, Логинова, които са и контактьори, Сираков и Петрова. “Този ден разбрахме, че сме подвластни на някого, че някой ни направлява”, казва полк. Кънев. Това ръководство се осъществява чрез Наплатанова и Логинова. Появява се и първата рисунка /без тълкуване/ от Логинова със съпровождащ текст: “Това е игра на шахмат. Това е опасна игра на шах, от която можете да излезете с мат. И така последният ход е най-важен. Той е вашият ход…” Текстът е на български. На 7 декември, ден втори, изкопът е зарит. Започват да копаят нов на стотина метра от стария под ръководството на четиримата екстрасенси – Логинова, Сираков, Наплатанова и Петрова. В края на работния ден е второто заседание при началник-щаба, на което започва спор между “Кики”, “човека” на Наплатанова, и “Роро”, “човека” на Логинова, под чие ръководство да се работи. Наплатанова се разплаква. Баща й заявява категорично, че те се оттеглят, а операцията, вече преименувана, едва е започнала – “Операция “Слънчев лъч” или как бе открит пантеонът на човешкото начало на Земята” – 7.12.1990, пише полк. Кънев. Първият етап е от 6.12.1990 г. до март 1991 г. Екипът работи под ръководството на “Роро” и Логинова. Етап на емоциите и пълното отдаване. “Всичко приемахме чистосърдечно и не си правехме труда да анализираме получаваната текстова информация”, казва Кънев.  На 8 декември, ден трети, копането продължава на ръка с вярата, че операцията е на приключване. Зимата е люта, а вратата до съкровището на царя уж е само на 30 см, но така и никога не е достигната. Копането продължава. За съкровището на царя вече никой не говори. Друго се търси. Напрежението е огромно, а предстои според напътствието на “Роро” да се разбие “плоча за биологична защита”. Според контактьорската информация в плочата за биологична защита били вградени много опасни бактерии, които, ако не бъдат обезвредени в процеса на разрушаването, нищо добро не чакало Земята, тъй като се размножавали много бързо и за кратко време и щели да се разпространят в земната атмосфера. Вместо да се уплашат и спрат – продължават. Всички работят с противогаз и защитно облекло, само полк. Кънев е без противогаз, но нищо лошо не се случва. И пак вярват, и пак копаят.  Междувременно започва тормоз по телепатичен път върху Марина Наплатанова, за което проф. Наплатанов обвинява Сираков и кръга около ген. Минчев в използване на психологически методи, за да й внушат, че е толкова грешна, че трябва да се самоубие. Марина рухва и според баща й “била заставена да се хвърли от десетия етаж на 8.2.1991 към 9.15 ч.” Полк. Наплатанов е убеден: “Дъщеря ми беше убита”. Копането продължава на ръка и с ръчно взривяване до 1 март 1991 г., когато Логинова пита с кого говори. Отговорът е с Висшия разум. “Роро” е заменен от “Сорел”. Започват да се появяват въпроси, все пак още нищо не е открито, на които отговорът е “… Слушайте великия разум. Това е истината. “ И по-късно: “Спазвайте стриктно указанията на “Сорел” и “Висшия”, наставлява Сираков, който през април започнал да се напива и да създава неприятности. За полк. Кънев “той е психически болен човек”. Копането продължава, скритото остава скрито. Несигурността и съмненията нарастват. Иска се посещение при леля Ванга, която ги приема на 16 или 17 юни към 13.00 ч. На първата среща заръката на Ванга е: “Военен човек там да не загива” и да отидат след две седмици, на 1 юли. Тогава при Ванга отиват ген. Динев, Елисавета и съпругът й Илия Логинов. На 2 юли всички слушат касетата със записа, а полк. Кънев пише: “Не бих се наел да го възпроизвеждам, защото няма да се получи нищо, но… Ванга беше казала, че когато стигнем 100 м… ще влезем в помещение, където ще намерим първия човек… Ама какъв човек? Това не е човек. Това е маймуна, жълта, космата и изсъхнала”. Продължават да копаят, но защо не знаят. Легендите са различни: “Говореше се, че търсим първия човек, който е двуяйчен (един индивид, но и като мъж, и като жена). По-късно се говореше само за първия човешки индивид… назован Адам, Ариел, Авраам, Ной, Иисус. Е, да, но той е един… от тези петимата. Неудовлетворението ни беше явно. Последва нова информация, че тук търсим първия Вселенски човешки индивид. Бил съхранен тук. В друга информация се говореше, че той е тук замразен”, споделя полк. Кънев. На 2 август 1991 г. обекта напуска Димитър Сираков, който иска от Логинова да признае, че не води точно, че в текстовете вписва и свои думи, в резултат на което се изменя съдържанието.  През ноември 1991 Логинова започва да получава писмени послания всекидневно. “Нищо от това, което пишеше, ние не разбирахме”, казва полк. Кънев. На 21 ноември 1991 г. полк. Делчо Наплатанов, пуска жалба до министъра на отбраната Димитър Луджев и до Военния прокурор – ген. Лилко Йоцов, изпратена до премиера Филип Димитров и до Народното събрание. Реакция, видима за обществото, няма. Професорът говори за лептонно оръжие, което е експериментирано върху работещите в Царичина, а жалбата си допълва с три ръкописни страници с дата 12 юни 1992 г и саморъчният си подпис. Ген -майор Стоян Андреев, съветник на президента Желев, е убеден, че спирането на операцията е грешка заради политическата конюнктура. Според него “тогавашният министър на отбраната и особено някои негови неграмотни помощници бяха против в Царичина да се търсят или намерят доказателства за това, че човешката цивилизация не е произлязла от маймуни, както Дарвин учи. А е преселение от други цивилизации… Вярваше се изцяло на екстрасенската Елисавета Логинова, която беше служител на Министерството на отбраната… Всичко, което извънземните й диктуваха, тя го записваше чрез някакви йероглифни символи, които не можеше да разчете”, казва Андреев. Кани на среща тогавашния посланик на Израел у нас Йофе, в резултат на което Логинова и петте тетрадки заминават за Израел през 1993 година. Така и остават неразчетени.  Първите критики започват през февруари 1992 г. На 12 септември 1992 е сформирана експертна комисия към Министерството на обраната от 17 човека. На нея трябва да бъдат обсъдени резултатите от повече от 30 тетрадки служебни записки и още толкова лични. На 4 ноември 1992 г. е издадена заповед на министъра на отбраната за консервиране на обекта. Всички са единодушни, че изкопните работи трябва да се прекратят. На 19 ноември 1992 г. вечерта групата напуска Царичина. Полк. Кънев, основен участник от първия до последния ден на операцията “Слънчев лъч”, пише на стр. 128 от книгата си “Феноменът Царичина”. “В интерес на истината ще кажа, че за всеки отделен ден информацията по отношение на нас беше различна. Аз не мога да посоча два дни, в които подходът на нашите водещи да е еднакъв. Спомням си даже как изразих недоволството си от това в записките си от 330 ден от началото на операцията – 330 дни – триста и тридесет лъжи…” Изкопаният на ръка от офицери и войници тунел, спускащ се хаотично в дълбочина, надвишаваща 70 метра и дължина повече от 160 метра, не води до никакви открития. Посоката на копането, давана от “Роро”, “Сорел”, “Щит”, самоопределящи се като Висш разум, а впоследствие наречени от Логинова Учители, е променяна повече от 30 пъти, което говори за липса на какъвто и да било разум. Броят на починалите войници и офицери след приключване на разкопките от страх, от нелечими заболявания, от някакъв лечим здравословен проблем, превърнал се в нелечим, останали с психиатрични проблеми, завинаги ще остане тайна. На 13 февруари 1995 г. тялото на 56-годишния полк. проф. Наплатанов е намерено под моста на кв. “Дружба”, София. Съдебната експертиза е категорична: “самоубийство”, но предсмъртно писмо не е намерено. На 19 март 2001 година умира ген. Радню Минчев.  През октомври 2012 г. умира Димитър Сираков, пропил се, живеещ като клошар, лежал в психиатрия, бродещ из Димитровград, без да знае кой е и какъв е.  Дотук са фактите. Оттук и в бъдещето ще властват само измислиците, фантазиите, удобната забрава на неудобната истина, разкрасената лъжа, облечена в магична дреха и обвита със загадъчен ореол. След 28 години дойде времето на легендите, тъй много харесвани от късата памет, невежеството и УФО-тайнствата за подрастващи.   ИЗВОДИ Що е висш разум? Вселената е разделена на 24 нива на духовно и интелектуално развитие. По време на копаенето човечеството беше на 12-о ниво. Висшите разумни същества във Вселената, обитават живота над 16-о ниво. Безкрайно са надхвърлили като технологии нашето ниво и притежават морален кодекс, недопускащ гаврата над хората, копаещи в дупката две години. Тъй че екстрасенсите може да са контактували дори с вътрешния си глас, но не с висш разум. Висшите разумни същества не лъжат, а както казва полк. Кънев – “330 дни /копаене/ – 330 лъжи /на Висшия разум?/”. В петте подвързани, но изчезнали тетрадки, както казва зам.-министърът на отбраната тогава Никола Даскалов, “имаше най-различни картини, имитации на йероглифи, по някоя и друга арабска и римска цифра”. Висшите разумни същества, истинските, а не този “неизвестен източник на информация”, както го нарича полк. Кънев, могат да възпроизведат текст или думи, изречени години назад. Ако контактът беше с висш разум, той щеше да повтори същото на всичките 1000 страници. Но не е! Ако контактът беше с висш разум, нямаше да пише неразбираеми от никого имитации на писменост, а в същото време ежедневните команди да се пишат на български, разбираемо и ясно.  Ако контактът беше с висш разум, той щеше да прекъсне безусловно и завинаги в средата на юни 1991 г., когато се търси помощта на Ванга. Да проверяваш казаното от наистина висш разум чрез земен пророк, дори това да е Ванга, е обида. Контактът обаче продължава…Нищо от митологизираните думи на Ванга не се случва, защото тя не е казала това, което ни се втълпява, че са нейни думи. Прослушайте в youtube записа от 2.13 минути с думите на Ванга. Ще прочетете текста, съмнявам се, че ще разберете думите на пророчицата. Ще гадаете за руския цар и за стари калугери. Ще прочетете “Защо толкова бързате, къде има стари пастори”, но за “жута маймуна” няма да прочетете. Касетката и записът много удобно са изчезнали. Заслушайте се в интонацията на Ванга. Всички, които дълго време са били около нея, ще ви кажат, че й е досадно и бърза да се отърве от натрапниците. Ванга често говореше не пряко, а по заобиколен начин, когато не иска да отговори. Ето защо думите й “Защо толкова бързате” трябва да се тълкуват: “Няма да откриете нищо”. Записът е изчезнал, според мен, защото преведени думите на Ванга звучат така: “Ни маж, ни жена, пияни /жути/ маймуни сте! За какво ви е?” – това е моето тълкуване, не го натрапвам на никого. Общуват с души от Астралните нива, душите на починали хора. През първите 40 дни след смъртта Душата обитава нашия свят, който е зрим, но и незрим за нас. Ефирните хора са сред нас, но ние не ги виждаме. С тези Души общуват преобладаващото множество от контактьорите, които са милиони по целия свят и се възприемат за герои, но всъщност са жертви, защото животът на немалко от тях завършва преждевременно или след като са минали през психиатрично лечение. Душите заради ефирната си свобода виждат мислите, мечтите, омразата на всяко човешко същество. Те отговорят вярно на всеки въпрос, чийто отговор е в главата на човека, дори на най-интимния, тайния и само той си го знае. Ето такива души са “ръководели” разкопките в Царичина. Затова съм категорична, че копането в Царичина е издевателство над хора под пагон, принудени да се подчиняват и несвободни да се откажат от тази контактьорска гавра с човешкото достойнство, интелект, здраве, живот, което днес, 28 години по-късно, ни се поднася като апотеоз на величавия, Съдбовен контакт между хората и “обединения галактически коларкториум, “Фори Щит”, каквото и да значи това. И за да се помни как екстрасенси са манипулирали български военни предлагам държавата да създаде музей “Царичина дупка”, както вече народът е назовал гальовно-вулгарно това творение на наивността и глупостта.", "date": "2018.07.29", "title": " 715 лъжи за Царичина"}
{"url": "https://trud.bg/%d0%b2%d0%b0%d0%bb%d0%b5%d1%80%d0%b8-%d1%81%d0%b8%d0%bc%d0%b5%d0%be%d0%bd%d0%be%d0%b2-%d0%bd%d1%8f%d0%bc%d0%b0-%d0%bd%d0%b8%d1%89%d0%be-%d0%bf%d0%be-%d0%b4%d0%be%d0%b1%d1%80%d0%be-%d0%be%d1%82-%d0%bf/", "text": "Няма нищо по-добро от политическата стабилност в нашата родина, особено в период, когато всичко наоколо се тресе, всичко се променя, под въпрос е даже съществуването на Европейския съюз, заяви вицепремиерът Валери Симеонов и съпредседател на „Обединени патриоти“ пред журналисти в Добрич, попитан за взаимоотношенията в коалицията. По думите му на заседанието на политическия съвет коалиционните партньори са решили, че трябва да се преодолее личното, да се преодолеят разногласията в името на България. Нищо по-добро не можем да дадем на своята родина освен стабилност. В името на тази стабилност се разбрахме да потушаваме нашите различия, разногласия и така нататък, добави Валери Симеонов. Вицепремиерът коментира и проверките, свързани със защитата от шума в околната среда, като заяви, че това не е негова лична битка, а битка за спазването на закона. Всеки, който смята, че след 23 часа може да нарушава тишината, да се гаври със спокойствието и правото на почивка на своите съграждани и на чуждите туристи, е нарушител на закона, каза Симеонов. Вицепремиерът добави, че демокрацията е неотделима от законността, а всичко, свързано с нарушаването на закона и преследването на лобистки интереси, е в ущърб на държавата. Валери Симеонов участва в поклонението в Добрич пред паметника на генерал-лейтенант Иван Колев по повод 101 години от смъртта на пълководеца. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.07.29", "title": " Валери Симеонов: Няма нищо по-добро от политическата стабилност в нашата родина"}
{"url": "https://trud.bg/14-%d1%81%d1%82%d0%b0%d0%bd%d0%b0%d1%85%d0%b0-%d0%b6%d0%b5%d1%80%d1%82%d0%b2%d0%b8%d1%82%d0%b5-%d0%bd%d0%b0-%d0%b7%d0%b5%d0%bc%d0%b5%d1%82%d1%80%d0%b5%d1%81%d0%b5%d0%bd%d0%b8%d0%b5%d1%82%d0%be-%d0%b2/", "text": "Най-малко 14 души загинаха и 162 бяха ранени  разтърсило днес индонезийския остров Ломбок, предаде ДПА, цитирайки местните власти. Достъпът до вулкана на планината Ринджани е блокиран поради свличане на земни маси, дължащо се на земетресението. Спасителните служби евакуират туристи от популярната дестинация.  Говорител на националната индонезийска агенция за  борба с бедствията съобщи, че според данните от националния парк връх Ринджани по планината са се изкачвали 826 местни и чуждестранни туристи. 115 чужденци са били евакуирани.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.07.29", "title": " 14 станаха жертвите на земетресението в Индонезия"}
{"url": "https://trud.bg/%d1%82%d1%83%d1%80%d1%86%d0%b8%d1%8f-%d0%b5-%d1%81%d0%bf%d1%80%d1%8f%d0%bb%d0%b0-%d0%bd%d0%b0%d0%b4-14-000-%d0%bc%d0%b8%d0%b3%d1%80%d0%b0%d0%bd%d1%82%d0%b8-%d0%b4%d0%b0-%d1%81%d1%82%d0%b8%d0%b3%d0%bd/", "text": "Турската брегова охрана е попречила на над 14 000 мигранти да преминат нелегално в Европа от началото на годината, съобщи Анадолската агенция, като се позовава на данни на Командването на бреговата охрана. Според тях броят на мигрантите, опитали да стигнат до Европа от Турция през първите седем месеца на годината, се е увеличил с 60% спрямо същия период м.г. Бреговата охрана е заловила общо 14 470 мигранти при акции в Егейско море, Черно море и Средиземно море. Най-голям е броят на заловените мигранти в Егейско море – 13 336. Бежанците предпочитат да използват нелегалните маршрути през Егейско море, тъй като много гръцки острови са разположени недалеч от турския бряг. Най-голям е броят заловени мигранти през май – 3398. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.07.29", "title": " Турция е спряла над 14 000 мигранти да стигнат до Европа"}
{"url": "https://trud.bg/%d0%b01-%d0%b5-%d0%bf%d1%8a%d1%80%d0%b2%d0%b8%d1%8f%d1%82-%d1%82%d0%b5%d0%bb%d0%b5%d0%ba%d0%be%d0%bc-%d0%b2-%d0%b1%d1%8a%d0%bb%d0%b3%d0%b0%d1%80%d0%b8%d1%8f-%d0%ba%d0%be%d0%b9%d1%82%d0%be-%d0%bf/", "text": "А1 е първият телеком в България, който предлага финансовите услуги дигитален портфейл и кредитна карта на своите клиенти, съвместно с Айкарт АД и Аксес Файнанс ООД. Това беше част от обещанията, които компанията даде при ребрандирането си в края на май и което сега изпълнява. Първата финансова услуга, която става част от портфолиото на А1 е дигиталният портфейл A1 Wallet. Това е мобилно приложение за разплащане, чрез което клиентите ще могат да извършват безконтактни плащания чрез своя смартфон, да изпращат пари в страната и чужбина без такси помежду си, да заплащат сметките си за телефон, интернет, телевизия, ток, вода, парно и други услуги. Към А1 Wallet клиентите получават безплатна виртуална карта, с която ще могат да пазаруват онлайн, както и възможност за поръчка на дебитна карта, с която ще могат да извършват плащания на POS терминал и да теглят пари в брой на банкомат. Дигиталният портфейл А1 Wallet няма да има месечен абонамент. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.07.29", "title": " А1 е първият телеком в България, който предлага финансовите услуги дигитален портфейл и кредитна карта на своите клиенти"}
{"url": "https://trud.bg/%d1%84%d0%b5%d0%bd%d0%be%d0%b2%d0%b5%d1%82%d0%b5-%d0%bd%d0%b0-%d1%80%d0%b5%d0%b0%d0%bb-%d0%b8%d1%81%d0%ba%d0%b0%d0%bc%d0%b5-%d1%85%d0%b0%d1%80%d0%b8-%d0%ba%d0%b5%d0%b9%d0%bd/", "text": "Хари Кейн е изборът на феновете на „Реал“ за заместник на напусналата звезда Кристиано Роналдо. Това сочи анкета на испанския вестник “Марка”, в която са гласували повече от 200 000 привърженици на европейския клубен шампион. От всичките осем опции най-много гласове събира Хари Кейн с 26% от вота на читателите. Следват Единсон Кавани от ПСЖ и Мауро Икарди от „Интер“. И двамата са с по 14%. Бившият нападател на Кралския клуб и настоящ на „Монако“ Мариано и Роберт Левандовски, голмайстор на „Байерн“ (Мюнхен), събират по 12%. Друг минал през „Сантяго Бернабеу“ – Алваро Мората, получава 8 на сто от гласовете. Родриго от „Валенсия“ също бе сред посочените. Той обаче получи едва с 6% от фласовете.", "date": "2018.07.29", "title": " Феновете на „Реал“: Искаме Хари Кейн"}
{"url": "https://trud.bg/%d0%b8%d0%b2%d0%b5%d0%bb%d0%b8%d0%bd-%d0%bf%d0%be%d0%bf%d0%be%d0%b2-%d0%be%d1%81%d1%82%d0%b0%d0%b2%d0%b0-%d0%b2-%d1%81%d0%bf%d0%b0%d1%80%d1%82%d0%b0%d0%ba/", "text": "Футболист номер 1 на България за 2017 година Ивелин Попов остава в „Спартак“ (Москва). Това призна треньорът на столичани Масимо Карера. Двамата са имали разговор относно бъдещето му в клуба. Нападателят се появи в игра за тима от Москва в първия кръг от новия сезон срещу „Оренбург“ (1:0) като резерва. „В момента Попов е футболист на „Спартак“ – каза Карера. – Той е на мое разположение и аз го ползвам. Изяснихме някои моменти с него и съм доволен, че вече всичко е уредено.“ В последните месеци се заговори, че българинът е пред трансфер в турския „Бурсаспор“. Самият Попов отричаше тези информации. През миналия сезон играчът бе пратен под наем в „Рубин“. Попето играв 9 мача за тима от Казан, в които вкара 4 гола. „Трудно ни е да го заменим с друг – заяви пък Курбан Бердиев, треньор на „Казан“. – Беше и невъзможно да го вземем. Предлагахме му добри условия, но той категорични ни отказа.“", "date": "2018.07.29", "title": " Ивелин Попов остава в „Спартак“"}
{"url": "https://trud.bg/%d0%b1%d1%81%d0%bf-%d0%b8%d0%bc%d0%b0%d0%bc%d0%b5-%d0%b4%d0%be%d0%b3%d0%be%d0%b2%d0%be%d1%80-%d1%81-%d0%be%d0%b1%d1%89%d0%b8%d0%bd%d1%81%d0%ba%d0%b0%d1%82%d0%b0-%d1%84%d0%b8%d1%80%d0%bc%d0%b0-%d0%b2/", "text": "Във връзка с медийните публикации, че поляната под връх Бузлуджа не е почистена след традиционния събор на левицата, заявяваме, че БСП има сключен договор с общинската фирма в Казанлък за почистване, съобщават от партията. Днес сутринта почистването започна от прилежащите райони в посока към самата поляна. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.07.29", "title": " БСП: Имаме договор с общинската фирма в Казанлък за почистване на поляната под Бузлуджа"}
{"url": "https://trud.bg/%d0%b1%d0%b0%d1%80%d1%81%d0%b5%d0%bb%d0%be%d0%bd%d0%b0-%d1%81%d0%b5-%d0%b8%d0%b7%d0%b2%d0%b8%d0%bd%d0%b8-%d0%bd%d0%b0-%d1%80%d0%be%d0%bc%d0%b0/", "text": "„Барселона“ се опитва да успокои „Рома“, след като отмъкна бразилеца „Малком“. Оферта на италианския тим бе приета от „Бордо“, но в последния момент от каталунците предложиха повече и взеха халфа. А в Италия дори бяха насрочили ден за представянето му. Президентът на „Барселона“ Хосеп Мария Бартомеу позвънил на Мончи, спортен директор на „Рома“, за да поднесе извиненията си за създалата се ситуация. Джеймс Палота, собственик на „Рома“, пък заяви по-рано, че ще прости на „Барселона“, само ако се съгласят да му продадат Лионел Меси. Без своята аржентинска звезда испанският шампион победи с дузпи „Тотнъм“ на приятелския турнир в САЩ. В редовното време срещата приключи при резултат 2:2. Снимка: Instagram", "date": "2018.07.29", "title": " „Барселона“ се извини на „Рома“"}
{"url": "https://trud.bg/%d0%b4%d0%b8%d0%bd%d0%b0%d1%81%d1%82%d0%b8%d1%8f%d1%82%d0%b0-%d0%bf%d0%b8%d1%80%d0%be%d0%bd%d0%ba%d0%be%d0%b2%d0%b8-%d0%bf%d0%b0%d0%b7%d0%b8%d1%82%d0%b5%d0%bb%d0%b8-%d0%bd%d0%b0-%d0%b0%d1%80%d1%82/", "text": "Майката Катя е стожер на креативното семейство Тенисистката Цветана е внучка на световния художник При „династията Пиронкови”, както се наричат на шега, Създателят не е почивал през поколение, а щедро е изсипал върху наследниците своя рог на изобилието. Енчо Пиронков е художник със световна слава, един от „Пловдивската школа от 60-те”. От 4-те му деца две са наследили артистичните му наклонности – Вида и Петър. Най-големият син Кирил е републикански шампион по кану и баща и треньор на тенисистката Цветана Пиронкова. Вторият син Стою също се занимава с изобразително изкуство, но не твори. Двамата артистични наследници на Енчо Пиронков Вида и Петър получават признание повече зад граница, отколкото тук. Петър излиза от сянката на именития си баща още на 18 години и прави истински бум в Италия. Днес 41-годишният художник има 50 самостоятелни изложби у нас и по света. Платната му са изложени в музеи, галерии и частни колекции. При Вида славата се отприщва като лавина доста по-късно – когато е на 50 и хитът й „Гълъбо” обиколи планетата, където има българи. Докато Петър „плува и изгаря” единствено в живописването, Вида е композитор, пианист, музикален редактор, певица, художник, писател, журналист. Рисувала е живопис, извайвала е скулптури, била е галерист и консултант, прави бижута и пише поезия и проза. Преди да се роди Петър, Пиронкови живеят в Пловдив. В своя дом на улица „Росини”, целият изрисуван с  фрески, семейството събира пловдивската бохема и най-изявени артисти от цяла България. На богатите трапези, които майката Катя Пиронкова слага, са сядали творци като Йоан Левиев, Методи Андонов, Иван Андонов, Вили Цанков, а децата седят отстрани в абсолютна тишина и благоговеене. През 1977 г. на Енчо Пиронков му дават ателие в София, а семейството качва багажа си на един камион и се пренася на 17-я етаж в блока на културните дейци в квартал Изток. И отново са сред артистичната бохема – музиканти, артисти, художници, писатели. Още не нанесли се, Катя тръгва да ражда Петър, а върху крехките плещи на 11-годишната Вида се стоварва непосилно бреме. Баща й връчва един огромен списък с покупки – дребни неща за къщата и за бебето. Когато Петър става на 6-месеца, го преместват в стаята на Вида. Каката е едва в IV клас, а по-късно го води навсякъде със себе си. „Беше много красиво дете, с къдрави черни коси и дебели бузки, и всички му се радваха и го пощипваха”, смее се Вида. „Аз живях 18 години с Димо Коларов, големия български кинооператор –спомня си Петър. – Дундуркал ме е на коленете си. С него обиколих всички кино продукции, знаех студио Бояна наизуст, филми, актьори. Та Димо още като бях малък ми връчи боички и каза: „Ти ще ставаш художник”. Вида започва да свири на пиано и да пише музика още на 14, а баща й казва, че ако работи упорито, ще стане композитор. През 1993 г. песента й „Ела” печели наградата на журналистите на „Златния Орфей”, а Тото Кутуньо й казва: „Такава песен, ама не е истина, 25-годишно момиче, как, аз съм изненадан… ” На 29 години Вида заминава за Рим със стипендия за една година. През това време Петър е завършил Гимназията за изящни изкуства. Получава отличен по композиция на изпита в Академията, но не го приемат – какво ще кажат хората, нали е син на Енчо Пиронков… Заминава за Рим, за да кандидатства в най-престижната „Академия за изящни изкуства” и отново е обгрижван от кака си Вида. Тя го записва да учи италиански в Центъра за чужди езици „Данте Алигиери”. В Рим Петър вече не е синът на Енчо Пиронков. На изпитите в академията получава 30 точки по 30-балната система, 29 по история на изкуството и 30 по графика. Първи е в списъка на приетите, а Вида остава с братчето си още 5 години в Рим. Във Вечния град се отприщва креативната стихия и на двамата. Вида завършва курсове за галериен мениджмънт и става галерист и консултант. Влиза в контакти с артистичния елит на Рим, общува с едни от най-големите умове и таланти на изкуството, пее в центъра на Рим, на Пиаца дел Пополо и „Вио Венето”… „Там полетях!”, казва дамата. В Рим тя се отпушва и да рисува живопис. Междувременно 18-годишният й брат Петър рисува като луд и още за първата година от следването си в академията прави 4 самостоятелни изложби, които кака му организира. Веднъж двамата решават да направят съвместна изложба в малкото курортно градче Анцио, с много вили на богаташите от Рим. Подготвят 30 платна, по 15 от двамата. Отраканата и оправна Вида казва на кмета на Анцио: „Подпиши, че изложбата ще е под твоята егида, а пък аз ще ти докарам посланици и ще ти раздвижа за един месец умрелия град, в който нищо не се случва”. Кметът е впечатлен, а тя наема малка галерия с пари назаем. В посолството ни в Рим бащата Енчо е „проправил пътека, и то постлана с дебел червен килим”. Двамата откриват изложбата и почват да пристигат мерцедеси с дипломатически номера… Още същата вечер се продава половината изложба, Вида си връща заема и със спечелената крупна сума двамата си изкарват едно прекрасно лято. Една случка на тази изложба предопределя бъдещата слава на Петър в Италия. Към тях се приближава художник и казва: „Аз такова нещо не съм виждал и не мога да повярвам, че тези платна са рисувани от 18-годишно момче”. Сравнява го с големите италиански майстори, чиито картини стоят в трезори по банките и казва, че е самороден талант. До края на следването си Петър прави по няколко изложби годишно в Рим и други градове, работят с известния галерист Енрико Тоди. Картините на Петър се купуват като топъл хляб и двамата живеят в Рим с доходи изключително от изкуство. „Излязох от сянката на баща си, когато се удавих в изкуството си, когато изгорях в него. Всеки иска да изгори, но не на всички е дадено”, казва Петър. Отношенията му с Енчо Пиронков са по-скоро колегиални и приятелски, отколкото като между баща и син. „Татко е един от малкото автори, които, както казват, са влезли в Рая. Те са около Господ. Но на тях им е най-тежко, защото трябва да откраднат от Бога, за да покажат на нас, които седим на входа на рая”, споделя Петър. И той, и Вида благодарят на Господ за талантите си, но признават, че те са тежък кръст, защото, когато ги връхлети много силната и изтощителна енергия на вдъхновението, забравят дали е ден или нощ, не признават празници. Всеки ден Петър рисува по 8 часа, а Вида композира по всяко време на денонощието. Същото благоговеене пред храма на изкуството – ателието, Петър сега е възпитал и у двете си деца – 9-годишната Катерина и 5-годишния Никола. Те никога не пристъпват прага на ателието в дома му, колкото и да им е любопитно. Вида споделя, че винаги се е прекланяла пред гения на баща си, но най-силната подкрепа – морална, емоционална и материална и двамата са получили от майка си. На нея Катя Пиронкова е била първият спонсор – давала й е пари да записва песните си. На Петър пък е била първият клиент, като е откупувала платната му. В това семейство на трима супер креативни творци Катя е била човекът, който е внасял хармония. Майката също е артистична – завършва балетното училище, но после следва право и става стожерът на креативното семейство. Ксантос, синът на Вида, учи в Атина при баща си, иска да следва астрофизика и вече трета година го следят от американския университет „Джон Хопкинс”. На всяка родителска среща Вида е най-гордата майка, всички я поздравяват колко талантлив син е отгледала. „Напоследък нещо е просвирил на китара, ще видим какво ще излезе от това, много е рано още”, казва Вида. Петър: Разберат ли те – край, свършен си „Изкуството не се създава, за да бъде разбрано. Разберат ли те – край, свършен си. Публиката те зарязва и отива при този, когото не е разбрала. Трябва да си задължително ексцентричен и леко шантав, за да се занимаваш с изкуство, иначе нямаш работа в него.” Това казва Петър Пиронков по повод на новата си самостоятелна изложба, която се открива днес, 28 юли в Художествената галерия в Смолян. Макар да е 50-ата, не я определя като юбилейна, а като артистична.  Представя монументални платна – и като размер (2 на 2 метра), и като идеи. „Платната не се продават. Това са картини, които са извън вкуса на обществото, а са по вкуса на човечеството – казва художникът. – В света, в който живеем, рисуването девалвира. Залива ни порнографски вкус денонощно. Децата ни плуват в тази порнела. Виж каква дума измислих… А изкуството трябва да възпитава естетически вкус.” Вида прави мюзикъл за Бай Ганьо  Освен че с хита си „Гълъбо” Вида обра статуетките на наградите на БГ Радио (за песен на годината, за текст и за видео), тя представи новата си песен „Прераждане”, изпята от Роберта, като клипът е рисуван от брат й Петър. В момента композиторката буквално се е заключила в дома си, защото е на финалната права на мюзикъла „Българиада”. Либретото е на Емил Кало по легендарните книги на Алеко Константинов за Бай Ганьо и „До Чикаго и назад”. На Роберта е определила роля, специално измислена за нея – на Родината. Планира реализацията на мюзикъла за идната година. След многото перипетии и злоупотреби с хита й „Гълъбо” тя е решила най-после сама да си е продуцент, като така завършва цикъла писане на музика, текст, избор на певец, записи. „Аз и преди правех почти всичко сама, но сега вече ще е официално”, казва дамата. Записала е новата си песен „Тайният остров” в дует с Роберта и актьора Христо Мутафчиев. Хитът й „Гълъбо” вече звучи и на гръцки, предстоят й разговори и за италианска версия.", "date": "2018.07.29", "title": " Династията Пиронкови – пазители на артистизма\t\t\t"}
{"url": "https://trud.bg/%d0%bf%d0%be%d0%bb%d0%b8%d1%82%d0%b8%d1%87%d0%b5%d1%81%d0%ba%d0%b0-%d0%bf%d1%80%d0%be%d0%bf%d0%b0%d0%b3%d0%b0%d0%bd%d0%b4%d0%b0-%d0%b8-%d0%b5%d0%ba%d1%81%d1%82%d1%80%d0%b5%d0%bc%d0%b5%d0%bd-%d1%84/", "text": "Поредна порция анти-Тръмп естетика Анти-Тръмп истерията на Холивуд продължава. Новият филм Assassination Nation е поредният опит на кино индустрията за сатира на Америка и демонизиране на президента чрез представяне на изкривена реалност, в която белите мъже са лоши сексисти, а жените и малцинствата са жертви, които трябва да възстанат срещу своите лоши капиталистически поробители. Сюжетът разказва за гимназистката Лили и нейната група приятелки, които, подобно на всички останали жители в техния малък град Салем, водят типичен съвременен живот, изпълнен с купони, флиртове, сексуални изживявания, селфита, безбройни чатове и активности в социалните мрежи и крият своите тайни. Когато анонимен хакер започва да разкрива детайли за личния живот на хората в града, резултатът е надигането на абсолютен хаос и ужас, в центъра на който се озовават Лили и приятелите ?, които може и да не преживеят нощта. В този типичен трилър сюжет са вмъкнати повечето от опорните точки на модерния екстремен феминизъм. Плюс на филма е участието на много приятни мацки, сред които и крайно атрактивната Суки Уотърхаус. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.07.29", "title": " Политическа пропаганда и екстремен феминизъм в Assasination Nation"}
{"url": "https://trud.bg/%d0%b4%d0%be%d0%bd%d0%b0%d0%bb%d0%b4-%d1%82%d1%80%d1%8a%d0%bc%d0%bf-%d1%89%d0%b5-%d1%81%d0%bf%d1%80%d0%b0-%d1%80%d0%b0%d0%b1%d0%be%d1%82%d0%b0%d1%82%d0%b0-%d0%bd%d0%b0-%d0%ba%d0%be%d0%bd%d0%b3%d1%80/", "text": "Президентът на САЩ Доналд Тръмп обяви на своята страница в „Туитър“, че може да спре дейността на правителството, ако Демократическата партия не подкрепи политиките му за затягане на граничния контрол на страната, в пореден опит да уреди финансиране за построяването на прословутата стена по границата с Мексико, която обеща по време на предизборната си кампания. „Готов съм „да спра“ правителството, ако Демократите не дадат нужните ни гласове за граничната сигурност, което включва и стената. Трябва да се отървем от лотариите, арестуванията, освобождаванията и т.н. и най-накрая да въведем имиграционна система, основана на качества! Имаме нужда в нашата страна да идват страхотни хора!“ – написа Тръмп. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.07.29", "title": " Доналд Тръмп: Ще спра работата на Конгреса, ако демократите не подкрепят политиката за затягане на граничния контрол"}
{"url": "https://trud.bg/%d1%82%d0%be%d0%b4%d0%be%d1%80-%d1%87%d0%be%d0%b1%d0%b0%d0%bd%d0%be%d0%b2-%d1%89%d0%b5-%d1%81%d0%bf%d0%b0%d1%81%d0%b8%d0%bc-%d0%bb%d0%b8-%d0%ba%d0%b0%d0%ba%d0%b2%d0%be%d1%82%d0%be-%d0%be%d1%81%d1%82/", "text": "„Ще спасим ли каквото остава за спасяване от Царските конюшни?“, това написа заместник-кметът на София доц. д-р Тодор Чобанов във фейсбук във връзка с  „За пореден път сме свидетели на разрушителен и вероятно умишлен акт на посегателство срещу културното наследство на нашия град. След вандалското разрушаване на „Двойната къща“ в нарушение на всички закони и норми, за което и до днес нямаме информация да е понесена съдебна или административна отговорност от виновните лица. Този път се посяга се на един от най-важните обекти в историческия център, единствен по рода си в България, за който успяхме да се преборим през 2015 да има подробен устройствен план (ПУП), чрез който да запази оригиналния си облик и даже да бъдат възстановени изчезнали негови черти и особености. Уважаеми г-н Министър на културата, ще „доживеят“ ли знакови обекти в риск подчинените на министерството структури и експерти да си свършат работата? Или ще наблюдаваме как един по един стават жертва на бездействието и странни инвестиционни намерения?“, пише заместник-кметът. „Още миналата зима Столична община изпрати до Вас подробно мотивирано предложение за обявяване на комплекса „Царските конюшни“ за културна ценност от национално значение. Днес не задаваме въпроса защо този и други знакови обекти от първата половина на ХХ век нямат статут. Днес трябва да попитаме защо по това и по останалите предложения на Столична община няма резултат? Защо не се връщат отнетите при съмнителни обстоятелства статути и не се дават статути на тези обекти, които са в рискова ситуация? Защо, въпреки изминалите вече две години, не е осигурен за общините достъп до архива на НИНКН, както изисква закона за културното наследство?“, пита Чобанов. „Длъжни сме да уверим обществеността, че Столична община при никакви обстоятелства няма да допусне зловредни намеси в обекта „Царските конюшни“, който е изцяло защитен от действащия ПУП и произтичащите от него регулации. Искрено се надяваме, че този пореден призив няма да остане без последствия и ще видим реални действия, доказващи също така, че от съществуването на специализирана администрация за опазване на културното наследство все още има смисъл“, пише още заместник-кметът на София. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.07.29", "title": " Тодор Чобанов: Ще спасим ли каквото остава за спасяване от Царските конюшни?"}
{"url": "https://trud.bg/%d0%b1%d1%8a%d0%bb%d0%b3%d0%b0%d1%80%d0%ba%d0%b0-%d1%81%d0%b5-%d1%83%d0%b4%d0%b0%d0%b2%d0%b8-%d0%b2-%d0%bd%d0%b5%d0%b0-%d0%bf%d0%b5%d1%80%d0%b0%d0%bc%d0%be%d1%81/", "text": "65-годишна жена от петричкото село Скрът се удави днес в морето край гръцкия курорт Неа Перамос в района на град Кавала. Инцидента е станал днес към обяд. Жената е била в компания на внучката си, и нейна приятелка на еднодневна екскурзия с автобус до гръцкия курорт. Влязла е в морето на 5-6 метра от брега с приятелката си, която обаче решила да излезе на брега. Жертвата е била с пояс да не потъне, твърдят очевидци. Предполага се, че на жената и прилошало и се нагълтала с вода. В българското консулство в Солун все още не са уведомени официално за инцидента. Очаквайте подробности! АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.07.29", "title": " Българка се удави в Неа Перамос"}
{"url": "https://trud.bg/%d0%b2-%d0%b3%d1%80%d0%b5%d0%b1%d0%b0%d0%bd%d0%b5%d1%82%d0%be-%d1%81-%d0%b4%d0%b2%d0%b0-%d0%bc%d0%b5%d0%b4%d0%b0%d0%bb%d0%b0-%d0%be%d1%82-%d0%bc%d0%be%d0%bd%d0%b4%d0%b8%d0%b0%d0%bb%d0%b0/", "text": "За първи път България има два медала от световно до 23 г. в гребането. Бронзовите отличия спечелиха Борис Йотов и Десислава Георгиева от първенството в Познан (Полша). И двамата стигнаха до успеха в дисциплината скиф, в която страната ни има богата история с постиженията на Румяна Нейкова, Иво Янакиев, Георги Божилов… Именно на Божилов е последният медал при младежите – сребро от Амстердам 2011. Йотов продължава впечатляващото си представяне за страната ни след завръщането си от Азербайджан, където се състезаваше 4 години. През 2017-а той ликува с европейската титла, а сега преодоля 2000-метровата дистанция за 6:51,420 минуни и се окичи с бронз. Шампион стана канадецът Тревър Джоунс (6:48,70), а среброто бе за германеца Марк Вебер (6:50,51). Георгиева пък след второто място от Евро 2017 сега е трета на мондиала с време 7:36,170. Тя бе изпреварена от представителката на силната новозеландска школа Саманта Вос (7:28,340) и американката Емили Калфелц (7:31,600).  През септември Пловдив ще бъде домакин на световното за мъже и жени и се очаква двамата да стартират пред родна публика.", "date": "2018.07.29", "title": " В гребането с два медала от мондиала"}
{"url": "https://trud.bg/%d0%b1%d0%b8%d1%82%d0%ba%d0%b8-%d0%b4%d0%be-%d0%bf%d0%be%d0%bb%d1%83%d0%bd%d0%be%d1%89-%d0%b2%d0%b7%d1%80%d0%b8%d0%b2%d0%b8%d1%85%d0%b0-%d0%bf%d1%83%d0%b1%d0%bb%d0%b8%d0%ba%d0%b0%d1%82%d0%b0-%d0%bd/", "text": "Битки до полунощ взривиха публиката на народните борби в Челопеч. За втора поредна Димитър Кумчев стана баш шампион, като в повторение на миналогодишния финал победи доскорошния си съотборник Драгомир Стойчев. Асеновградчанинът получи и голямата награда – живо теле. Много емоции предложи и схватката за трофея в кат. до 90 кг, в която се изправиха бронзовият олимпийски медалист Явор Янакиев и бившият национал Мирослав Гешев. Все пак Гешев успя да измъкне успеха в продължението. Победителят си тръгна с жива овца, но ед вам я удържа на раменете си. Четириногото бе по-тежко от повечето му съперници. Схватките в Челопеч бяха изгледани на живо от хиляди зрители. Спектакълът бе съпроводен с много традиции. Борците представляваха съответен регион и излизаха на тепиха в облекла с избродирани шевици на своя край А музиката и танците на ансамбъл „Българе“ бяха част от грандиозния спектакъл.", "date": "2018.07.29", "title": " Битки до полунощ взривиха публиката на народни борби"}
{"url": "https://trud.bg/%d1%81%d0%b0%d0%bc%d0%be%d0%ba%d0%be%d0%b2%d0%b5%d1%86-%d1%81-57-%d1%81%d0%b5%d0%ba-%d0%bf%d0%be-%d0%b1%d0%b0%d0%b2%d0%b5%d0%bd-%d0%be%d1%82-%d0%bb%d0%b8%d1%84%d1%82%d0%b0/", "text": "Димчо Мицов бе най-бърз в планинското бягане „Изпревари лифта“, но не успя да вземе наградата от 1000 лева. Самоковецът бе по-бавен от техниката с 57 секунди. От началната станция в Драгалевци до междинната на „Бай Кръстьо“ той фиксира 15,42 мин. При жените победителка е Антония Маринова (21,30). Въпреки че изпуснаха големия приз двамата бяха поощрени съответно със 700 лв. и 400 лв. от организаторите. Получиха също и награди от Fibank. Трезорът даде чек още на Шабан Мустафа, завършил трети, като единственият участвал във всички състезания по планинско бягане от инициативата на „Витоша ски“.", "date": "2018.07.29", "title": " Самоковец с 57 сек по-бавен от лифта"}
{"url": "https://trud.bg/%d0%bd%d0%b0%d1%86%d0%b8%d0%be%d0%bd%d0%b0%d0%bb%d0%ba%d0%b0-%d0%bd%d0%b5-%d0%b4%d0%b0%d0%b4%d0%b5-%d0%b8-%d1%82%d0%be%d1%87%d0%ba%d0%b0-%d0%b7%d0%b0-%d1%82%d0%b8%d1%82%d0%bb%d0%b0/", "text": "Европейската шампионка Тайбе Юсеин демонстрира отлична форма на силния турнир по борба „Яшар Догу“ в Истанбул. Националката ликува с титлата в категория до 62 кг без да даде точки на съперничките си. Златното ни момиче повали с по 10:0 туркинята Кансу Аской, а след това и индийката Сарита. На финала Айсулу Финибекова (Киргизстан) обаче отказа битка. Надпреварата бе първа за Тайбе Юсеин след европейското в Каспийск (Русия) през май.  Другите две българки останаха пети – София Георгиева (65 кг) и Виктория Бобева (68).", "date": "2018.07.29", "title": " Националка не даде и точка за титла"}
{"url": "https://trud.bg/%d0%be%d0%bf%d0%b0%d1%81%d0%bd%d0%be%d1%81%d1%82-%d0%be%d1%82-%d0%b3%d1%80%d0%b0%d0%b4%d1%83%d1%88%d0%ba%d0%b8-%d0%b2-%d0%bd%d0%b5%d0%b4%d0%b5%d0%bb%d0%bd%d0%b8%d1%8f-%d0%b4%d0%b5%d0%bd/", "text": "Днес преди обед над по-голямата част от страната ще бъде предимно слънчево, но през деня отново ще се развива купеста и купесто-дъждовна облачност, съобщават от НИМХ-БАН. Преди обед главно над централните райони, а в следобедните часове и преди полунощ в почти цялата страна и ще има краткотрайни, в отделни райони интензивни валежи, придружени и с гръмотевици. Ще има условия и за градушки. Максималните температури ще са между 28° и 33°, в София – около 28°. Над Черноморието ще бъде предимно слънчево, но в следобедните часове и до полунощ отново ще се има краткотрайни валежи придружени с гръмотевици. Вятърът ще е слаб, от север-североизток. Максимални температури: 28°-29°. Температурата на морската вода е 25°-27°. Вълнението на морето ще бъде 1-2 бала. В планините ще се развива купесто-дъждовна облачност и ще има краткотрайни валежи с гръмотевици. Ще духа слаб север-северозападен вятър. Максимална температура на височина 1200 метра около 21°, на 2000 метра – около 16°. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.07.29", "title": " Опасност от градушки в неделния ден\t\t\t"}
{"url": "https://trud.bg/%d1%81%d0%b8%d1%82%d0%b8-%d0%be%d0%b1%d1%8a%d1%80%d0%bd%d0%b0-%d0%b1%d0%b0%d0%b9%d0%b5%d1%80%d0%bd-%d0%bd%d0%be-%d0%b7%d0%b0%d0%b3%d1%83%d0%b1%d0%b8-%d0%bc%d0%b0/", "text": "„ Манчестър Сити“ направи впечатляващ обрат срещу „Байерн“ – от 0:2 до 3:2 на стадион „Хард Рок“ в Маями. Лошата новина долетя от терена, където най-скъпото ново попълнение Риад Марез се контузи и вероятно ще пропусне мача за суперкупата срещу „Челси“ следващата неделя. Алжирецът дойде за 60 милиона паунда от „Лестър“. Шабани и Ариен Робен дадоха преднина на „Байерн“ след само 24 минути – 2:0. С два гола на Бернардо Силва и един на Нмеча „гражданите“ обърнаха резултата. „ Завинаги „Байерн“ ще е в сърцето ми – каза Пеп Гуардиола, треньор на „Сити“ и бивш на баварците. – Запазих къщата си в Мюнхен. Със семейството ми много обичам да ходим там. За мен беше чест да съм треньор на „Байерн“ и никога няма да кажа нещо лошо срещу клуба. Надявам се да се срещнем в Шампионската лига.“", "date": "2018.07.29", "title": " “Сити“ обърна „Байерн“, но загуби Марез"}
