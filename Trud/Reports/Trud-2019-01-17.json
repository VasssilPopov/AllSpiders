{"url": "https://trud.bg/%d0%b1%d1%80%d0%b8%d1%82%d0%b0%d0%bd%d1%81%d0%ba%d0%be%d1%82%d0%be-%d0%bf%d1%80%d0%b0%d0%b2%d0%b8%d1%82%d0%b5%d0%bb%d1%81%d1%82%d0%b2%d0%be-%d0%b2%d1%82%d0%be%d1%80%d0%b8-%d1%80%d0%b5%d1%84%d0%b5/", "text": "Организирането на втори референдум за членството на Великобритания в Европейския съюз ще отнеме около година. Това се казва в официален правителствен документ, представен вчера на депутати, заяви източник от канцеларията на премиера Тереза Мей, съобщава БТА. По-рано говорителка на Мей каза пред репортери, че документ от една страница е бил показан на депутати по време на срещи, целящи намиране на начин да се придвижи напред процедурата по излизането от ЕС. По димите на говорителката документът е бил „илюстративен и нашата позиция, разбира се, е, че няма да има втори референдум“. Въпреки че Мей многократно отхвърли идеята за втори референдум, кампанията за организиране на такова допитване се радва на подкрепата на някои депутати, отбеляза Ройтерс.", "date": "2019.01.17", "title": " Британското правителство: Втори референдум за Брекзит ще отнеме година"}
{"url": "https://trud.bg/%d0%bf%d1%83%d1%82%d0%b8%d0%bd-%d1%81%d0%b8-%d1%82%d1%80%d1%8a%d0%b3%d0%b2%d0%b0-%d0%be%d1%82-%d0%b1%d0%b5%d0%bb%d0%b3%d1%80%d0%b0%d0%b4-%d1%81-%d0%be%d0%b2%d1%87%d0%b0%d1%80%d0%ba%d0%b0%d1%82%d0%b0/", "text": "Сръбският президент Александър Вучич подари куче на руския си колега Владимир Путин, който е на посещение в Белград. Както  , за изненадата разкриха по-рано източници от администрацията на Вучич. През 2010 г. такъв подарък Путин получи и от премиера Бойко Борисов при посещението си у нас. Тогава гостът бе очарован от малката каракачанска овчарка Йорго. В Белград днес сръбският домакин му подари Югославска овчарка (Шарпланинец). Тримесечното кученце, което Путин веднага прегърна, се казва Паша. Видимо зарадван той каза на руски, че животинчето е „много сладко“. Оказа се, че Паша вече е готова за пътуването до новия си дом в Русия. Тя вече има паспорт, с който ще пътува до Москва още тази вечер. Шарпланинската овчарка е порода кучета, появили се за пръв път на Балканския полуостров. Използва се като пазач на овчарски стада по планински пасища, като служебно и охранително куче. Според легендата предците на тези кучета – тибетските мастифи – са внесени с източните походи от воините на Александър Македонски.", "date": "2019.01.17", "title": " Путин си тръгва от Белград с овчарката Паша (СНИМКИ)"}
{"url": "https://trud.bg/%d0%bd%d0%b5%d0%bd%d0%be-%d0%b4%d0%b8%d0%bc%d0%be%d0%b2-%d0%bd%d0%b5%d0%be%d0%b1%d1%85%d0%be%d0%b4%d0%b8%d0%bc%d0%be-%d0%b5-%d1%81%d1%82%d1%80%d0%b0%d1%82%d0%b5%d0%b3%d0%b8%d1%87%d0%b5%d1%81%d0%ba/", "text": "Ски туризмът е доходоносен и хората, които живеят в районите, където той може да се развива, могат да печелят добре. Това заяви екоминистърът Нено Димов по  . Той подчерта, че е нужно да се постави кардинално въпросът дали и как да се развива ски туризмът в България. Когато има противоречиви тълкувания и спорещи страни, съдът взима решение, което е задължително – така екоминистърът Нено Димов коментира решението на ВАС за устройствения план на Национален парк „Пирин“. По думите му, трябва да се вземе стратегическо решение дали да се развива ски туризмът у нас. „В цяла Европа се строят между 180 и 200 лифта на година. Този вид туризъм е доходоносен. Хората, които живеят в такъв тип планински и полупланински райони печелят добре, защото той освен зимата, се развива и лятото, а е и много по-екологично чист“, посочи още Димов. Екоминистърът изтъкна, че има директна връзка между ниските доходи и замърсяването на въздуха, например. Конкретният въпрос е какво може и какво не може да се прави в природните паркове, защото те обхващат районите, където може да се развива ски туризмът. С това конкретно решение на съда подобно развитие засега е невъзможно, изтъкна той. Нено Димов увери, че от утре започват срещи с международни консултанти, които да излязат с независима, експертна оценка, какво може да се направи с концесията на Банско, след което ще се предприемат конкретни стъпки. Димов определи като „безобразие“ изораването на дюните край „Смокиня“. „Радвам се, че прокуратурата веднага се сезира, т.е. държавата много бързо взе мерки и трябва да покаже, че си е намястото“, каза той. „Очаквам производството да стигне до съдебна фата“, посочи Нено Димов и подчерта, че трябва да има „много ясни наказания“ за такива случаи.", "date": "2019.01.17", "title": " Нено Димов: Необходимо е стратегическо решение дали да се развива ски туризмът"}
{"url": "https://trud.bg/%d0%bf%d0%b5%d1%82%d0%b8%d0%bc%d0%b0-%d0%b2-%d0%b0%d1%80%d0%b5%d1%81%d1%82%d0%b0-%d0%b7%d0%b0-%d0%bf%d1%80%d0%b0%d0%bd%d0%b5-%d0%bd%d0%b0-%d0%bf%d0%b0%d1%80%d0%b8-%d0%be%d1%82-%d0%ba%d1%82%d0%b1/", "text": "Могат да попречат на разследването Апелативният спецсъд остави окончателно в ареста петима обвинени за пране на 2,5 млн. лв. от фалиралата Корпоративна търговска банка (КТБ). Доскоро Красимир Зарев, Венцислав Тодоров, Иван Стойков, Васил Шуманов и Никола Киров бяха само свидетели по делото за източването на КТБ, по което са подсъдими 18 души, сред които и банкерът беглец Цветан Василев. Смята се, че ако са на свобода, могат да пречат на разследването. Според държавното обвинение петимата са участвали в организирана престъпна група и са действали по поръчка на Василев и негови приближени. Прокуратурата твърди, че петимата са знаели, че получават присвоени от КТБ пари като многохилядни коледни бонуси в края на 2013 г. – половин година преди банката да бъде затворена и шефът й да се скрие в Белград.", "date": "2019.01.17", "title": " Петима в ареста за пране на пари от КТБ"}
{"url": "https://trud.bg/%d1%80%d0%b5%d1%84%d0%b5%d1%80%d0%b5%d0%bd%d0%b4%d1%83%d0%bc-%d0%b7%d0%b0-%d0%b2%d1%82%d0%be%d1%80%d0%b0-%d0%ba%d0%b0%d0%b1%d0%b8%d0%bd%d0%ba%d0%b0-%d0%b2-%d0%b1%d0%b0%d0%bd%d1%81%d0%ba%d0%be-%d0%be/", "text": "Искат законодателни промени В Банско хората не крият разочарованието си от решението на Върховния административен съд (ВАС) за отхвърляне промените в Плана за управление на НП “Пирин”, което на практика спира изграждането на втора кабинка. Затова и в момента в зимен курорт №1 у нас се говори да се инициира местен референдум по темата. “Решението не ни удовлетворява, то на практика ще спре развитието на туризма и ще обрече курорта на бавна смърт. Затова в най-скоро време ще иницираме провеждането на референдум и на базата на него ще искаме от Народното събрание да направи законодателни промени, които ще доведат до гаранции, че зимния туризъм ще се развива”, каза Димитър Русков, общински съветник  и председател на сдружението “Бъдеще на община Банско”. Сдружението организира години наред протестите в защита на втора кабинка и развитието на туризма в Пирин. “Ние сме най-заинтересовани от запазване на природата и богатството, защото на това се крепи туризма и бизнеса в района”, каза още Русков. Според него е грозно групичка “зелени” да се радват, че са спечелили, т.е. са спрели развитието на един перспективен бранш в страната. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.01.17", "title": " Референдум за втора кабинка в Банско (обзор)\t\t\t"}
{"url": "https://trud.bg/%d0%bf%d0%be%d0%bb%d0%b8%d1%86%d0%b0%d0%b8-%d0%bf%d1%80%d0%b5%d1%81%d0%bb%d0%b5%d0%b4%d0%b2%d0%b0%d1%85%d0%b0-%d0%bd%d0%b0%d0%b4-300-%d0%ba%d0%bc-%d0%b4%d1%80%d0%be%d0%b3%d0%b8%d1%80%d0%b0%d0%bd/", "text": "Полицейски патрули преследваха лек автомобил “Пежо” в продължение на над 300 км. Гонката, като в холивудски филм, започнала в 2,35 ч в Стара Загора и продължила през няколко села и градове в областта и в съседната пловдивска област. 29-годишният Васил С. от Стара Загора, който е бил зад волана, отказал да спре за полицейска проверка. Дори ударил колата на униформените. После подкарал лудо към село Калояновец, качил се на магистрала “Тракия” и поел към Пловдив. Изведнъж завил към Карлово, минал и през Казанлък. Малко след 5 часа пежото било спряно между селата Ягода и Ръжена. Полицаите опънали лента с шипове на шосето, гумите на колата-беглец се спукали и тя спряла. Двамата пътуващи – Денислав (23 г.) и Владимир (32 г.), са задържани на място. Шофьорът Васил успял да избяга, но няколко часа по-късно е арестуван край село Шаново. От направения тест е установено, че той е употребил метаамфетамин. Тестовете за алкохол и на тримата са отрицателни, съобщи директорът на ОДМВР-Стара Загора Стоян Стоянов.  32-годишният Владимир е криминално проявен и е задържан за притежание на наркотици. При претърсването на тримата екшън герои, както и в колата, дрога не е открита. “Единствено можем да предполагаме, че заради употребата на наркотични вещества, не са спрели за полицейска проверка, защото затова се носи наказателна отговорност”, коментира старши комисар Стоянов. Тримата са задържани за 24 часа. Предстои на водача на “Пежо”-то Васил, който е с чисто съдебно минало, да му бъдат повдигнати три обвинения, съобщи районният прокурор на Казанлък Таня Димитрова. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2019.01.17", "title": " Полицаи преследваха над 300 км дрогиран шофьор (обзор)\t\t\t"}
{"url": "https://trud.bg/%d0%b3%d0%be%d1%82%d0%b2%d0%b0%d1%87-%d1%83%d0%b4%d1%83%d1%88%d0%b8-%d0%b3%d0%b0%d0%b4%d0%b6%d0%b5%d1%82%d0%be-%d1%81%d0%b8-%d0%b7%d0%b0%d1%80%d0%b0%d0%b4%d0%b8-%d1%82%d0%b0%d0%b5%d0%bd-%d1%81%d0%bc/", "text": "Млад готвач удуши приятелката си, тъй като тя желаела да се разделят. Това е основната версия за убийството на 25-годишната Калина Симова в столичния кв. “Банишора”. Престъплението бе извършено в четвъртък в жилище, където живеели жертвата и приятелят й Васил Василев. Младата счетоводителка и екзекуторът й, който работел като готвач, се познавали от 3 месеца. Заживели заедно в апартамент на жертвата в бл. 28. В последните дни между тях имало спорове, каза ръководителят на Софийска градска прокуратура Емилия Русинова. Има данни и че Калина е искала да се разделят. Според шефа на СДВР Георги Хаджиев най-вероятен мотив за убийството е ревност. “Предполагаме, че спонтанно е взето решението. Поводът за ревност е получен СМС от жертвата, който той е поискал да види, но му било отказано”, каза Хаджиев. След като удушил Калина, Васил опитал да се самоубие. Пратил и СМС-и до баща си и приятели, в който пишел, че е убил приятелката си. Пристигналите полицаи заварили жертвата гола в хола. Васил бил гол до кръста на легло в съседна стая. Опитал да се простреля с въздушен пистолет в лявата ръка и в шията, имал и порезна рана на ръката, но нараняванията му били повърхностни. Заявил, че не си спомня как е убил Калина. През 2015 г. той пак опитал да се самоубие след раздяла с приятелка. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.01.17", "title": " Готвач удуши гаджето си заради таен СМС (обзор)\t\t\t"}
{"url": "https://trud.bg/%d0%b2%d0%b5%d0%bb%d0%b8%d0%ba%d0%be-%d1%82%d1%8a%d1%80%d0%bd%d0%be%d0%b2%d0%be-%d1%81%d0%b5-%d0%bf%d1%80%d0%b5%d0%b4%d1%81%d1%82%d0%b0%d0%b2%d1%8f-%d0%bd%d0%b0-%d0%bd%d0%b0%d0%b9-%d0%b3%d0%be%d0%bb/", "text": "За първи път туристическият потенциал на Велико Търново ще бъде представен на международно изложение в Мадрид – туристическата борса FITUR, която е сред най-големите и популярни в цяла Европа. Богатото културно-историческо наследство на Старата столица ще бъде презентирано от Общинската туристическа агенция „Царевград Търнов“. Средновековният столичен град ще оживее в испанската столица от 23 до 27 януари. Все повече стават испанските туристи във Велико Търново. Само през миналата година посетителите от Иберийския полуостров, разгледали музейните обекти, са близо 17 000 и са с 23% повече спрямо 2017 година. Участието на общинската туристическа агенция „Царевград Търнов“ на изложението FITUR е предпоставка за още по-силен интерес на испанците към Старата столица през настоящия сезон. Борсата в Мадрид се провежда от 1981 година нас и е сред най-значимите събития в областта на туризма както в Испания, така и в световен мащаб. Всяка година във форума се представят над 100 държави, множество туристически агенции и асоциации. През миналата година потенциалът на Велико Търново бе представен на три туристически изложения извън България – в Унгария, Румъния и Русия. Маркетингът дава резултат и за последните 12 месеца има между 9 и 15% ръст както на туристите от тези три държави, така и от цяла Европа.", "date": "2019.01.17", "title": " Велико Търново се представя на най-голямото туристическо изложение в Мадрид"}
{"url": "https://trud.bg/%d0%ba%d0%be%d0%bc%d0%b8%d1%81%d0%b8%d1%8f%d1%82%d0%b0-%d0%b7%d0%b0-%d0%b1%d0%be%d1%80%d0%b1%d0%b0-%d1%81%d1%8a%d1%81-%d1%81%d0%b8%d0%b2%d0%b0%d1%82%d0%b0-%d0%b8%d0%ba%d0%be%d0%bd%d0%be%d0%bc%d0%b8/", "text": "С гласовете на народни представители от ГЕРБ и „Обединени патриоти“ парламентарната Комисия за наблюдение на приходните агенции и борба със сивата икономика и контрабандата взе решение да отложи със 6 месеца влизането в сила на Закона за административно регулиране на икономическите дейности, свързани с петрол и продукти от петролен произход. Това заяви народният представител от ГЕРБ и зам.-председател на Комисията за борба със сивата икономика Владислав Николов, съобщават пт пресцентъра на партията. Миналата седмица Министерски съвет предложи на Народното събрание да отложи срока за влизане в сила на Закона за горивата и той да започне да действа от 1 юли. С подкрепата на парламентарното мнозинство предложението на правителството днес бе прието.", "date": "2019.01.17", "title": " Комисията за борба със сивата икономика подкрепи отлагането на Закона за горивата с 6 месеца"}
{"url": "https://trud.bg/%d0%bc%d0%b2%d1%80-%d1%85%d0%b2%d0%b0%d0%bd%d0%b0-%d0%b4%d1%80%d0%be%d0%b3%d0%b0-%d0%b7%d0%b0-55-%d0%bc%d0%bb%d0%bd-%d0%bb%d0%b5%d0%b2%d0%b0-%d1%81%d0%bd%d0%b8%d0%bc%d0%ba%d0%b8/", "text": "Над 46 кг хероин и 13 кг амфетамини са иззети при специализирана операция, проведена на териториите на Хасково и Благоевград, под ръководството на прокуратурата. Подробности за проведеното разследване съобщиха на брифинг окръжният прокурор Иван Стоянов и директорите на двете областни дирекции – ст. комисар Ангел Цанков и ст.комисар Николай Хаджиев. Спеакцията е осъществена вчера по обяд на територията на Хасково след оперативна информация, подадена от криминалисти на ОДМВР-Благоевград – след няколко месечно разследване, те стигнали до данни за наличието на наркотика в Хасково, съобщиха от вътрешното министерство. В хода на предприетите действия е проверена гаражна клетка в жилищния квартал „Орфей“. На място са установени двама мъже – на 46г. и 47г., както и пакети с кафяво прахообразно вещество с тегло 46,520 кг. В рамките на разследването е установено, че високорисковата дрога е била пренесена от Турция през ГКПП „Капитан Андреево“ с карго камион на фирма, укрита в 10 топа плат. Стойността му по цени на съдебната система е за над 5,5 млн. лева. По думите на ст. Комисар Цанков, двамата задържани са създали условия за придобиване и пренасяне на хероина до България и до последващото му разпространение. Мъжете са с криминално минало, разпитани са и са им повдигнати обвинения. С постановление на Окръжна прокуратура им е наложена мярка за неотклонение задържане под стража за срок до 72 часа по образуваното досъдебно производство. Държавният обвинител уточни, че за това престъпление законът предвижда от 15 до 20 години затвор и глоба от 200 до 300 хиляди лева. В рамките на операцията са извършени и процесуално- следствени действия в благоевградското с.Тополница, където са задържани 5-ма мъже с 13 кг амфетамин и 46 грама хероин, уточни ст.комисар Хаджиев. Работата по документиране на престъпната дейност продължава. Разследването работи и по посока събиране на доказателства за евентуална съпричастност и на други лица към извършеното престъпление.", "date": "2019.01.17", "title": " МВР хвана дрога за 5,5 млн. лева (СНИМКИ)\t\t\t"}
{"url": "https://trud.bg/%d0%ba%d0%b0%d1%80%d0%b0%d0%ba%d0%b0%d1%87%d0%b0%d0%bd%d0%be%d0%b2-%d0%b8%d0%bc%d0%b0%d0%bc%d0%b5-%d0%bc%d0%b0%d0%bd%d0%b4%d0%b0%d1%82-%d0%b4%d0%b0-%d0%b2%d0%be%d0%b4%d0%b8%d0%bc-%d0%bf%d1%80%d0%b5/", "text": "Ние получихме разрешение да водим преговори за закупуване на самолети, не сме получили да разрешение да купуваме изтребители. Имаме мандат да водим преговори. Това обясни вицепремиерът и министър на отбраната Красимир Каракачанов по   след вчерашното решение на Народното събрание относно покупката на Ф-16 за родните ВВС. „Всички видяхме изявленията на Белия дом, че ще се съобразят с българските възможности. Тяхната позиция е гъвкава. Ако разговорите и преговорите са успешни, едва тогава ще поискаме от парламента да разреши закупуването на самолетите. След като приключат преговорите, и ако те са успешни, Народното събрание ще реши дали да купуваме самолети. Ако преговорите не са успешни, парламентът може да реши да преговаряме с някой друг”, каза още Красимир Каракачанов. Той подчерта, че преговорите се водят на държавно ниво. „Ние не преговаряме с фирми, а с държави. Не преговаряме с „Локхийд Мартин”, а със САЩ, не преговаряме с „Грипен“, а с Швеция“, обясни още военният министър. На въпрос защо коалиционните партньори на ВМРО от „Атака” и НФСБ не са го подкрепили при гласуването в парламента, Каракачанов посочи, че не разбира защо колегите му са реагирали така. Решението за преговори със САЩ за F-16 беше подкрепено вчера в парламента от ГЕРБ, ДПС и ВМРО. „Няма коалиция ГЕРБ-ВМРО-ДПС. Има коалиция F-16”, коментира по този повод Красимир Каракачанов. За репликата „циганите станаха нагли” „Когато видях пребития военен, полудях. Бяха го ритали, главно в главата и са викали: Дайте да го убием. Не се сдържах и казах, че циганите са станали нагли. Аз съм и човек преди всичко, а не само политик. Не искам да говоря за всички цигански набези. В моя избирателен район те са ежедневие” , обясни вицепремиерът. Изявлението му беше направено два дни след разпоредената от него акция във Войводиново, довела до събарянето на цялата ромска махала. Напрежението в селото бе провокирано от побой над военнослужещ, извършен от двама братя роми. В Комисията за защита от дискриминация вече има жалба срещу вицепремиера. Роми дори излязоха на протест пред Министерския съвет и поискаха оставката му, като го обвиниха в расизъм. „Трябва да направим ясна програма за интеграцията на циганите. Първо е образованието, трудовите навици и ражданията. Трябва да спрем да се плашим, че сме политически некоректни. Не може, когато един българин си остъкли балкона, да го погват всички институции, а тези хора да си вдигат нелегални постройки без проблем. На кого трябва да се извиня? Думите за наглите цигани бяха за престъпниците. Тези, които не извършват престъпления, не виждам за какво трябва да се обиждат“, категоричен беше вицепремиерът.", "date": "2019.01.17", "title": " Каракачанов: Имаме мандат да водим преговори, не да купуваме изтребители\t\t\t"}
{"url": "https://trud.bg/%d0%ba%d1%80%d0%b8%d1%8f%d1%82-%d0%be%d0%b1%d0%be%d1%80%d0%be%d1%82%d0%b0-%d1%81%d1%8a%d1%81-%d1%81%d0%be%d1%84%d1%82%d1%83%d0%b5%d1%80/", "text": "Искат 15 евро на месец за управление на продажбите Фалшиви касови бележки са най-разпространеният трик за укриване на оборот от търговците. При проверките на НАП в зимните курорти вече са запечатани за срок до един месец десетина обекта – магазини и заведения, научи “Труд”. Като в абсолютни всички случаи фирмите са използвали софтуер за управление на продажбите, чрез който са укривали оборота. Използва се специален софтуер, който позволява на продавача след като въведе данните на продажбата да направи избор – да принтира истинска касова бележка и сумата да остане във фискалната памет на касовия апарат, или да отпечата и даде на клиента фалшива бележка от принтер, който не отчита оборота. Именно заради тези случаи беше променена наредбата за отчитане на оборотите и всички регистрирани по ДДС фирми до края на март трябва да използват софтуер за управление на продажбите, който е одобрен от НАП. Като целта е след въвеждане на данните за продажбата автоматично да се отпечатва касова бележка и оборотът да се отчита. На пазара вече има одобрени софтуерни продукти, които се предлагат на търговците на цена от 14-15 евро на месец. Всяка фирма трябва да се свърже с производителя на касовия й апарат за да уточнят налага ли се смяна на касовия апарат и използвания софтуер. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.01.17", "title": " Крият оборота със софтуер\t\t\t"}
{"url": "https://trud.bg/%d0%bf%d0%be%d0%bb%d0%b8%d1%86%d0%b8%d1%8f%d1%82%d0%b0-%d0%b2-%d0%b8%d1%82%d0%b0%d0%bb%d0%b8%d1%8f-%d0%b0%d1%80%d0%b5%d1%81%d1%82%d1%83%d0%b2%d0%b0-%d0%b1%d1%8a%d0%bb%d0%b3%d0%b0%d1%80%d0%b8%d0%bd-3/", "text": "Български насилник изуми полицията в Северна Италия, след като се наложи да го арестуват 3 пъти само за 20 дни, съобщава  . Става въпрос за 43-годишен българин, който живее в градчето Далмине, в близост до Бергамо. И в трите случая става въпрос за домашно насилие, упражнено върху съпругата му. След първия случай му била издадена ограничителна заповед. След втория, пък му бил наложен домашен арест. Тази мярка обаче отново не го спряла и той продължил да тормози жена си, като общо два пъти нарушил домашния си арест, за да навести съпругата си на новия й адрес. В крайна сметка на 15 януари е задържан отново местната полиция. Към момента той вече е в ареста, след като съдът в Бергамо най-накрая реши да го прати за постоянно зад решетките, докато бъде съден. „В рамките на десет дни той два пъти наруши домашния си арест и по този начин е демонстрирал липса на самоконтрол, както и че не знае как да сдържа своите престъпни намерения“, гласи част от текста в решението на съдията, с което той наложи постоянният арест на българина.", "date": "2019.01.17", "title": " Полицията в Италия арестува българин 3 пъти за 20 дни"}
{"url": "https://trud.bg/%d0%b0%d0%bb%d0%b5%d0%ba%d1%81%d0%b0%d0%bd%d0%b4%d1%8a%d1%80-%d1%81%d0%b8%d0%b4%d0%b8-%d0%b4%d0%b0%d0%b2%d0%b0-%d0%bc%d0%b0%d1%80%d0%b5%d1%88%d0%ba%d0%b8-%d0%bd%d0%b0-%d1%81%d1%8a%d0%b4-%d0%b7%d0%b0/", "text": "Ще съдя Веселин Марешки за клевета и като спечеля делото ще даря парите за паметник на Тодор Александров в Пловдив. Това заяви народният представител от “Обединени патриоти” и ВМРО Александър Сиди. Повод е твърдение на Марешки, че Сиди е искал подкуп от 10 000 лв. от бившия директор на Басейнова дирекция в Пловдив Георги Семерджиев. “Изграждаме паметник на великия водач на ВМРО Тодор Александров в Пловдив”, обясни Сиди и подчерта, че е уверен в спечелването на делото. “Когато вместо политик и аптекарски бос се изживяваш за прокурор вероятно имаш някакви проблеми”, коментира още Сиди. Той посочи, че “лицето Марешки има от една страна фиксация, от друга има сериозни психиатрични проблеми”.", "date": "2019.01.17", "title": " Александър Сиди дава Марешки на съд за клевета"}
{"url": "https://trud.bg/%d0%bf%d1%83%d1%82%d0%b8%d0%bd-%d0%b3%d0%be%d1%82%d0%be%d0%b2%d0%b8-%d1%81%d0%bc%d0%b5-%d1%81-14-%d0%bc%d0%bb%d1%80%d0%b4-%d0%b4%d0%be%d0%bb%d0%b0%d1%80%d0%b0-%d0%b7%d0%b0-%d1%82%d1%83%d1%80/", "text": "Русия е готова да инвестира около 1,4 милиарда долара в развитието на инфраструктурата в Сърбия за прокарване на газопровода „Турски поток“. Това заяви руският президент Владимир Путин по време на съвместна пресконференция със сръбския президент Александър Вучич. „Ние всъщност подготвяме тази работа, даже практически я започваме, но в крайна сметка всичко ще зависи от други страни, включително и от страните от Европейския съюз – до каква степен ще могат да защитят суверенните си национални интереси в диалог с европейските структури“, подчерта Путин. Държавният глава отбеляза, че Русия е готова да натовари както „Северен поток, така и „Турски поток“, като все още има възможности за запазване на транзита през Украйна. „Ето, навремето се опитвахме, планирахме и даже бяхме започнали работата по „Южен поток“. Но, както знаете, не по наша вина беше прекратен този проект. Сега България проявява интерес „Турски поток“ да бъде продължен през нейна територия и да продължава към Сърбия, Унгария и така нататък. Ние сме готови за това напълно. Даже подготвяме инвестициите“, каза още Путин. Въпросът ще бъде обсъден при посещението на турския президент Реджеп Ердоган в Русия идната седмица. Путин отбеляза, че Турция се отнася положително към продължаването на газопровода към Евросъюза.", "date": "2019.01.17", "title": " Путин: Готови сме с 1,4 млрд. долара за „Турски поток“ през Сърбия, но зависи от ЕС\t\t\t"}
{"url": "https://trud.bg/%d0%b3%d0%b5%d1%80%d0%b1-%d1%81%d1%82%d0%b0%d1%80%d1%82%d0%b8%d1%80%d0%b0-%d0%be%d0%b1%d1%89%d0%b8%d0%bd%d1%81%d0%ba%d0%b8-%d1%81%d1%8a%d0%b1%d1%80%d0%b0%d0%bd%d0%b8%d1%8f-%d0%b7%d0%b0-%d0%bd%d0%be/", "text": "Националният предизборен щаб на ГЕРБ днес проведе поредното си заседание. По време на него предизборният щаб разгледа решението на Изпълнителната комисия на ГЕРБ за утвърждаване на критериите за номиниране на евродепутати. Това съобщиха от партийния пресцентър. Предизборният щаб разгледа и утвърдените от ИК процедури за стартиране на общински номинационни събрания в цялата страна. На тях ще бъдат номинирани кандидати за членове на Европейския парламент от ПП ГЕРБ и изборът ще стане съгласно приетите от ръководния орган на партията критерии. В рамките на заседанието бе взето решение общинските събрания за номиниране на кандидати за европейски депутати да приключат до 20 февруари 2019 г. Националният предизборен щаб на ГЕРБ обсъди и актуални организационни въпроси във връзка с предстоящата тази неделя (20 януари 2019 г.) Национална работна среща на ПП ГЕРБ в НДК. В нея ще вземат участие близо 2000 души, които са народни представители, евродепутати, членове на областните и общинските ръководства на партията, кметове и представители на Общински съвети, както и министрите от квотата на ГЕРБ.", "date": "2019.01.17", "title": " ГЕРБ стартира общински събрания за номиниране на евродепутати"}
{"url": "https://trud.bg/2935205-2/", "text": "Корнелия Нинова събра областните председатели на БСП за старта на новата политическа година. С представителите на структурите от цялата страна се обсъждат задачите пред партията за 2019г, предстоящите европейски, местни избори, както и възможни предсрочни парламентарни избори, съобщиха от пресцентъра на БСП. „Ние сме първата партия в България, която излиза с платформа за Европейските избори. Веднага след като Конгресът я приеме, тя трябва да се представя и обяснява на хората. Тези избори са важни, не само защото ще предопределят промяната в Европа, но и защото при наша победа, ще сложат край на статуквото в България, на правителството на Борисов и ще дадат възможност за промяна и тук“, заяви Нинова. Във връзка с предстоящите местни избори беше обсъдено – как Визия за България да бъде разработена във визия за всеки регион и община. Да се представят начините за решаване на наболели местни проблеми – изиска ръководството от областните структури.  Корнелия Нинова представи готовността за старта на Българска свободна телевизия. Тя започва излъчване преди Конгреса, който ще се проведе на 26.01.2019 г.", "date": "2019.01.17", "title": " Нинова събра областните председатели на БСП за старта на новата политическа година"}
{"url": "https://trud.bg/%d0%b8%d0%b2%d0%b0%d0%bd%d0%ba%d0%b0-%d1%82%d1%80%d1%8a%d0%bc%d0%bf-%d1%81%d0%b2%d0%b5%d1%82%d0%be%d0%b2%d0%bd%d0%b8-%d0%b0%d0%bc%d0%b1%d0%b8%d1%86%d0%b8%d0%b8/", "text": "„Една лъжа може да обиколи половината свят докато истината още си връзва обувките.“ Казал навремето американският писател Марк Твен в собственото си прозрение, че хората винаги ще намират повече интерес в обсъждането на лъжи, отколкото на истини. Така и с приблизително осемте часа около новината по-рано тази седмица, че дъщерята на американския президент Доналд Тръмп, Иванка, е спрягана за следващият президент на Световната банка. Но да бъдем честни – когато първоначалният източник на информацията е британският всекидневник “Файненшъл Таймс”, залагаш на авторитета. Пък и с Доналд Тръмп в Белия дом, в ерата на “фалшивите новини”, “пост-истината” и какво ли още не, “Големият бял баща” предложи дъщеря си за президент на Световната банка си звучи доста правдоподобно. Колкото да го чуеш/прочетеш и пропуснеш покрай ушите. От тази страна на света е от най-малките проблеми. Изтребители трябват, джанъм! Откъдето следва, че около британската дандания във вторник е възможно да сте пропуснали официалното опровержение на Вашингтон, че Иванка Тръмп не е разглеждана като потенциален кандидат за приемник на американеца Джим Йонг Ким начело на международната финансова институция. Да бъдем сериозни, нали?!  За сметка на това от Белия дом уточняват, че американският министър на финансите Стивън Мнучин и новият началник на кабинета на президента Мик Мълвейни са се обърнали лично към “Първата дъщеря” за съдействие в номинирането на американския кандидат за директор на Световната банка, заради богатият й опит в съвместна работа с ръководството на институцията последните две години. Сбърчихте ли вежди? Така, така. Изявлението припомня също така, че съвместно с Ким, за последните две години Иванка Тръмп успешно лансира фонд за млади жени-предприемачи, с капитал от 1,6 млрд. долара, осигурени от Световната банка. Първата дъщеря също така е съдействала на Американската агенция за външна помощ програми за “изравняване на дигиталното неравенство между половете в развиващите се страни”. Последното като благородна кауза. Тук може би трябва да припомним, че в световните финанси съществува едно десетилетно споразумение между САЩ и големите европейски държави за разделянето на позициите. Европа държи председателството на Международния валутен фанд (МВФ), а американците се разпореждат със Световната банка. Поради тази причина всичките 12 директори на международната институция, в която членуват 189 държави по света, винаги са били номинирани от САЩ, които имат най-голяма тежест във вземането на решения. Промените във фокуса на международната икономика последните десетилетия отдавна повдигат въпроса в тази допотопна система да се даде място на водещи държави като Китай или Индия.  И докато Доналд Тръмп е в търговска война с първите, официални медии от Индийския субконтинент изнесоха в сряда непотвърдена от Вашингтон информация, че сред фаворитите на Иванка Тръмп за приемник на Джим Ким, е американката Индра Нуй. Дългогодишен изпълнителен директор на корпорацията “Пепси”. И, да отгатнахте от името, от индийски произход. Така де, както знаем, “Първата дъщеря” се е прицелила в по-високи цели. За които ще трябват съюзници. И да припомним отново накратко за нея. Иванка Мари Тръмп е родена на 30 октомври 1981 г. в Ню Йорк като второто дете от първия брак на баща й с натурализирания фотомодел от чешки произход Ивана Мари (Зелничкова по баща). След раздялата на родителите й през 1991 г. остава на издръжката на татко си. Което й гарантира престижно образование през университетите Джорджтаун и Уортън в Пенсилвания, преди да завърши с почести последния като бакалавър по икономика през 2004 г.  Вече с тапията в джоба и след кратък опит в бизнеса с недвижимо имущество по примера на баща си, в крайна сметка влиза на ръководен пост в корпорацията “Тръмп” през 2005 г. Две години по-късно Иванка Тръмп сключва договор с известен нюйоркски дилър на диаманти, с когото лансира нейна собствена линия бижута, което е първото й собствено (сравнително успешно) бизнес начинание, съществуващо и до днес. Паралелно на скъпоценностите към марката й през годините ще се добавят модни и козметични артикули, които след избирането на Доналд Тръмп за президент на САЩ в края на 2016 г. редица американски търговски вериги започнаха да бойкотират. Разбира се, като част от семейната бизнес империя Иванка участва на различни етапи и в риалити шоуто на баща й “Стажантът” като гостуващ съдия. С цялото това внимание към нея не е учудващо, че през годините много юнаци са се опитвали да откъснат златната ябълка. Иванка обаче никога не е падала под инвестиционен банкер (или рок звезда) до 2005 г., когато завързва връзка с крупния магнат в недвижимото имущество Джаред Къшнър. Родителите на последния обаче се противопоставят на брака им, докато Иванка не приеме ортодоксалния юдаизъм, което се случва през 2009 г. С новата религия дъщерята на Тръмп взема и еврейското име Яел. Високи цели Според Майкъл Уулф, автор на един от първите бестселъри за живота в Белия дом при Доналд Тръмп – “Огън и жупел” (използвайки заплахата на американският президент по адрес на ядрената програма на Северна Корея), амбициите на Иванка Тръмп са чисто и просто да наследи баща си. Като първата жена-президент на САЩ. И съгласете се, ако Доналд Тръмп бъде преизбран през 2020 г., нищо учудващо няма да има в това приемник да стане дъщеря му. Камо ли ако я номинира от самото начало за вицепрезидент. Така де, “фейк нюз”. За нея Търсете кадърни хора! Вместо да се съсредоточаваме върху машинациите на семейство Тръмп (б.р. – с прокарването на името на Иванка), когато става въпрос за американски кандидати, останалата част от членовете на Световната банка трябва да спазват договорения процес за избор на президент. Което, в частност, означава номинирането на висококвалифицирани кандидати, които отговарят на определените критерии (достатъчно ръководен опит в голяма организация, присъствие на международната сцена … ефективни и дипломатични комуникативни умения). Единствено тогава ще могат да изберат най-добрия кандидат. Първото правило на Етичен клуб Вече е официално, Белият дом има по-ниски критерии за наемане на служителите си от търговска верига… Значи Иванка казва, че ще спазва всички правила на Етичния кодекс. Струва ми се, че първото правило на Етичния клуб би трябвало да е: не наемай дъщеря си на работа. Вече е държавен чиновник Предвид какви ще бъдат задълженията й, съмнявам се да има избор дали да спазва или не етичните норми. Има кабинет в Западното крило (на Белия дом), има служебен имейл и ще се занимава с изготвяне на политики. В името на възможния конфликт на интереси трябва да приемем, че тя вече е държавен чиновник.", "date": "2019.01.17", "title": " Иванка Тръмп – Световни амбиции"}
{"url": "https://trud.bg/%d0%be%d1%82%d0%b5%d1%87%d0%b5%d1%81%d1%82%d0%b2%d0%be%d1%82%d0%be-%d0%bf%d1%80%d0%b5%d0%b4%d0%b8-%d0%b2%d1%81%d0%b8%d1%87%d0%ba%d0%be/", "text": "В „Държавен вестник“ да се публикува всеки протокол с решенията на двете комисии През лятото на 2017 година медиите разпространиха радостна вест: правителствата на България и Македония са готови да подпишат договор за добросъседство и приятелство. Българският експертен потенциал по Македонския въпрос е съсредоточен в Македонския научен институт (МНИ) – София. Поради това ръководството на институцията поиска разговор с представители на Балканския отдел във Външното министерство. Целта беше обществеността да добие яснота, за онова което предстои. В разговора представителите на МНИ защитиха следната позиция: „България никога в миналото не е била в по-благоприятна позиция за защита на националните си интереси по македонския въпрос. За разлика от времената след Втората световна война, сега не тя, а управляващите в Скопие се нуждаят от нашата подкрепа, във връзка с приемането им в НАТО и ЕС. Затова в договора е редно да се запишат минимум три неща, които отразяват обективната историческа истина. Ако искаме в бъдеще двустранните ни отношения действително да са добросъседски и приятелски, а именно: че славянското население във Вардарска Македония е от български произход; до края на Втората световна война то говори западните диалекти на българския език; затова народите, в сега съществуващите две съседни славянски държави, до средата на ХХ век имат обща история. А как се чувстват сега активните генерации в нашата нова съседка, които са родени след средата на ХХ век – това си е тяхна лична работа. На живи хора, никой не може да натрапва нищо! Истината в историята обаче, може и трябва да се защитава!“ Когато на 2 август 2017 година договорът за добросъседство беше подписан, стана ясно, че тази справедлива българска позиция не беше отразена в текста на новосъздадения документ. Очевидно, поради несъгласие на отсрещната страна. За „изясняване на историческата истина“ се създаде  двустранна комисия от учени, които да предложат на правителствата работещи тези по темата за общото историческо минало. Без комисиите да имат реална власт, да налагат на когото и да било своите решения като задължителна практика. И какво се получи? Гърция, след четвъртвековен натиск, също подписа подобен договор за добросъседство с  Македония. Но още в неговия текст бяха изчистени всички въпроси, свързани с миналото! Затова Атина сега няма потребност от комисии, които да спорят с учени от Скопие. Докато в нашия случай се започва една словесна игра, която има шансове да не донесе полезни резултати за България. Защото и след подписването на договора между България и Македония, от най-високо място в Скопие се говори, че „македонският език и македонският народ са признати от целия свят“; Дори Гърция признала с договора си „македонската идентичност и македонския език“; вместо „Вардарска Македония“, каквото е традиционното название на територията, в която се формира Македония, беше възприето държавно име „Северна Македония“ – географски ареал, в който спада и Пиринският дял от територията на България; в пресата все така се говори, че след 1941 г. „по всички критерии България е окупатор в Македония“, а не освободител, инвестирал над 25 милиарда лева за възстановяването на областта; в-к „Нова Македония“ критикува българския президент за отношението му към договора от 2 август 2017 г. и т. н.  При анализа на тези и много други факти, авторът на настоящия текст ще изрази своето лично мнение. Защото, вярно е че Българската историческа комисия е съставена от подготвени и уважавани учени. Но те бяха поставени от договора в ситуация, която или ще ги превърне в герои, или ще стовари върху плещите им голяма отговорност. Кое дава основание за подобен песимизъм? Първо, защото плюс споменатото по-горе, по най-различни информационни източници в Скопие се заявява, че в дебата двете исторически комисии трябва да изяснят само какво да се пише в школските учебници на двете съседни държави.  Второ, в науката нямало как и не трябвало да се „декретират“ истини, които да се „задължителни“ за изследователите. Следователно децата могат да учат нещо, което в бъдеще  „науката“ ще отрича!? Трето, макар че работата на комисиите е още в началото, вече личи, че при обсъждането на проблематиката скопската страна приема половинчато истините: Като нагледна илюстрация тук може да се даде следната ситуация: „Примерно, няма как да не се приеме, че Цар Самуил да речем, е представител на българската владетелска династия, защото той е син на комит Никола – управител на Сердакийския комитет, при царуването на Петър I. Но не се съгласяваш, че Самуиловата държава, е западния дял на средновековна България, след като през Х век Византия нанася тежък удар върху нея“ и пр.  Четвърто, по възловите въпроси скопската комисия от историци умува дълго и  прави консултации с властта, каква позиция да заеме. От гледна точка трайните национални интереси на България това е ситуация, която може да се тълкува  само като „протакане“, докато Македония получи покана, а след това и влезе в НАТО и ЕС. Целта е Македония да се откъсне от руската сфера на влияние и да се включи в двете споменати международни организации. А след това? След това учебниците може отново да се пренапишат, така както КАЗВА лъженауката сътворила неомакедонизма. София ще бъде парирана, тъй като ще има до себе си един равноправен член на НАТО и ЕС, на когото не може да се диктува нищо. Затова, като заместник-председател на МНИ, авторът на настоящия текст предлага няколко идеи: Първо, МНИ трябва да поиска по официален път, българската историческа комисия след всяка среща със скопската да публикува не къде да е, а в „Държавен вестник“ протокола с решенията от поредното заседание. Защото комисиите са официално упълномощени органи от страна на държавната власт. И най-важното – ще остане сериозна документална следа за онова, което се приема, отхвърля или протака, понеже след време дори приетото, може да се отрече от някого.  Второ, добре е да се отправят покани към членовете на българската комисия да се наложи практиката, след поредната среща с македонската, да има разговори и с българската научна общност. Така комисията може да чува полезни идеи за бъдещета си дейност. Трето, ако след година-две стане ясно, че скопската комисия протака преговорния процес съзнателно, това за българската комисия не може да означава друго, освен че практиката е доказала невъзможността по този път да се изясни обективната истина за историческото минало. Факт, доказващ, че договорът от 2 август 2017 г. в сегашния си вид, не работи ефективно. Той се нуждае от допълнение, защото от истината за миналото зависи много онова, което ще се случи в бъдеще. При подобна ситуация, комисията ще разполага с всички основания да предложи безполезните срещи-говорилни да се прекратят. Тогава българското правителство е в правото си да реагира по два начина: или да се изготви нов договор, който да замести сегашния, или да се създаде анекс към текста от 2 август 2017 година. (Юристите да кажат кое е по-добре.) В новия документ обаче да се изпишат, споменатите три безспорни истини, свързани с българския произход на славянското население в Македония. Четвърто, когато парламентът на Македония също ратифицира този нов документ, както вече стана, тогава да се възстановят преговорите на научните комисии, за да се изясни как да изглеждат учебниците. А българското правителство да оказва подкрепата си за НАТО и ЕС. Ако това не се направи, а Македония влезе в НАТО и ЕС със сегашната мисловност на нейния политически и научен елит, за бъдещите поколения на България предстоят нови изпитания. По-тежки от онези, които наследихме от втората половина на 40-те години на ХХ век. А нашата генерация ще бъде осъдена заради бездействие така, както народът ни осъди онези, които през 1947 година подариха на Скопие костите на Гоце Делчев и цялото духовно богатства на МНИ, за да се затвърдят основите на неомакедонизма. Днес въпросът вече е: българската нация след като познава лошия пример от близкото минало, ще отрече ли окончателно и завинаги част от своите изначални цивилизационни корени!? МНИ не е държавна структура, а обществена организация. Той може да изказва свободно мнения, които са трудни за изговаряне от страна на официални представители на властта.  Затова ние днес не трябва да мълчим. Няма значение кой и защо натиска България да форсира един процес, който е свързан най-тясно с темелите на нейната цивилизация. Едва ли, някоя велика сила – която и да е тя, има интерес, да иска от българската интелигенция да отрече, че „Отечеството е над всичко“ за народите по света. *Авторът е зам.-председател на МНИ-София            ", "date": "2019.01.17", "title": " Отечеството преди всичко\t\t\t"}
{"url": "https://trud.bg/%d0%b4%d0%b2%d0%b5-%d1%83%d1%81%d0%bb%d0%be%d0%b2%d0%bd%d0%b8-%d0%bf%d1%80%d0%b8%d1%81%d1%8a%d0%b4%d0%b8-%d0%b7%d0%b0-64-%d0%b3%d0%be%d0%b4%d0%b8%d1%88%d0%bd%d0%b0-%d0%ba%d1%83%d1%80%d0%b8%d0%b5%d1%80/", "text": "64-годишна безработна, влязла в ролята на куриер на измамници, за да изкара някакви пари, получи две условни присъди в рамките на месец от Районните съдилища в Попово и Търговище за 8 измами на обща стойност над 51 500 лв. Осъдената жена е строителен техник по образование. Била жител на Варна, но дошла в Търговище да гледа възрастна сродница. Няма работа и пари и попадайки на обява, се подлъгала и се хванала да събира пратките, които ще й струват солено, тъй като има да връща на жертвите на измамите сериозни суми. Престъпленията на територията на Попово са станали през юни миналата година. Тогава от 4 жители на града били измъкнати пари и злато за общо 35 649 лв. Най-голямата сума от 28 500 лв., което било 13 500 евро и 1 100 лв., дала майка на бизнесмен. Той бил продал имот и изтеглил малка част от парите, за да купа някаква техника. Измамена, че върви полицейска операция, майка му взели тези пари и оставила торбата с еврото и левовете на входната врата. За поповските измами жената е осъдена през декември. Получила е присъда от 2 години условно с 5 години изпитателен срок. Трябва да върне и парите на измамените там, тъй като занесла сумите в Русе, както и било наредено от „работодателите” й. В единия случай ги оставила до голям магазин, чието име излиза все по-често при измами, явно заради удобната локация. В друг за ориентир бил ползвана табела за Дунав мост. По другите 4 измами, които са станали в началото на юли миналата година в Търговище, жената е получила присъда от 16 месеца лишаване от свобода с 3 години изпитателен срок. Решението на Районния съд в Търговище е от тази седмица. От тези измами жената прибрала пари и злато за общо близо 15 900 лв. Сред пострадалите е и 31-годишна жена, която била толкова уплашена от заплахите на измамниците, че дала 2000 лв. За щастие на куриерката по-голямата част от левовете и турските марки от търговищките измами били намерени в нея и ще бъдат върнати на пострадалите. Тя остава да им върне общо около 750 лв. Отделно дължи към 2 300 лв. разноски по двете дела. Така вместо да изкара пари по обявата за работа тя в крайна сметка се оказала с присъди и борч от над 38 700 лв. без лихвите. От Окръжна прокуратура поясниха, че тепърва ще се прави кумулация на двете условни присъди. Тази от съда в Попово е влязла в сила, тъй като не е обжалвана. Тя е била произнесена и по съкратения ред. Търговищката тепърва подлежи на обжалване пред Окръжния съд.", "date": "2019.01.17", "title": " Две условни присъди за 64-годишна куриерка на телефонни измамници\t\t\t"}
{"url": "https://trud.bg/%d1%87%d0%b5%d1%81%d1%82%d0%b8%d1%82%d0%be-%d0%b7%d0%b0-%d0%b8%d0%b7%d0%b1%d0%be%d1%80%d0%b0-%d0%bd%d0%b0-f-16-%d0%b8-%d0%bd%d0%b0-%d1%80%d1%83%d1%81%d0%b8%d1%8f/", "text": "Знаете ли кой е най-достоверният и почтен вестник в България? Отговорът е много прост: „Държавен вестник“. Но хората не го четат. В „Държавен вестник“ пише какво е решило Народното събрание, по предложение на управляващото мнозинство – ГЕРБ „(Почти) Обединени патриоти“ за модернизацията на армията. Това решение беше взето, след грандиозен скандал, предизвикан от лидера на парламентарната група на ГЕРБ – г-н Цветан Цветанов, с основание, за предходни събития. Служебното правителство, назначено от президента (пилот) Румен Радев избра по изискванията на конкурса на (предишното) правителство на Бойко Борисов нов самолет за българските ВВС – „Грипен“ на шведската компания SAAB. Цветан Цветанов беше прав и направи всичко възможно да се стартира нова процедура за модернизацията на армията. Условията бяха прозрачни, честни и бяха поканени няколко държави да участват в конкурса. И всичко това е отразено в „Държавен вестник“. Едно към едно – ( .) Прочетете условията в „Държавен вестник“ и след това ги задраскайте, защото те нямат значение. Тези, които го написаха в момента, го плюят, сякаш врагът им го е печатал. А врагът е опозицията. Не разбирам опозицията. Имам предвид БСП, защото бензинджиите са ясни. Който налива – плаща. Властта ти е паднала на дузпата, а ти риташ сякаш си резерва на „Локо“ Мездра срещу „Бистришките тигри“. Как можеш да изтървеш такъв исторически реванш, като дебата за нови изтребители за ВВС? Само си помислете какво щеше да се случи ако правителството на Пламен Орешарски беше пренебрегнало парламента и собствените си изисквания. Майко мила! Изборът на правителството и парламента е най-добрият за САЩ и за Русия. Според това, което чухме от изявленията на държавния елит във Вашингтон и това, което правителството реши, виждаме няколко много важни неща: – Ние ще платим предварително на САЩ за самолетите, което е в разрез с решението на Народното събрание; – Ние ще получим самолетите след поне пет години (според някои данни след 2025-а), което е в разрез с решението на Народното събрание; – Ние ще платим няколкостотин милиона долара в повече от рамката, което е в разрез с решението на Народното събрание; – Ние няма да отворим нови работни места за българския ВПК, в разрез на Народното събрание. И още, и още, и още. През това време ще похарчим няколкостотин милиона лева за поддръжка на руски самолети, които ще заплатим на руски компании, което е в разрез с бюджетните ни интереси. Ето затова БСП бяха толкова беззъби. Как да спориш за нарушаване на решенията на НС, когато Русия ще е щастлива за милионите, дето ще се наливат през следващите години. Ако драснем чертата, излиза следното: Ние плащаме едновременно цялата сума на САЩ за F-16, която надвишава с около 300 до 500 милиона лева повече от финансовата рамка. Плащаме на Русия над 200 милиона като начало за поддържка на Миг-29 и Су-25 и реално получаваме нови самолети след 2025-а. Подчертавам: това е според резултатите на конкурса на правителството, одобрено от Народното събрание. Ама най-най-главният въпрос е можем ли да си го позволим като финанси – оставете емоциите „тия ни пазят“, „без ония не можем“. Като държавата ти фалира, е все тая дали ще те обичат с презерватив или без него. Финансовият въпрос е най-важният, защото иначе другият е лесен. Кой е най-добрият самолет за българските ВВС? Няма никакво съмнение – F-22 Raptor е най-добрият в момента. Защо не си поръчахме от него? Защо правителството не преговаря за конкретния Raptor. Ако е много скъп, защо не си си закупим F-35 – и те са по-добри. Какво да кажем за „Eurofighter Typhoon“, които също са много по-добри от F-16. Ще добавим и френските „Dassault Rafale“, които надминават офертата на „Локхийд Мартин“ по качества. Правителството избра да преговаря със САЩ за покупката на F-16. Единственият реален конкурент в това състезание беше изтребителя на шведската SAAB – „Грипен“. Веднага да изясним нещо – „Грипен“ е почти американски самолет – 30 на сто от най-важната механика и електроника, двигатели. Въоръжението – близо 100 на 100. Не разбирам от изтребители както всички депутати, но чета цифри и сравнявам. Сравнете и вие. Вие имате фирма. Предлагат ви един и същи тип автомобили. Едните ви предлагат да платите веднага и получавате стоката 6 години на 30 на сто по-висока цена и с почти двойно по-голям разход, а другият ви го дават на изплащане за 20 години, без лихва и да ви подарява хангари. Сравнете го с милиардите на държавата ни.   Конкретните изисквания към ВВС Конкретните задачи за ВВС на Република България и придаваните от нея самолети за Air Policing са регламентирани в Поддържащия план за ПВО на Съюзното въздушно командване на НАТО. Съгласно този план ВВС на Република България носят непрекъснато бойно дежурство с изтребители за действие във всякакви метеорологични условия и по всяко време на денонощието в изключително кратки срокове за излитане. България трябва да поддържа във висока степен на готовност определено количество изтребители и ниво на подготовка на летателните екипажи за изпълнение на Air Policing в Интегрираната система за ПВО и ПРО на НАТО („Държавен вестник“).                                            ", "date": "2019.01.17", "title": " Честито за избора на F-16 и на Русия\t\t\t"}
{"url": "https://trud.bg/%d0%b1%d1%83%d0%bb%d0%b3%d0%b0%d1%80%d1%82%d1%80%d0%b0%d0%bd%d1%81%d0%b3%d0%b0%d0%b7-%d1%80%d0%b5%d0%b3%d0%b8%d1%81%d1%82%d1%80%d0%b8%d1%80%d0%b0-%d0%b4%d1%8a%d1%89%d0%b5%d1%80%d0%bd/", "text": "В изпълнение на приетото от Министерския съвет  и Народното събрание решение за изменение и допълнение на Енергийната стратегия до 2020 г. и във връзка с реализация на концепцията за изграждане на газоразпределителен център на територията на България, „Булгартрансгаз“ ЕАД регистрира дъщерна компания „Газов хъб Балкан“ ЕАД. Към настоящия момент 100% от акциите принадлежат на „Булгартрансгаз“ ЕАД, като на по-късен етап не повече от 49% от акциите биха могли да се предоставят на други физически и юридически лица, съобщиха от държавното дружество. Това би допринесло за реализация на концепцията за газоразпределителен център „Балкан“ и за увеличаване ликвидността на пазара на природен газ в България и региона на Югоизточна Европа. Компанията ще оперира платформи за търговия за нуждите на пазарите на природен газ в рамките на газов хъб „Балкан“. В синергия с физическата инфраструктура на газоразпределителния център ще се осигурят необходимите предпоставки за изграждане на първия ликвиден физически и търговски газов хъб в региона на Югоизточна Европа, базиран в България. В изпълнение на своите цели, „Газов хъб Балкан“ ЕАД ще изгради ликвидна газова борса на територията на България, със сегмент и за двустранна търговия, предлагайки съвременни продукти и финансови услуги. Като първи етап от изграждането на борсата, „Газов хъб Балкан“ ЕАД ще предостави на участниците на пазара на природен газ в България и региона възможност да използват търговска платформа с всички необходими функционалности, съгласно изискванията на  чл. 10 от Регламент (ЕС) № 312/2014 за установяване на Мрежов кодекс за балансиране на газопреносните мрежи. Новоучредената компания ще има едностепенна форма на управление чрез Съвет на директорите с Председател – Изпълнителният директор на „Булгартрансгаз“ ЕАД, г-н Владимир Малинов, и членове г-н Захари Дечев и г-н Кирил Равначки – Изпълнителен член на Съвета на директорите. „Булгартрансгаз“ ЕАД реализира концепцията за газов хъб „Балкан“ в пълно съответствие с плановете за развитие на газовата инфраструктура в Европа. С изграждането на газоразпределителен център на територията на България ще се подобри енергийната сигурност, ще се осигури диверсификация на източниците и маршрутите за доставка на природен газ и ще се гарантират конкурентни цени за потребителите. Проектът е в унисон с нуждите, идентифицирани от Групата на високо равнище за газова свързаност на Централна и Югоизточна Европа (CESEC), с развитието на Европейския енергиен съюз и се подкрепя ативно от Министерски съвет на Република България и Европейската комисия.", "date": "2019.01.17", "title": " „Булгартрансгаз“ регистрира дъщерна компания „Газов хъб Балкан“\t\t\t"}
{"url": "https://trud.bg/%d1%80%d0%b8%d0%be%d1%81%d0%b2-%d0%b1%d1%83%d1%80%d0%b3%d0%b0%d1%81-%d1%82%d1%80%d0%b8-%d0%ba%d0%b0%d1%80%d0%b0%d0%b2%d0%b0%d0%bd%d0%b8-%d1%81%d0%b0-%d1%81%d0%b5-%d1%81%d0%b0%d0%bc%d0%be%d0%bd%d0%b0/", "text": "„Три каравани са се самонастанили в терен до разрушените дюни на къмпинг „Смокиня“. Това явно е станало отдавна, но сега собственикът на терена, върху който са „кацнали“ караваните е подал сигнал. Всъщност собственикът на парцела е в чужбина, но местни хора са му съобщили за караваните в неговия имот и така сигналът стига до нас. Ще сезираме полицията, за да се установи чии са“, каза Тонка Атанасова, шеф на РИОСВ-Бургас. Все още не сме извършили проверка, очакваме сигнала и незабавно ще изпратим хора, казаха от ОД на МВР в Бургас. Скандалът с разораните дюни гръмна преди броени дни. Увищожени са 1205 кв.м. дюнни образувания от различен вид (бели, сиви и зараждащи се дюни), уточниха от екоинспекцията. От площта на дюните 133 кв.м са на морския плаж „Смокини север“, предмет на концесията, а останалата площ попада в частни имоти. За деянието бяха задържани трима души. Бургаският собственик на авторемонтна работилница Иван Нончев и двама „изпълнители“ от село Равадиново. Багеристът Манол П., на 24 години, роднина на кмета на Равадиново и 18-годишен негов авер. Нончев им броил 1000 лева, за да разрушат дюните, които му пречели на гледката към морето. Бургазлията бе пуснат срещу 10 000 лв. гаранция, а Манол – срещу 2 000 лв. 18-годишното момче ще е само свидетел по делото. Трите каравани, за които се разбра в четвъртък, са паркирани в имота до този на Иван Нончев. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.01.17", "title": " РИОСВ-Бургас: Три каравани са се самонастанили до разораните дюни"}
{"url": "https://trud.bg/700-%d0%b4%d0%be%d0%bf%d1%8a%d0%bb%d0%bd%d0%b8%d1%82%d0%b5%d0%bb%d0%bd%d0%b8-%d0%bc%d0%b5%d1%81%d1%82%d0%b0-%d0%b2-%d0%b4%d0%b5%d1%82%d1%81%d0%ba%d0%b8%d1%82%d0%b5-%d1%8f%d1%81%d0%bb%d0%b8-%d0%b2/", "text": "700 допълнителни места ще бъдат осигурени за деца в детските ясли в София. Столичният общински съвет прие броят на децата да се увеличи от 20 на 23 в група, ако има възможност за това. По преценка на директорите ще бъдат обявени свободни места, съобщи Тодор Чобанов, зам. кмет по култура и образование. „Детските градини и яслите са много търсена услуга. Ние се стремим да я предложим на всички желаещи. Съвсем скоро ще публикуваме актуализирания списък с 92 обекта, които са пуснати през последните 10-ина години в експлоатация. Това са нови сгради, където хиляди деца са намерили възможност да ползват тази услуга“, коментира Чобанов. „Имаме все още съществен недостиг на места в яслената възраст, поради икономическата ситуация и слабо подкрепеното майчинство в третата година, всички родители желаят да ползват детските ясли. Докато има родители, които желаят да я ползват, ние ще я предлагаме в пълнота. Това, което правим тази година е строителство на 15 обекта, 7 от които са започнати от миналата година, 8 ще започнат да се строят в тази календарна година“, обяви Чобанов. „Ако има ниска средномесечна посещаемост, която е факт в много яслени групи при нас, тогава да има възможност за приемане на до три деца допълнително, което най-вероятно в София ще означава около 700 деца допълнително приети. Разбира се, това не означава, че във всяка яслена група ще бъдат разкрити, но при повечето детски градини персоналът е разчетен за максимално натоварване. Квадратурата е разчетена за големи групи, така че няма проблем, ако има средно ниска месечна посещаемост, да вървим към приемане на до три деца допълнително. Това е норматив на Министерството на образованието, припомням. Ние просто го въвеждаме в общинския регламент“, коментира заместник-кметът.", "date": "2019.01.17", "title": " 700 допълнителни места в детските ясли в София"}
{"url": "https://trud.bg/%d1%80%d0%b5%d0%b2%d0%bd%d0%be%d1%81%d1%82-%d0%be%d1%82-%d1%81%d0%bc%d1%81-%d0%b5-%d0%bd%d0%b0%d0%b9-%d0%b2%d0%b5%d1%80%d0%be%d1%8f%d1%82%d0%bd%d0%b8%d1%8f%d1%82-%d0%bc%d0%be%d1%82%d0%b8%d0%b2-%d0%b7/", "text": "и извършителят на престъплението са се познавали около 3 месеца преди деянието и почти веднага са заживели заедно в апартамента на жертвата. Това съобщи на брифинг ръководителят на Софийска градска прокуратура Емилия Русинова. В свидетелските показания става ясно, че в последните дни е имало недоразумение и вероятно желание на жертвата да прекратят отношенията си, каза Русинова. „Вчера между 17:30 и 18:00 часа извършителят на деянието се е свързал с баща си и приятели чрез смс-и, от които е станало ясно, че жертвата е убита. Разбира се, че тя се намира в апартамента и извършителят е предприел действия за причиняване на собствената си смърт. Казал е, че си е прерязал вените и кръвта тече“, разказа прокурор Руснинова. Тя допълни, че сигналите са препратени към МВР. При влизането на полицията в апартамента вратата е била заключена, което е наложено тя да бъде срязана, каза още Русинова. Жертвата е намерена в хола, гола, дрехите са били разхвърляни, а в жилището е имало бутилки с алкохол и безалкохолни. Извършителят е намерен в съседната стая гол до кръста и лежащ на леглото, обясни градският прокурор. Емилия Русинова съобщи още, че по делото се разглеждат данни от опити за наранявания през 2015 г. от извършителя. „Повод пак е вероятна раздяла с предишна приятелка. Тогава той е имал среща с психолози. Това не се развива на територията на Република България, каза още тя. По думите на градския прокурор към онзи момент извършителят е бил много емоционален. Към момента има назначени експертизи за доказателства по делото, и дали са употребявани наркотични вещества, обясни тя. Първият сигнал е получен в 18 ч. и са предприети действия за взломяване, каза по време на брифинга директорът на СДВР Георги Хаджиев. При проникването в жилището от екип на ЦСМП е установена смъртта на жертвата на 25 години, а извършителят е на 23 години. Той е отведен в Пирогов, нараняванията му не са сериозни и няма опасност за живота му, разказа Хаджиев. По думите на шефа на СДВР най-вероятно   за убийството е ревност. „Предполагаме,  че спонтанно е взето решението. Заради неговия профил и неговата раздяла и опит за самоубийство преди 5 години, каза той. Конкретният повод за ревност е получен от смс на жертвата, който той е поискал да види, на което е отказано, но предстои разследване, каза Хаджиев. Причина за настъпването на смъртта на жертвата по първоначални данни е  , допълни Русинова. По думите на директора на СДВР преди убийството не са постъпвали данни за насилие срещу жертвата. От данните по делото е установено, че в последните дни извършителят е започнал да пие успокоителни и болкоуспокояващи, но няма данни към момента за употребата на такива лекарства, каза градският прокурор Русинова. Извършителят е направил 2 опита с въздушен пистолет в лявата ръка и в шията под адамовата ябълка, нараняванията му са повърхности. Той е преведен в ареста на Второ районно. Има порезна рана на ръката само, завърши Георги Хаджиев.     АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2019.01.17", "title": " Ревност от СМС е най-вероятният мотив за убийството в „Банишора“\t\t\t"}
{"url": "https://trud.bg/%d1%87%d0%b0%d0%b2%d1%83%d1%88%d0%be%d0%b3%d0%bb%d1%83-%d1%82%d1%83%d1%80%d1%86%d0%b8%d1%8f-%d0%be%d1%87%d0%b0%d0%ba%d0%b2%d0%b0-%d1%81-%d0%bd%d0%b5%d1%82%d1%8a%d1%80%d0%bf%d0%b5%d0%bd%d0%b8%d0%b5/", "text": "Турция очаква с нетърпение да приветства Бившата югославска република Македония в семейството на НАТО, „без по-нататъшно отлагане“, след ратификацията на споразумението за името с Гърция, заяви турският външен министър Мевлют Чавушоглу в четвъртък след срещата с македонския си колега Никола Димтров, пише електронното издание на вестник Kathimerini. Чавушоглу допълни, че Турция признава балканската държава с нейното конституционно име, „Имаме силни връзки с Македония от много векове, отношения, връзки, които остават силни, независимо от политическите отношения. Искам да подчертая, че нашите отношения в момента са отлични“, заяви турският дипломат. По думите му, стабилността на Македония е решаваща за стабилността на Балканите, където Турция има „много добри отношения с Албания, Сърбия, Босна и Херцеговина и Черна гора. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com        ", "date": "2019.01.17", "title": " Чавушоглу: Турция очаква с нетърпение да приветства Македония в семейството на НАТО"}
{"url": "https://trud.bg/%d1%88%d0%b2%d0%b5%d1%86%d0%b8%d1%8f-%d0%b3%d0%be%d1%82%d0%be%d0%b2%d0%b0-%d0%b7%d0%b0-%d0%b4%d0%be%d0%bf%d1%8a%d0%bb%d0%bd%d0%b8%d1%82%d0%b5%d0%bb%d0%bd%d0%b8-%d1%80%d0%b0%d0%b7%d0%b3%d0%be%d0%b2/", "text": "„Уважаваме решението на българския парламент във връзка с процеса по придобиване на нов тип боен самолет. Въпреки това ние сме убедени, че шведската оферта носи повече предимства за България“. Това се казва в официална позиция на директора „Експорт и международни отношения“ към Агенция за отбранително имущество на Швеция (FMV) Йоаким Валин, разпространена след като вчера Народното събрание   на правителството да преговаря със САЩ за покупката на F-16. Очакват се обаче промени в предварително зададените условия за цена и срок на доставка – въпроси, които американската компания „Локхийд Мартин” не коментира публично. „Вярваме, че Gripen е най-подходящият вариант за България и българските ВВС. Gripen е най-модерният изтребител на въоръжение днес, който се е доказал при провеждането на съвместни мисии на НАТО. Gripen е произведен в Европа, напълно съвместим е с НАТО и има ниски разходи през целия жизнен цикъл. Освен това шведската оферта е за напълно съвместим пакет от 10 изтребителя“, посочва Валин. Той припомня и че „според доклада на експертната група към Министерството на отбраната, „Грипен” е платформата с най-добри оперативни способности”. По думите му, заедно с необходимото въоръжение и оборудване, офертата е под първоначално одобрения от парламента бюджет от 767 млн. евро. Според доклада на експертната група към Министерството на отбраната, Gripen е платформата с най-добри оперативни способности. От разпространената до медиите позиция става ясно, че шведската страна продължава да следи процеса по придобиване на нов боен самолет за нашите ВВС и е в готовност за допълнителни разговори по въпроса.", "date": "2019.01.17", "title": " Швеция готова за допълнителни разговори: Вярваме, че „Грипен“ е най-подходящ за България"}
{"url": "https://trud.bg/%d1%82%d0%be%d0%bc%d0%b8%d1%81%d0%bb%d0%b0%d0%b2-%d0%b4%d0%be%d0%bd%d1%87%d0%b5%d0%b2-%d0%b7%d0%b0-%d0%bf%d1%8a%d1%80%d0%b2%d0%b8%d1%82%d0%b5-%d0%b4%d0%b5%d0%b2%d0%b5%d1%82-%d0%bc%d0%b5%d1%81%d0%b5/", "text": "За първите девет месеца на 2018 г. двустранният стокообмен между България и Република Македония възлиза на 550 млн. евро, трябва да работим за ръст с 50%. Това заяви заместник министър-председателят Томислав Дончев при откриването на Българо-македонски бизнес форум с участието на повече от 100 компании, които се срещнаха в Скопие в подкрепа на развитието на двустранните търговско-икономически отношения между двете държави, съобщават от МС. Отношенията между България и Република Македония имат сериозен потенциал за развитие в контекста на Договора за приятелство, добросъседство и сътрудничество, но трябва да го разгърнем и развием допълнително в икономически план, защото процесите в едни държави и общества често започват с официалните държавни договорености и споразумения, но не бива да свършват с тях, каза още Дончев. Вицепремиерът подчерта, че от ключово значение е активният диалог между бизнес средите на двете държави. Пазарът на Република Македония е атрактивен за българските компании предвид ниските транспортни разходи, сходните изисквания към стоките и услугите. Двете ни страни имат голям потенциал за развитие на отношенията си в енергийния сектор, включително чрез партньорство при изграждането на нова атомна електрическа централа и обща енергийна борса. Това обяви вицепремиерът по икономическите въпроси на Република Македония Кочо Ангюшев. Във форума взеха участие над 100 български и македонски компании в сферата на минно-добивната индустрия, строителството, транспортната инфраструктура и логистиката, земеделието и хранителните продукти, биохраните и туризъма, които в рамките на форума проведоха двустранни срещи. В нарочна среща на представителите на туристическия бранш взеха участие заместник-министърът на туризма Любен Кънчев и македонският му колега министърът на икономиката Крешник Бектеши. Кметовете на Кюстендил, Дупница, Белица, Берово, Струмица, Крива Паланка, Каменица, Делчево, Пехчево и Ново село обсъдиха перспективите за по-тясно сътрудничество между пограничните общини. В рамките на визита в Скопие заместник министър Манолев ще открие новият офис на Службата ни по търговско-икономически въпроси. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.01.17", "title": " Томислав Дончев: За първите девет месеца на 2018 г. двустранният стокообмен между България и Република Македония възлиза на 550 млн. евро"}
{"url": "https://trud.bg/%d1%81%d1%8a%d0%b4%d1%8a%d1%82-%d0%be%d1%82%d1%80%d1%8f%d0%b7%d0%b0-%d0%bb%d1%8e%d0%b1%d0%be-%d0%bf%d0%b5%d0%bd%d0%b5%d0%b2/", "text": "Битката за шефското място в БФС окончателно е завършила. Върховният касационен съд отхвърли жалбата на претендента Любослав Пенев за събитията на последния конгрес на централата. Ел Голеадор твърдеше, че екипът на Борислав Михайлов е манипулирал избора, който завърши с грандиозен резултат 463:36 гласа. Така вече изборът на героя от САЩ ’94  и легендарен вратар на България вече не подлежи на обжалване. Още преди решението на ВКС никой не се съмняваше, че промяна в събията не може да има. БФС дори използва възможността да обяви и контрола на националния отбор. На 10 септември България ще гостува на стар познайник – Ейре. Арена на двубоя е модерният стадион „Авива“ в Дъблин. Според регламента на УЕФА датите за националните отбори трябва да бъдат задължително използвани. Три дни преди гостуването в Дъблин нашите имат европейска квалификация срещу Англия в Лондон. България трябва да уреди още един приятелски мач на 14 ноември, който тепърва ще бъде обявен. Последната ни квалификация е три дни по-рано срещу Чехия.", "date": "2019.01.17", "title": " Съдът отряза Любо Пенев"}
{"url": "https://trud.bg/%d0%b5%d0%b2%d1%80%d0%be%d0%bf%d0%b0%d1%80%d0%bb%d0%b0%d0%bc%d0%b5%d0%bd%d1%82%d1%8a%d1%82-%d0%bf%d1%80%d0%b8%d0%b7%d0%be%d0%b2%d0%b0-%d0%b7%d0%b0-%d0%bd%d0%b5%d0%b7%d0%b0%d0%b1%d0%b0%d0%b2%d0%bd/", "text": "Европейският парламент осъжда насилието и дискриминацията, основани на пола, нарушенията на върховенството на закона и езика на омразата в оценката си на основните права в ЕС през 2017 г. В резолюция, приета с 390 гласа „за“, 153 „срещу“ и 63 „въздържал се“, евродепутатите призовават институциите на ЕС да оценят ефективното спазване на върховенството на закона от държавите членки и осъждат ограниченията, наложени на свободата на словото, както и нарушенията на основните права на мигрантите и търсещите убежище, в някои страни от ЕС, съобщиха от пресцентъра на ЕП. Дискриминация и насилие срещу жени Текстът осъжда всички видове насилие срещу жените и призовава държавите членки, които все още не са ратифицирали Истанбулската конвенция, да направят това „незабавно”. Той подкрепя демонстрациите от 2017 г. година срещу отстъплението по отношение на сексуалното и репродуктивното здраве и правата на жените, както и широкото медийно отразяване на случаите на сексуален тормоз. Правова държава Евродепутатите категорично осъждат действията, предприети в някои страни от ЕС, за отслабване на разделението на властите и независимостта на съдебната система, и осъждат институциите на ЕС за „тяхната неефективност за прекратяването на сериозните и постоянни нарушения“ на ценностите на Европейския съюз. Върховенството на закона трябва да се оценява редовно и безпристрастно въз основа на обективни критерии във всички държави членки, подчертава резолюцията. Свобода на словото ЕП осъжда нарастващите ограничения на свободата на словото и свободата на събранията в ЕС и подчертава, че подаването на сигнали за нарушения е от решаващо значение за разследващата журналистика и свободата на печата. Той също изразява дълбоката си загриженост относно заплахите, натиска и рисковете, пред които са изправени журналистите в ЕС. Реч на омразата и миграция Евродепутатите предупреждават, че езикът на омразата се омаловажава и категорично осъждат възхода на крайнодесните движения. Те също така подчертават необходимостта от борба с нарастването на антисемитизма и ислямофобията, както и с продължаващата дискриминация и стигматизацирането на лесбийките, гейовете, бисексуалните, транссексуалните и интерсексуалните лица (ЛГБТИ) в ЕС. Парламентът също изразява съжаление, че през 2017 г. не е имало „никакво значително подобрение“ по отношение на интеграцията и основните права на ромите. В заключение, той призовава Съвета на ЕС да сложи край на сегашния застой в реформата на Регламента от Дъблин. Евродепутатите също насърчават националните органи да улеснят предоставянето на хуманитарни визи на лицата търсещи международна закрила. Те посочват нарушенията на правата на мигрантите и търсещите убежище в някои страни от ЕС, като например неосигуряването на ефективен достъп на мигрантите до процедури за даване на убежище или непредоставянето на ясна информация относно правните средства за защита след решение за връщане.                ", "date": "2019.01.17", "title": " Европарламентът призова за „незабавно“ ратифициране на Истанбулската конвенция"}
{"url": "https://trud.bg/%d1%81%d1%82%d0%be%d0%b8%d0%bb%d0%be%d0%b2-%d0%bd%d1%8f%d0%bc%d0%b0-%d0%b4%d0%b0-%d1%81%d0%b5-%d0%b2%d1%80%d1%8a%d1%89%d0%b0-%d0%b2-%d0%b0%d1%81%d1%82%d0%b0%d0%bd%d0%b0/", "text": "Станимир Стоилов се разделя вероятно завинаги с казахстанския футбол. Най-успешният треньор в страната напусна по взаимно съгласие националния отбор. След четири титли с „Астана“ Мъри няма намерение да се завърне при шампионите, където остави за наставник своя помощник Роман Григорчук. Стоилов изкара една година начело на националния отбор и завърши на второ място в Лигата на нациите срещу Грузия. Въпреки това в страната не са очаровани от резултатите му. „Във футбола всеки ползва сравнения – каза известният местен анализатор Владимир Гулямхайдаров пред сайта  Sports.kz.  – В „Астана“ треньорът се справи страхотно, но в националния отбор не беше така. Сега е много трудно да кажем дали правилно сме назначили българин на поста и тепърва ще видим дали неговият наследник ще бере плодовете на работата му.“ В официалния си сайт федерацията благодари на Стоилов и му пожела успех в новите начинания. Най-вероятно те няма да бъдат свързани с Казахстан, а с Русия или Китай. Завръщане в „Левски“ също изглежда изключено. С националния тим се разделят също помощниците му Цанко Цветанов и Саид Ибраимов. Трима български треньори обаче остават в казахстанското първенство. Най-добре се представя Стойчо Младенов, който завърши пети с „Кайсар“. В последния момент на миналия сезон от изпадане се спасиха Николай Костов („Шахтьор“) и Димитър Димитров („Иртиш“). И тримата в момента водят подготовка с отборите си в Анталия.", "date": "2019.01.17", "title": " Стоилов няма да се връща в „Астана“"}
{"url": "https://trud.bg/%d0%b1%d1%80%d0%b0%d0%b7%d0%b8%d0%bb%d0%b5%d1%86-%d0%be%d1%82-%d1%80%d0%b0%d0%b7%d0%b3%d1%80%d0%b0%d0%b4-%d0%bf%d0%bb%d1%8e%d0%b5-%d0%bf%d0%be-%d0%b1%d1%8a%d0%bb%d0%b3%d0%b0%d1%80%d0%b8%d1%8f/", "text": "Вратарят Ренан си тръгва от „Лудогорец“ със злоба към българския футбол. 29-годишният бразилец нямаше как да подпише нов договор и затова реши да изстреля злост. „ В Източна Европа въобще не харесвам техническото ниво на футбола – изригна Ренан пред местния сайт „Глобо Еспорте“. – Това не важи само за България, а за всички в региона. Играта е грозна и с много ритане. В „Лудогорец“ сме много бразилци и опитваме да играем по-технично и на по-високо ниво. В момента си търся ново място, защото няма индикации, че ще ми подновят договора. Имаше интерес към мен, но исканата от „Лудогорец“ сума бе твърде висока. Липсва ми Бразилия с човешката топлина и любовта на хората. С „Лудогорец“ ставаме шампиони, но феновете ни са малко. Различно е да играеш пред пълни трибуни. Предпочитам да се върна в Бразилия. Много съм привързан към „Ботафого“.“", "date": "2019.01.17", "title": " Бразилец от Разград плюе по България"}
{"url": "https://trud.bg/%d0%b7%d0%b0%d1%81%d1%8f%d0%ba%d0%be%d1%85%d0%b0-%d0%ba%d1%80%d0%b0%d0%b6%d0%b1%d0%b0-%d0%bd%d0%b0-%d1%82%d0%be%d0%ba-%d0%be%d1%82-%d0%b2%d1%8a%d0%bd%d1%88%d0%b5%d0%bd-%d0%ba%d0%be%d0%bd%d1%82%d0%b0/", "text": "  Кражба на ток е на път да разтури добросъседски отношения в търговищкото село Баячево, след като собственик на имот установил, че комшия се включил в елинсталацията му чрез външен контакт на къщата. 51-годишният стопанин живеел в града и ходел в Баячево през различни интервали от време. Дали последните сметки за ток са го изненадали или на място е установил, че има кабел от дома му към комшията, не се уточнява, но той подал сигнал в полицията за неправомерно присъединяване към инсталацията му. Било потвърдено, че във външен контакт на дома има включен удължител към съседната къща на 50-годишен мъж. Какво е захранвано с крадения ток, каква е била консумацията, за какъв период или е било инцидентно, ще уточняват тепърва експертизи. Иначе съседите били в добри отношения и окраденият бил позволил на комшията да ползва кладенеца за вода в двора му, но не предполагал, че ще се включат да навъртат и на електромера му. От полицията допълниха, че този способ, чрез удължител към външен контакт на къща или стопанска постройка, бил използван и преди. Стопаните на такива имоти, включително и вили, които не живеят там целогодишно, но имат поставени контакти отвън, трябва да имат едно на ум, че може някой да се възползва от това удобство. Превантивно, а и с цел безопасност, било най-добре да се изключва централно захранването на имота от таблото.", "date": "2019.01.17", "title": " Засякоха кражба на ток от външен контакт на къща\t\t\t"}
{"url": "https://trud.bg/%d0%ba%d0%be%d0%bd%d1%81%d1%82%d0%b0%d0%bd%d1%82%d0%b8%d0%bd-%d0%bf%d0%b0%d0%bf%d0%b0%d0%b7%d0%be%d0%b2-%d0%ba%d0%bb%d0%b0%d1%81%d0%b8%d1%80%d0%b0%d1%85%d0%bc%d0%b5-%d1%81%d0%b5-%d0%bd%d0%be-%d0%be/", "text": "Нищо не се е случило, освен че сме се класирали за полуфиналите – обяви Константин Папазов, треньор на „Левски Лукойл“. – Днес (б.р. в сряда) нещата станаха по начин, по който да не се срамувам, че съм направил тази селекция.  Баскетболистите на „Левски Лукойл“ победиха при гостуването „Балкан“ с 96:74 и продължават във финалната четворка от турнира за купата на България. „Сините“ изиграха един от най-добрите си мачове този сезон, въпреки че не започнаха като фаворити. В първия четвъртфинален сблъсък столичният тим загуби с 80:81.  Преди битката обаче Папазов разкри, че е изнесъл реч пред отбора, може би най-силната в 20-годишната му кариера.  „Аз съм обективен -продължи треньорът. – Едно от нещата, с което най-много превъзхождаме домакините е, че в решителните мачове имаме по-голям опит. Но не искам да играем само, когато опре ножът в кокала.“  Двубоят отново бе съпътстван с ексцесии от страна и на двете агитки. Но полицията се намеси и до сериозни инциденти не се стигна.  Наставникът на „Балкан“ Небойша Видич призна предимството на „Левски Лукойл“. „Те ни надиграха – обяви сърбинът. – С такъв процент на стрелба можем да загубим и от далеч по-слаб отбор. Играчите ми не бяха готови за война в този мач.“  Същевременно тимът от Ботевград привлече американеца Ламаркъс Рийд, който идва от кипърския „Керавност“. Но не обяви кого ще освобождава.", "date": "2019.01.17", "title": " Константин Папазов: Класирахме се, но още  нищо не се е случило"}
{"url": "https://trud.bg/%d1%81%d1%82%d0%be%d0%bf%d0%b0%d0%bd%d0%b8-%d0%be%d1%82-%d1%82%d1%83%d1%82%d1%80%d0%b0%d0%ba%d0%b0%d0%bd%d1%86%d0%b8-%d0%b3%d0%be%d1%82%d0%b2%d1%8f%d1%82-%d0%b8%d1%81%d0%ba-%d1%81%d1%80%d0%b5%d1%89/", "text": "Стопани от провадийското с. Тутраканци 6 месеца чакат обезщетения за избитите си 90 прасета. Заради съмнения за африканска чума в края на август добитъкът бе евтаназиран с електрошок по заповед на БАБХ. Последващи проби обаче показаха, че част от погубените свине са били здрави. Тъй като не са били регистрирани, собствениците им не са взели и лев. Нямат и документ, че им е иззето имущество, в което са вложили труд и пари. „Готвим колективен иск срещу БАБХ, последната ни надежда преди съда сте Вие“, обявиха ощетените на среща с омбудсмана Мая Манолова. „Третираха ни като престъпници. Първо ми затриха 11 прасета, после се оказа, че не били болни. Загубих поне 13 000 лв. Сега съм регистрирал задния си двор като малко стопанство, но отникъде не мога да си купя свине с марка“, посочи Добрин Добрев. Стефан Данаилов пък сподели, че 20 г. ветеринарен лекар не е стъпвал в селото. „Нека тези хора излязат от кабинетите си, да дойдат на терен, да маркират животните ни и редовно да им вземат проби“, апелира той. „Министерският съвет може да отпусне с постановление пари за обезщетенията,  както е правил много пъти при остри проблеми. Ще напиша препоръка до министър Порожанов, който изрази готовност да търси решение. Не е редно хората да плащат похвалата на Брюксел, че сме се справили със заплахата от африкански чума“, заяви Манолова. Във Варна тя подкрепи и искането на представители на земеделските кооперации да има отделен закон за дейността им. „Държавата е длъжник на дребните собственици на земя, защото не им осигурява никакви административни и икономически стимули. Имаме и много жалби за неплатени ренти, което сочи, че малки притежатели буквално стават крепостни на големите ползватели“, каза Манолова. Според нея дребните стопани могат да защитят правата си, само ако се кооперират. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.01.17", "title": " Стопани от Тутраканци готвят иск срещу БАБХ заради избити прасета\t\t\t"}
{"url": "https://trud.bg/%d0%b4%d0%b2%d0%b0%d0%bc%d0%b0-%d0%bf%d0%b5%d1%88%d0%b5%d1%85%d0%be%d0%b4%d1%86%d0%b8-%d1%80%d0%b0%d0%bd%d0%b5%d0%bd%d0%b8-%d0%b7%d0%b0-%d0%b4%d0%b5%d0%bd-%d0%b2%d1%8a%d0%b2-%d0%b2%d0%b0%d1%80%d0%bd/", "text": "Момче и пенсионерка са настанени в МБАЛ „Св. Анна“, след като пострадали при пътни инциденти в сряда, съобщиха от варненската полиция. В 7,10 ч хлапето се блъснало в предната гума на автобус от градския транспорт, докато пресичало след пешеходна пътека кръстовището на бул. „Трети март“ и бул. „Константин и Фружин“. От удара детето получило фрактури на пръстите и рана на ходилото. Часове по-късно със счупени крака в болницата била откарана 68-годишна жена, която била пометена на тротоар в Цветния квартал от лека кола „Ауди“. 18-годишният шофьор от Суворово изгубил контрол над автомобила, който излязъл от пътното платно и блъснал пешеходката. Няма опасност за живота на двамата ранени, а по случаите са образувани досъдебни производства, уточниха от полицията. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.01.17", "title": " Двама пешеходци ранени за ден във Варна\t\t\t"}
{"url": "https://trud.bg/%d0%bd%d0%b8%d0%ba%d0%be%d0%bb%d0%b0%d0%b9-%d0%bd%d0%b8%d0%ba%d0%be%d0%bb%d0%be%d0%b2-%d0%b1%d1%8e%d0%b4%d0%b6%d0%b5%d1%82%d1%8a%d1%82-%d0%b7%d0%b0-%d1%81%d0%bf%d0%be%d1%80%d1%82-%d0%b2-%d1%81%d0%be/", "text": "Бюджетът за спорт в София трябва да бъде поне 1% от общия на Столична община. Това заяви общинският съветник от БСП Николай Николов в коментар по повод предстоящото приемане на Бюджет 2019 в края на януари. За миналата година за спорт бяха отделени едва 0,2%. „Управляващите в Столична община все още не са входирали тяхното предложение за Бюджет 2019, което ще бъде внесено за гласуване на следващата сесия в края на месеца. А днес е последният срок за това, коментира Николай Николов. – Досега основно от медиите разбираме, че Бюджет 2019 на СО ще бъде рекорден – 1,6 милиарда лева. Очаквам от цялата тази сума за спорт да бъдат отделени или отново 0,2%, или дори този процент да бъде намален на 0,1“, каза Николов, съобщават от пресцентъра на БСП-София. На днешното заседание на СОС беше гласуван отчетът за изпълнение на сесия за програмно финансиране през 2018 година, обявена по Програма за развитие на физическото възпитание и спорта. „От него става ясен един много неприятен факт – срещу отделените от Столична община 282 377 лева за финансиране на спорта в образователни институции, районни администраци и малки населени места, представянето на софийските училища в Ученическите игри в най-популярните спортове като футбол, баскетбол, волейбол, атлетика, хандбал на национални ниво, е трагично, коментира Николай Николов. – Има спортове и възрастови групи, в които софийските училища дори не са в Топ 10 в класирането. Няма как да приема обяснението на заместник-кмета Тодор Чобанов, че Столична община не цели да произвежда шампиони. Това изказване е пълен абсурд за мен. Спортът, освен грижа за здравето, е и начин за изграждане на характер и навици у децата. А характерът се гради чрез мотивацията на тези деца да печелят спортните състезания, в които участват. Според протоколите на Министерство на образованието, Министерство на спорта и на Българската асоциация „Спорт за всички“ от Училищните игри за 2018 година, в класиранията в различните възрастови групи представителите на София са изпреварени от градове като Етрополе, Правец, Несебър, Силистра, Хасково, Ботевград, Монтана, Видин… Какво повече да говорим!?“. Николай Николов заяви, че традицията на Столична община е спорадично да организира само празници на спорта, което по никакъв начин не показва устойчивост и развитие на физическото възпитание у подрастващите в града. „Категорично смятам, че бюджетът за спорт, отделян от Столична община, трябва да бъде увеличен на поне 1% от общия. Освен това трябва да бъдат заложени повече критерии, с които да бъде ефективно контролирано изразходването на заделените средства, заяви общинският съветник от БСП. – Спортът е здраве и е най-добрата превенция от зависимостите от алкохол, цигари и наркотици. Освен това намалява агресията у децата и предпазва от затлъстяване. А българските деца са на трето място по затлъстяване в Европейския съюз по официални данни. Затова ние, общинските съветници, сме длъжни да направим необходимото, за да осигурим на подрастващите достатъчно ефективна възможност да спортуват, а не управляващите в СО да използват спорта за техен евтин пиар“.", "date": "2019.01.17", "title": " Николай Николов: Бюджетът за спорт в София трябва да е поне 1% от общия на СО"}
{"url": "https://trud.bg/%d1%81%d0%ba%d0%be%d1%83%d0%bb%d1%81-%d0%bc%d0%be%d1%83%d1%80%d0%b8%d0%bd%d1%8c%d0%be-%d1%83%d0%bc%d0%b8%d1%88%d0%bb%d0%b5%d0%bd%d0%be-%d1%81%d0%b5-%d0%bf%d1%80%d0%b5%d0%b4%d0%b0%d0%b4%d0%b5/", "text": "Пол Скоулс, легенда на „Манчестър Юнайтед“, заяви, че Жозе Моуриньо умишлено се е предал, за да бъде уволнен. Бившият полузащитник на „червените дяволи“ бе един от най-яростните критици на Специалния по време на престоя на наставника на „Олд Трафорд“. „Чувствам, че той не искаше повече в „Юнайтед“ – каза Скоулс. – Пресконференциите му бяха смущаващи. Неговият негативизъм бе усетен от футболистите и те не искаха да играят за него. Постоянно се оплакваше, като този път започна да го прави още в началото на сезона. Най-показателното обаче за мен бе отношението му с Антонио Валенсия. Това е най-добрият човек, когото някога съм срещал. Моуриньо обаче се скара и с него“. Пол Погба, най-скъпият футболист в историята на „Юнайтед“, също бе в лоши отношения с португалеца. Световният шампион с Франция дори искаше да напусне клуба тази зима. Оле Гунар Солскяер, наследник на Моу, обаче го убедил да остане още в първия им разговор. Норвежецът го уверил, че играта на отбора ще се гради около него. Мениджърът освен това е казал на Погба, че той е най-добрият халф във Висшата лига. Това даде резултат, което личи от играта на французина, така и от думите му, че вече се чувства много удобно на терена заради различната тактика на тима. Снимка: Twitter", "date": "2019.01.17", "title": " Скоулс: Моуриньо умишлено се предаде"}
{"url": "https://trud.bg/%d0%bb%d1%83%d0%b4-%d1%82%d1%80%d0%b5%d0%bd%d1%8c%d0%be%d1%80-%d1%88%d0%bf%d0%b8%d0%be%d0%bd%d0%b8%d1%80%d0%b0%d0%bb-%d0%ba%d0%be%d0%bd%d0%ba%d1%83%d1%80%d0%b5%d0%bd%d1%82%d0%b8%d1%82%d0%b5/", "text": "Марсело Биелса, треньор на „Лийдс“, призна, че шпионира противниците си. В допълнение, Лудия, както е известен специалиста, направи 70-минутен анализ върху играта на конкурентен отбор, като я презентира пред журналисти. Всичко започна преди седмица, когато мениджърът на „Дарби“ (Каунти) и бивш играч на „Челси“ Франк Лампард хвана в шпионаж човек на Биелса. Той следил тренировката на „овните“, като впоследствие е докладвал необходимата информация на мениджъра на „Лийдс“. Това помогна на Биела и отборът му спечели директния сблъсък срещу тима на Лампард с 2:0. Успехът затвърди „Лийдс“ на върха в Чемпиъншип, второто ниво на футбола в Англия. Скандалът около „шпионажа“ обаче избухна след мача. В опит да се защити, Биелса не само призна за умишлените си действия около тренировъчната база на „Дарби“, но и подчерта, че го прави срещу всеки опонент. На всичкото отгоре Лудия не спря до тук. Той направи безупречен публичен анализ върху играта на „Дарби“ пред медиите на Острова. Биелса сподели, че специално за спечеления мач екипът му е изгледал 51 двубоя на „овните“. „Всеки има право на мнение, но направеното от нас не е незаконно – сподели Биелса по време на презентацията около тактиката на „Дарби“. – Можем да спорим дали е етично, но със сигурност не сме нарушили закона“. Маниите на аржентинецът и необичайни решения често минават граници, но пък са добавка към цвета на футболната игра. Когато бе назначен като мениджър на „Лийдс“, той поиска внасянето на легло и малка кухня на тренировъчния терен на клуба. Биелса пожела и място за спане за своите помощници. Причината – просто така ще се отдаде по-спокойно на работата си и ще може да изстиска максимума от себе си. И това явно дава резултат. „Лийдс“ води в класирането с 54 точки, с 4 пред „Шефилд Юнайтед“. „Дарби“ е на последното място за плейофите, 6-ото, с 43 пункта. Снимка: Twitter", "date": "2019.01.17", "title": " Луд треньор шпионирал конкурентите"}
{"url": "https://trud.bg/%d0%b8-%d0%b2-%d1%8f%d0%bc%d0%b1%d0%be%d0%bb-%d0%be%d0%b1%d1%8f%d0%b2%d0%b8%d1%85%d0%b0-%d0%b3%d1%80%d0%b8%d0%bf%d0%bd%d0%b0-%d0%b5%d0%bf%d0%b8%d0%b4%d0%b5%d0%bc%d0%b8%d1%8f/", "text": "Регионалната комисия за борба с грип и остри респираторни заболявания в Ямбол взе решение за обявяване на грипна епидемия на територията на областта за периода от 18 януари (петък) до 23 януари, включително. Това съобщиха от пресцентъра на общщината. Решението е на основание на регистрираната епидемична заболяемост от 323.85 на 10 000. В тази връзка учебните заведения в Ямбол, както и в останалите общини в областта, преустановяват дейността си за 6 дни, считано от 18 януари. Детските градини и ясли продължават дейността си, при засилени противоепидемични мерки. Най-голям брой заболели в регион Ямбол са регистрирани във възрастовата група от 0 до 4 години – 25 от общо 223 заболели или 714.29 заболяемост на 10 000 население. Следва възрастовата група от 15 до 29 години – 38 заболели и заболяемост 391.75 на 10 000 население. От РЗИ-Ямбол е указано да се проведат редица противоепидемични дейности – в лечебните заведения за болнична помощ да се спазват строго алгоритмите за действия при случаи на грип, да се прекратят свижданията в отделенията, задължително да се носят маски от персонала. Спират се и плановите операции, налага се строг контрол върху дезинфекцията и стерилизацията в отделенията и др. В лечебните заведения за извънболничната помощ се прекратява дейността на детските и женските консултации. Следващото заседание на комисията е насрочено за 23 януари (сряда) в 13.00 часа.", "date": "2019.01.17", "title": " И в Ямбол обявиха грипна епидемия\t\t\t"}
{"url": "https://trud.bg/%d0%bf%d1%80%d0%b8%d0%bd%d1%86-%d1%85%d0%b0%d1%80%d0%b8-%d0%b8-%d0%b1%d1%80%d0%b5%d0%bc%d0%b5%d0%bd%d0%bd%d0%b0%d1%82%d0%b0-%d0%bc%d0%b5%d0%b3%d0%b0%d0%bd-%d0%bd%d0%b0-%d0%bf%d1%80%d0%b5%d0%bc%d0%b8/", "text": "Принц Хари и бременната му съпруга Меган присъстваха на премиерно представление на Цирк дьо Солей в Лондон. Те бяха посрещнати с овации от публиката в „Роял Албърт хол“. Събитието уважиха и други известни личности, сред които ктьорът Дейвид Джейсън, певицата Бевърли Найт и моделът Кели Брук. Спектакълът беше с благотворителна цел в помощ на бедни и болни деца в Африка.", "date": "2019.01.17", "title": " Принц Хари и бременната Меган на премиерно представление на Цирк дьо Солей в Лондон"}
{"url": "https://trud.bg/%d1%82%d0%b0%d0%b9%d0%b1%d0%b5-%d1%8e%d1%81%d0%b5%d0%b8%d0%bd-%d0%b5-%e2%84%961-%d0%b8-%d0%bd%d0%b0-%d0%bb%d0%b5%d0%b2%d1%81%d0%ba%d0%b8/", "text": "Спортист №1 на България за 2018-а Тайбе Юсеин бе избрана за най-добър състезател за изминалия сезон и в клуб „Левски“. Подгласнички на световната и европейска шампионка по борба станаха нейните колежки Мими Христова и София Георгиева. „За мен е огромна чест да прославям клуба по света“, каза Юсеин, която получи наградата си от олимпийския шампион Георги Мърков. За най-добър треньор бе определен Петър Касабов, селекционер на женския национален отбор по борба и спечелил треньорската анкета на в. „Труд“ за 2018-а.", "date": "2019.01.17", "title": " Тайбе Юсеин е №1 и на „Левски“"}
{"url": "https://trud.bg/%d0%b5%d0%ba%d1%81%d1%82%d1%80%d0%b0%d0%b4%d0%b8%d1%80%d0%b0%d1%82-%d0%ba%d0%b0%d0%b7%d0%b0%d1%85%d1%81%d1%82%d0%b0%d0%bd%d0%b5%d1%86-%d0%b8%d0%b7%d1%82%d0%be%d1%87%d0%b8%d0%bb-1-%d0%bc%d0%b8%d0%bb/", "text": "Окръжен съд – Бургас допусна , привлечен като обвиняем в родината си за длъжностно присвояване в големи размери.  В съдебното заседание днес исканото лице Максим Л. и неговата защита изразиха доброволно съгласие за незабавна екстрадиция. От доказателствата по делото съдът установи, че деянието, за което е привлечен Максим Л. – длъжностно присвояване в особено големи размери, съставлява престъпление, съобразно законодателството на Р. Казахстан и Р. България, като посочената присвоена сума по равностойност в лева се равнява на 1 743 876 лева. За посоченото в НК на Република Казахстан престъпление, максималният срок „Лишаване от свобода“ е 12 години, а в Наказателния кодекс на Република България е от 10 до 20 години. Окръжен съд – Бургас констатира, че са на лице основанията, за да се уважи изразеното от исканото лице съгласие за незабавно екстрадиране и не са на лице основания за отказ за екстрадиция. В конкретния случай исканото лице е гражданин на Р. Казахстан. В Република България не му е предоставено убежище, не се ползва с имунитет по отношение на наказателната юрисдикция на страната ни и е наказателно отговорно, съобразно българското законодателство. От приложените материали към Молбата за екстрадиция се установява, че за повдигнатите на исканото лице обвинения не се налага смъртно наказание в искащата държава. Съдът установи също така, че срещу исканото лице няма висящо наказателно производство за престъпление различно от това, за което се иска екстрадирането му и няма наказание, което следва да се изтърпи в страната ни. Окръжен съд – Бургас взе мярка за неотклонение „Задържане под стража” на Максим Л. до фактическото му предаване на молещата държава – Република Казахстан. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.01.17", "title": " Екстрадират казахстанец, източил 1 милион в родината си"}
{"url": "https://trud.bg/%d1%82%d1%80%d0%b8%d0%bc%d0%b0%d1%82%d0%b0-%d0%b3%d0%be%d0%bb%d0%b5%d0%bc%d0%b8-%d0%b2-%d0%ba%d0%be%d0%bd%d1%84%d0%bb%d0%b8%d0%ba%d1%82-%d0%b7%d0%b0%d1%80%d0%b0%d0%b4%d0%b8-%d1%88%d0%b5%d1%84/", "text": "Тримата големи в мъжкия тенис – Роджър Федерер, Рафаел Надал и Новак Джокович, са в подмолна война заради опита на сърбина да предизвика смяната на директора на АТП Крис Кърмоуд. Мандатът на британеца изтича тази година, а Съветът на асоциацията на играчите не успя да реши дали ще го подкрепи за втори. Вотът завърши 5-5, а Федерер и Надал индиректно обвиниха Джокович, който е президент на асоциацията.  Стан Вавринка, сънародник и близък приятел на Маестрото от Швейцария, разкри, че се подготвя среща между тримата големи, на която да бъде обсъден казусът. Карлос Моя, треньор на Надал, пък обяви, че Кърмоуд върши отлично работата си и трябва да остане. На същото мнение е и Григор Димитров.  „Джокович може да има свои причини за позицията си, но вижте как приходите растат всяка година“, заяви Моя.", "date": "2019.01.17", "title": " Тримата големи в конфликт заради шеф"}
{"url": "https://trud.bg/%d1%81%d0%b0%d1%89-%d1%80%d0%b0%d0%b7%d1%81%d0%bb%d0%b5%d0%b4%d0%b2%d0%b0%d1%82-huawei-%d0%b7%d0%b0-%d0%ba%d1%80%d0%b0%d0%b6%d0%b1%d0%b0-%d0%bd%d0%b0-%d1%82%d1%8a%d1%80%d0%b3%d0%be%d0%b2%d1%81%d0%ba/", "text": "Федерални прокурори в САЩ разследват китайската компания Huawei за предполагаеми кражба на търговски тайни от американските им бизнес партньори, включително технологията зад роботизираното устройство, наречено „Tappy“, което се използва от T-Mobile US Inc. за тестване на смартфони, пише The Wall Street Journal. Разследването е набрало скорост след заведени граждански дела срещу китайския технологичен гигант Huawei, включително и такова, в което съдебно жури от Сиатъл намери Huawei за отговорна при злоупотреба с роботизираната технология на американската компания T-Mobile. Разследването е в напреднал стадий и може скоро да доведе до повдигане на обвинениe. Говорител на Министерството на правосъдието на САЩ отказа да коментира информацията. Отказ за коментар имаше и от страна на Huawei.  ", "date": "2019.01.17", "title": " САЩ разследват Huawei за кражба на търговски тайни"}
{"url": "https://trud.bg/%d1%83%d0%bd%d0%b3%d0%b0%d1%80%d0%b8%d1%8f-%d0%bf%d0%be%d0%b4%d0%ba%d1%80%d0%b5%d0%bf%d1%8f-%d0%b1%d1%8a%d0%bb%d0%b3%d0%b0%d1%80%d0%b8%d1%8f-%d0%b2-%d0%bf%d1%80%d0%be%d1%82%d0%b5%d1%81%d1%82%d0%b0/", "text": "Унгария изрази готовност да подкрепи България в по-нататъшните й усилия против приемането на пакета „Мобилност – 1“ (т.нар. пакет „Макрон“). Въпросът беше обсъден на работна среща между вицепремиера и министър на външните работи Екатерина Захариева и министъра на външните работи и търговията на Унгария Петер Сиярто в рамките на посещението му в България, съобщиха от пресслужбата на Министерството на външните работи. И двамата министри бяха единодушни, че в този си вид пакетът „Мобилност“ нарушава правилата на европейския пазар като за предлог се използва въпросът със защитата социалните права на шофьорите. „Ако един бизнес е по-конкурентоспособен от друг, ако българските и унгарските превозвачи, например, са по-конкурентноспособни, защо те да не бъдат наемани в Европа“, заяви Екатерина Захариева. „Ние смятаме, че предложенията по пакета „Мобилност“ са срещу европейските ценности и договори. Това, което ни тревожи, е че западноевропейците не приемат, че има икономически сфери, където централноевропейците са по-конкурентноспособни“, отбеляза Петер Сиярто.  На срещата беше засегната и темата за Глобалния пакт на ООН за миграцията, като Петер Сиярто отбеляза със задоволство решението България засега да се въздържи от присъединяване към документа и подчерта, че въпросът с миграцията продължава да бъде от първостепенна важност за Унгария. В този контекст външният министър на Унгария даде висока оценка на ефективните действия на страната ни за опазване на външната граница на ЕС срещу нелегалната миграция и трафика на хора. Петер Сиярто отбеляза интереса на Унгария да използва природен газ от продължението на газопровода „Турски поток“ през България и Сърбия, ако то бъде реализирано. Министър Захариева подчерта, че България проучва тази възможност, инвестирала е много в своята газопреносна мрежа и се стреми към диверсификация на източниците на газ.  Двамата министри обсъдиха и несигурността с въпроса по излизането на Великобритания от Европейския съюз, както и други въпроси от регионалния, европейския и международен дневен ред. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.01.17", "title": " Унгария подкрепя България в протеста срещу пакета „Мобилност“"}
{"url": "https://trud.bg/%d0%b2%d0%b5%d0%bb%d0%b8%d0%ba%d0%be%d0%b1%d1%80%d0%b8%d1%82%d0%b0%d0%bd%d0%b8%d1%8f-%d0%bd%d0%b5-%d0%b5-%d0%b8%d1%81%d0%ba%d0%b0%d0%bb%d0%b0-%d0%be%d1%82-%d0%b5%d1%81-%d1%83%d0%b4%d1%8a%d0%bb%d0%b6/", "text": "Великобритания не е повдигала пред Европейския съюз въпроса за удължаване на срока за водене на преговори за напускане на общността съгласно член 50 от Лисабонския договор. Това заяви говорител на британската министър-председателка Тереза Мей, предаде БТА. „Не сме поставяли такъв въпрос, нито сме намеквали, че желаем да го правим“, е казал говорителят. По-малко от три месеца остават до 29 март, когато Великобритания трябва да напусне ЕС, а Британският парламент е обхванат от парализа по въпроса как да се продължи с Брекзита, след като сделката на Мей беше отхвърлена с огромно мнозинство. Според говорителят, Мей е отворена към идеята за повторно разглеждане на споразумението за Брекзит.", "date": "2019.01.17", "title": " Великобритания не е искала от ЕС удължаване на срока за преговори"}
{"url": "https://trud.bg/%d1%83%d1%87%d0%b5%d0%bd%d0%b8%d1%86%d0%b8-%d0%bd%d0%b0%d0%bc%d0%b5%d1%80%d0%b8%d1%85%d0%b0-%d0%bf%d0%be%d1%80%d1%82%d1%84%d0%b5%d0%b9%d0%bb-%d1%81-%d0%bf%d0%b0%d1%80%d0%b8-%d0%b8-%d0%b4%d0%be%d0%ba/", "text": "Ученици намериха мъжки портфейл с 135 лв. и важни документи в шуменското село Троица и го предадоха в полицията. 13-годишният Румен Ангелов и 15-годишният Стефан Младенов се срещнали пред магазина в селото в четвъртък и Стефан почти настъпил черен мъжки портфейл, който бил на земята. Момчетата видяли, че в него има лични документи, дебитна безконтактна карта на мъж от Шумен и сумата от 135 лева. Качили се на междуградския автобус, платили билети с личните си средства и дошли в Полицейското управление в Шумен, за да го предадат. Дежурните полицаи се свързали веднага със собственика на портфейла. 28-годишният мъж казал, че не е разбрал как и къде е загубил портфейла си. Помолил да бъдат предадени по 30 лева на децата като награда. Стефан е ученик в Професионалната гимназия по архитектура и геодезия в Шумен. Казва, че няма значение колко са ценни вещите в портфейла, а е важно никога да не вземаш нищо чуждо. Пред инспектор Светослав Иванов от Детска педагогическа стая към РУ-Шумен Румен обяснил, че не е очаквал да получи награда, но е радостен, че е успял да помогне. Момчетата споделиха, че нито за момент не са си помислили да запазят парите за себе си. Сега наградата ще отиде за няколко обиколки на картинг -пистата в Шумен. „Знаем, че и родителите ни ще се зарадват и ще се гордеят с нас“, казаха момчетата на тръгване от полицията.  ", "date": "2019.01.17", "title": " Ученици намериха портфейл с пари и документи и го предадоха в полицията"}
{"url": "https://trud.bg/%d1%81%d0%bb%d0%b8%d0%b2%d0%b5%d0%bd-%d1%87%d0%b5%d1%81%d1%82%d0%b2%d0%b0-%d0%be%d1%81%d0%b2%d0%be%d0%b1%d0%be%d0%b6%d0%b4%d0%b5%d0%bd%d0%b8%d0%b5%d1%82%d0%be-%d1%81%d0%b8-%d0%bd%d0%b0-%d0%bc%d1%8f/", "text": "Сливенци отбелязаха 141 години от освобождението на града на площад „17-ти януари“. Негово Високопреосвещенство сливенският митрополит Иоаникий отслужи заупокойна молитва за загиналите и благодарствен молебен. Кметът Стефан Радев поздрави съгражданите си с празника. Пред морената с паметна плоча бяха поднесени венци и цветя. Церемонията се проведе с военен ритуал, представители на местния клуб към „Традиция“ произведоха залп с пушките си. Дойдоха граждани, деятели от патриотични организации, членове на руската общност. На тази дата и на това място, което през 1878 г. е било извън Сливен, са били посрещнати руските военни части. Събитието е било организирано от временна градска комисия, създадена по настояване на първия сливенски митрополит Серафим. Хората са се стекли с хляб и сол, с много хоругви и цветя. Сред тях е бил и поетът Добри Чинтулов. Въпреки че е бил болен и полусляп, той е дошъл със съгражданите си. Произнесъл пламенна реч на руски език. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com    ", "date": "2019.01.17", "title": " Сливен чества освобождението си на мястото, където Чинтулов посрещнал руските части"}
{"url": "https://trud.bg/%d1%84%d0%b5%d0%b9%d1%81%d0%b1%d1%83%d0%ba-%d0%b8%d0%b7%d1%82%d1%80%d0%b8-%d1%81%d1%82%d0%be%d1%82%d0%b8%d1%86%d0%b8-%d1%81%d1%82%d1%80%d0%b0%d0%bd%d0%b8%d1%86%d0%b8-%d0%b8-%d0%b0%d0%ba%d0%b0%d1%83/", "text": "Социалната мрежа Фейсбук в интернет обяви, че е отстранила стотици свързани с Русия страници, групи и акаунти, които според компанията са били част от две големи операции за дезинформация, предаде Асошиейтед прес. Акцията е част от продължаващите усилия за борба с фалшивите новини. Тя е предприета след откриването на две мрежи, „занимаващи се с координирано неавтентично поведение“ на двете платформи – Фейсбук и Инстаграм, принадлежащи на компанията. Шефът на фирмения отдел за политиката по киберсигурност Натаниъл Глайшър писа по този повод в блога си, че едната мрежа е оперирала в страни от Централна и Източна Европа, а другата се е фокусирала върху Украйна. Хората, управлявали тези акаунти, се представяли като независими новинарски източници и поствали материали по теми, свързани с антинатовски настроения и протестни движения. Според Глайшър едната мрежа, съдържаща 364 страници и акаунти, била свързана със служители на руската медия „Спутник“ – държавен новинарски сайт на английски език. „Спутник“ не отговорил на изпратени по имейл искани за коментар по случая, отбелязва АП.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.01.17", "title": " Фейсбук изтри стотици страници и акаунти, свързани с Русия"}
{"url": "https://trud.bg/%d1%81-%d1%88%d0%be%d1%83-%d0%bf%d0%be-%d1%84%d0%b8%d0%b3%d1%83%d1%80%d0%bd%d0%be-%d0%bf%d1%8a%d1%80%d0%b7%d0%b0%d0%bb%d1%8f%d0%bd%d0%b5-%d1%89%d0%b5-%d0%b1%d1%8a%d0%b4%d0%b5-%d0%be%d1%82%d0%ba%d1%80/", "text": "Ледената пързалка в Благоевград ще бъде открита с шоу по фигурно пързаляне, на 21 януари (понеделник) от 18.00 часа. В програмата ще вземат участие Спортен клуб „Ледени Искри“. Атракцията ще бъде разположена на площад „Македония“. Тя ще работи от 10.00 до 22.00 часа, съобщиха от общината. Пързалката е с размери 12×25 м. Цената за ползване на съоръжението, заедно с наем на кънки, е 7 лева за 30 минути. За деца под 12 годишна възраст – 5 лева. 1 час ще струва 9 лева, а за деца под 12 години – 7 лева. Има възможност и за целодневно ползване на пързалката, като цената, заедно с наема на кънки е 18 лева. Неограничено ползване на съоръжението за целия престой е 75 лева. Придружителите на деца до 7 години могат да използват пързалката срещу 50% от цената. Ледената пързалка ще остане в Благоевград до 1 март.", "date": "2019.01.17", "title": " С шоу по фигурно пързаляне ще бъде открита ледената пързалка в Благоевград"}
{"url": "https://trud.bg/%d0%bf%d0%b0%d1%80%d0%b8%d0%b6-%d0%b7%d0%b0%d0%b4%d0%b5%d0%b9%d1%81%d1%82%d0%b2%d0%b0-%d0%bf%d0%bb%d0%b0%d0%bd-%d0%b7%d0%b0-%d0%b1%d1%80%d0%b5%d0%ba%d0%b7%d0%b8%d1%82-%d0%b1%d0%b5%d0%b7-%d1%81%d0%b4/", "text": "Корбин постави „червена линия” Франция задейства план, чрез който страната да се подготви за Брекзит без споразумение – вариант, който изглежда все по-вероятен след като сделката бе отхвърлена от британския парламент във вторник вечерта, предаде АФП. Френското правителство е предвидило “законодателни и юридически мерки, чрез които да се избегне прекъсването на права и ефективно защитаване на правата на нашите сънародници и на нашите предприятия”, посочи премиерът Едуар Филип. В плана са заложени и 50 милиона евро инвестиции за подпомагане на френските летища и пристанища за справяне с последиците от евентуален твърд Брекзит. “Правителството носи отговорност страната ни да е готова, интересите на гражданите ни да бъдат опазени и защитени”, заяви Филип. Британската премиерка Тереза Мей започна преговори с депутати, гласували срещу сделката за Брекзит, в опит да постигне консенсус. Късно в сряда правителството оцеля с 19 гласа мнозинство във вот на недоверие, свикан от опозицията след отхвърлянето на споразумението. Лидерът на лейбъристите Джереми Корбин обаче не се яви за разговори, като постави “червена линия” за участието му в тях – Мей да гарантира, че няма да има излизане от ЕС без споразумение. За пръв път Корбин не изключи партията му да подкрепи втори референдум за Брекзит.", "date": "2019.01.17", "title": " Париж задейства план за Брекзит без сделка\t\t\t"}
{"url": "https://trud.bg/%d0%b2%d1%83%d1%87%d0%b8%d1%87-%d0%ba%d1%8a%d0%bc-%d0%bf%d1%83%d1%82%d0%b8%d0%bd-%d0%b1%d0%bb%d0%b0%d0%b3%d0%be%d0%b4%d0%b0%d1%80%d1%8f-%d0%b7%d0%b0-%d0%bf%d1%80%d0%b8%d0%bd%d0%be%d1%81%d0%b0-%d0%b8/", "text": "Сръбският президент Александър Вучич благодари на руския си колега Владимир Путин за личния му принос в развитието на руско-сръбските отношения. Това заяви сръбският лидер в четвъртък преди началото на преговорите в тесен състав, предава TACC. „Сърбия и Русия сме искрени приятели. Искам лично да Ви благодаря, уважаеми господин президент за това, че вложихте много енергия, работа, време, любов и уважение в развитието на сръбско-руските отношения“, каза Вучич. Сръбският лидер отбеляза, че руският внос в Сърбия е нараснал с 30% през годината, сръбският износ за Русия за същия период – с 4,1%. „Сърбия е доволна от военно-техническото сътрудничество с Русия. Благодаря Ви за Вашия принос и желание да помогнете на нашата страна“, каза Вучич, отбелязвайки, че Сърбия няма повече проблеми с изплащането на външния дълг. „Сърбия е надежден партньор на Руската федерация“, подчерта сръбският лидер. По-рано руският президент Владимир Путин обеща да продължи да развива военно-техническо сътрудничество със Сърбия. „От много години помагаме за укрепване на отбранителните способности на Сърбия: доставяме въоръжение и военна техника, подпомагаме техния ремонт и модернизация“. В същото време руският лидер подчерта: „Ние високо ценим твърдия ангажимент на сръбското ръководство към политиката за запазване на неутралитета на страната“. Гледайте НА ЖИВО пресконференцията на Путин и Вучич:  ", "date": "2019.01.17", "title": " Вучич към Путин: Благодаря за приноса и желанието да помогнете на Сърбия"}
{"url": "https://trud.bg/%d0%b0%d0%b3%d0%b0%d1%81%d0%b8-%d0%b3%d1%80%d0%b8%d0%b3%d0%be%d1%80-%d0%b5-%d0%ba%d0%b0%d1%82%d0%be-%d1%87%d0%b0%d1%81%d1%82-%d0%be%d1%82-%d1%81%d0%b5%d0%bc%d0%b5%d0%b9%d1%81%d1%82%d0%b2%d0%be%d1%82/", "text": "Андре Агаси смята, че Григор Димитров вече е способен да си извоюва място сред най-добрите тенисисти в света. Легендарният американец, който от около три месеца изпълнява ролята на „супертреньор“ на българина, очаква Григор да пренесе в мачовете това, което прави на тренировка.  „Това е много трудно, но когато успееш обаче, придобиваш увереност – заяви Агаси, цитиран от „Спортал“. – Няма значение дали ще се случи тази седмица, следващата, след месец… Григор се справя по-добре, откогато и да е било преди. Ние с Дани Валверду знаем какво наистина представлява Григор, но скоро и светът ще го види.“  Андре, който е с арменски произход, вярва, че за Григор е плюс, че идва от България.  „Той е състезател, боец, от България и знае какво е да трябва да се изправяш срещу обстоятелствата и да се справяш с тях – смята „супертреньорът“. – Надявам се, че успявам да му покажа начини, по които да бъде по-добър. Той всъщност направи така, че да ми е много лесно да приема да работя с него. Отношенията ни бяха много истински, развиха се естествено и сега е като част от семейството ми.“  Рано тази сутрин българско време е мачът на Димитров срещу Томас Фабиано (Италия) от третия кръг на Аустрелиън оупън.", "date": "2019.01.17", "title": " Агаси: Григор е като част от семейството ми"}
{"url": "https://trud.bg/%d0%b0%d0%bf%d0%b8-%d0%b6%d0%b0%d0%bb%d0%b1%d0%b0-%d0%b1%d0%bb%d0%be%d0%ba%d0%b8%d1%80%d0%b0-%d1%82%d1%8a%d1%80%d0%b3%d0%b0-%d0%b7%d0%b0-%d1%80%d0%b5%d0%bc%d0%be%d0%bd%d1%82-%d0%bd%d0%b0-20-%d0%ba/", "text": "Постъпила жалба пред Комисията за защита на конкуренцията блокира обществената поръчка за избор на изпълнител на строително-монтажните работи на 20-километров участък от пътя Мездра – Ботевград, път І-1 (Е-79) лот 1. Това съобщиха от пресцентъра на Агенция „Пътна инфраструктура“. На 12 октомври м. г. АПИ стартира обществените поръчки за избор на изпълнител при изграждането на 33 км от път I-1 между Мездра и Ботевград, обособени в два участъка – лот 1 и лот 2. Програмата предвижда строителството на направлението Видин – Ботевград да започне от една от най-сложните отсечки предвид терена, през който преминава. Поради това участъкът е разделен в два лота, за да може на обекта да се работи едновременно и да завърши в кратък срок, уточняват от пътната агенция. Пътят ще бъде с две платна с по две ленти за движение в посока, с габарит 20 м, т. е. двойно по-широко от настоящото, тъй като в момента има по една лента за движение в посока. Трасето ще следва съществуващия път, който ще бъде разширен до новия габарит, а настоящото трасе ще бъде основно ремонтирано и реконструирано, където е необходимо. По нов терен бъдещият скоростен път ще се развива в участъците, обхождащи селата Люти дол, Типченица, Новачене и Скравена. На обхода на с. Люти дол ще бъдат построени два тунела с дължини съответно 490 м и 340 м. Ще бъдат изградени и ремонтирани редица съоръжения – над ж. п. линията Мездра – София, мостове над р. Искър, Малата река, Калница, Бебреш, Рударка, както и пътен възел при село Новачене. Пресичанията на републиканските и общинските пътища ще се осъществява чрез кръгови кръстовища „Мездра“, „Дърманци“, „Ребърково“, „Люти дол“, „Скравена“ и „Ботевград“. Предвидено е построяването на селскостопански надлези, площадки за отдих и т. н. За участъка от лот 2 – път I-1 от км 161+367 до км 174+800, който е с дължина 13,4 км, отварянето на офертите за изпълнение на строително-монтажните работи е предвидено за 25 януари 2019 г. Общата индикативна стойност на участъка между Мездра и Ботевград /лот 1 и лот 2/ е близо 302 млн. лв. без ДДС. Проектът ще се финансира със средства от републиканския бюджет. За първи път при изпълнението на обществените поръчки за строителство на двата участъка от пътя ще се приложи нова схема на плащане, която предвижда цялата стойност на договора да се разплати на изпълнителя след като бъде подписан Акт 16 за завършване на обекта и има издадено разрешение за ползване на новопостроения пътен участък. Целта е бъдещите изпълнители да работят максимално мобилизирано и да завършат обекта качествено и в кратък срок. Направлението Видин – Ботевград /167 км/ е приоритетен проект в инвестиционната програма на АПИ и МРРБ до 2022 г., тъй като с цялостното хомогенизиране и модернизация на трасето от Дунав мост 2 ще се осигури бърза и удобна връзка между автомагистралите „Хемус“, „Тракия“ и „Струма“. С изпълнението на проекта транзитният трафик ще бъде изведен от населените места, с което ще се повиши безопасността на движение и ще се ограничи вредното въздействие на шума и замърсяването на околната среда от интензивния тежкотоварен трафик.", "date": "2019.01.17", "title": " АПИ: Жалба блокира търга за ремонт на 20 км от пътя Мездра-Ботевград"}
{"url": "https://trud.bg/%d0%be%d1%81%d0%b2%d0%be%d0%b1%d0%be%d0%b6%d0%b4%d0%b0%d0%b2%d0%b0%d1%82-%d0%bd%d0%b0%d1%83%d0%ba%d0%b0%d1%82%d0%b0-%d0%be%d1%82-%d0%b4%d0%b0%d0%bd%d1%8a%d1%86%d0%b8/", "text": "Бизнесът иска субсидии за студенти Научната и развойната дейност да бъдат освободени от данъци, предлага Министерство на икономиката. Екипът на ведомството вече разработва мерки как да се направи това, съобщи министър Емил Караниколов на среща с браншовите работодателски организации на Асоциация на индустриалния капитал в България (АИКБ). На нея Караниколов представи възможностите за подкрепа на Регионални иновационни центрове. “Процедурата за създаване на регионални иновационни центрове ще даде възможност да създадем нужната синергия между бизнеса и науката. Целта е да бъдат създадени сдружения от минимум три предприятия и поне една научна организация. Призовавам ви да бъдете по-активни при кандидатстването, тъй като без наука няма как да има бизнес.”, заяви министърът. От АИКБ поискаха съвместни действия между всички заинтересовани страни за повишаване на привлекателността на ключови за икономиката специалности, по които се очаква сериозен недостиг на кадри в следващите години. Бизнесът иска да се отпускат стипендии на учениците от тези специалности, както за обучение, така и месечна издръжка, но при условия, че за определен период от време работят в България или за българска компания.", "date": "2019.01.17", "title": " Освобождават науката от данъци\t\t\t"}
{"url": "https://trud.bg/%d0%bd%d0%b0%d1%87%d0%b0%d0%bb%d0%bd%d0%b0-%d1%83%d1%87%d0%b8%d1%82%d0%b5%d0%bb%d0%ba%d0%b0-%d0%b2-%d1%81%d0%be%d1%84%d0%b8%d1%8f-%d0%ba%d1%8a%d0%bc-%d1%83%d1%87%d0%b5%d0%bd%d0%b8%d1%86%d0%b8/", "text": "В годината, в която светът отбелязва 50 години от първото кацане на луната, а Китай се похвали, че е стигнал до тъмната страна на земния спътник, учителка от столично училище реши да запознае децата с друга теория – че човек никога не е стъпвал на Луната, съобщи „ „. Началната училетка Лидия Булева бърза да обясни, че твърдението не е нейно. Булева пуска на учениците си два 5-минутни филма, в които екперти обясняват защо не е възможно човек да стъпи на Луната. Децата са озадачени. Едно от тях разказва вкъщи за случилото се. Баща му публикува историята в Twitter и се среща незабавно с директорката на столичното 34-то училище.     АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com      ", "date": "2019.01.17", "title": " Начална учителка в София към ученици: Не е възможно човек да стъпи на Луната (ВИДЕО)"}
{"url": "https://trud.bg/%d1%81%d1%8a%d1%80%d0%b1%d0%b8%d1%8f-%d0%b8%d1%81%d0%ba%d0%b0-%d0%bf%d1%80%d0%be%d0%b4%d1%8a%d0%bb%d0%b6%d0%b0%d0%b2%d0%b0%d0%bd%d0%b5-%d0%bd%d0%b0-%d1%82%d1%83%d1%80%d1%81%d0%ba%d0%b8-%d0%bf/", "text": "Сърбия изпитва нужда от увеличаване на доставките на газ и се интересува от полагането на част от газопровода „Турски поток” през нейната територия. Това министърът на енергетиката на Сърбия Александър Антич, цитиран от TACC. „Разговорите за изграждането на част от газопровода за Сърбия са на дневен ред и, без съмнение са от най-важните. Сърбия е изключително заинтересована от изграждането на тази част от газопровода. Мисля, че сме много близо до това,“ каза Антич, като подчерта, че „Сърбия, съседните страни, европейските страни имат голяма нужда от нови доставки на газ.“ Проектът „Турски поток“ включва изграждането на газопровод под Черно море до европейската част на Турция и до границата с Гърция. Първата тръба ще бъде предназначен за снабдяване на турския пазар, а вторият – за снабдяване с газ на страните от Южна и Югоизточна Европа. „Газпром“ счита Гърция, Италия, България, Сърбия и Унгария за потенциални пазари.", "date": "2019.01.17", "title": " Сърбия иска продължаване на „Турски поток” през нейната територия"}
{"url": "https://trud.bg/%d0%b4%d0%b8%d1%80%d0%b5%d0%ba%d1%82%d0%be%d1%80-%d0%b2-%d0%bb%d0%be%d0%ba%d1%85%d0%b8%d0%b9%d0%b4-%d0%bc%d0%b0%d1%80%d1%82%d0%b8%d0%bd-%d0%bc%d0%be%d0%b6%d0%b5-%d0%b4%d0%b0-%d0%b8%d0%bc/", "text": "Възможно е сделката за покупката на американските изтребители Ф-16 да бъде финализирана в следващите 6 до 9 месеца. Това каза директорът в „Локхийд Мартин” Джеймс Робинсън по  . Вчера Народното събрание   на преговорите за закупуването на самолетите за българските ВВС. Според Робинсън, който е опитен пилот, тези бойни самолети са най-доброто, което се произвежда в момента. „Доколкото ми е известно, правителството на САЩ е готово да започне срещи с това на България. Сроковете ще се решат от тях, но процесът няма да отнеме години, а месеци. Разбира се, ние сме насреща да ги подпомогнем и надяваме да имаме сделка в следващите 6 до 9 месеца, възможно най-скоро“, обяви Джеймс Робинсън – директор „Международно бизнес развитие на F-16“ в „Локхийд Мартин“. Веднага щом договорът е подписан, ще започнем да поръчваме частите и компонентите за Ф-16. Подръжката на бойните самолети ще се случва тук в България, от военновъздушните сили на страната, няма да има производство, но по поддръжката ще търсим възможности с близки страни и местната индустрия. Хората, които ще подържат изтребителите и пилотите ще бъдат обучени в САЩ. Това ще се случи година, година и половина след подписването. И се надяваме, че именно български пилоти ще летят с тях при пристигането им в страната.    ", "date": "2019.01.17", "title": " Директор в „Локхийд Мартин”: Може да имаме сделка за Ф-16 до 9 месеца"}
{"url": "https://trud.bg/%d1%80%d0%be%d0%bd%d0%b0%d0%bb%d0%b4%d0%be-%d0%b8-%d1%8e%d0%b2%d0%b5-%d1%81%d0%bb%d0%b5%d0%b4-%d0%bf%d1%8a%d1%80%d0%b2%d0%b0%d1%82%d0%b0-%d1%82%d0%be%d0%b2%d0%b0-%d0%b5-%d1%81%d0%b0/", "text": "Нов финал и нова голяма вечер на Кристиано Роналдо. Само че този път португалецът вече не бе с екипа на „Реал“ (Мадрид), а с този на „Ювентус“. Но това няма значение, нападателят отново си проправи място под светлините на прожекторите. 33-годишният футболист вкара единствения гол във финала за Суперкупата на Италия с „Милан“ при победата с 1:0 на стадион „Кинг Абдула“ в Джеда, Саудитска Арабия. Така Роналдо взе първо отличие с италианския гранд и общо 28-мо в своята пребогата откъм успехи кариера.  По всичко изглежда, че „Старата госпожа“ отдавна забрави за 112-те милиона евро, платени на „белия балет“ през лятото за играча. Голът на Кристиано с глава в 61-ата минута бе негов осми в последните му седем финала. И това е само първата страница от съвместната история, която мегезвездата пише в колаборация с „бианконерите“. Сезонът едва е преполовил, а тимът се бори на още три фронта – Серия А, където е лидер, Шампионска лига, предстои и 1/4-финал за Купата на Италия. Но Първата (б.а. В „Реал“ португалецът спечели Десетата, нарицателно за десетия трофей на клуба в Шампионска лига) вече е във витрината.  „Взехме Кристиано Роналдо, защото той умее да бележи решаващи голове във важни мачове – заяви след мача неговият наставник Масимилиано Алегри. – Заслужавахме да спечелим и целият отбор се представи на ниво, но и „Милан“ ни създаде много проблеми. Позволихме твърде много контраатаки на противника. В същото време трябваше да създаваме повече положения. Направихме необичайно много грешки. Имахме положения за 2:0, но действахме твърде припряно във финалната фаза. След червения картон трябваше да натиснем по-сериозно и да решим мача с втори гол.“  За Алегри, бивш наставник на „Милан“, това бе юбилеен 10-ти трофей начело на гранда от Торино, където пристигна през 2014 година.  Далеч по-положителен в изказванията си беше големият герой.  „Много труден мач – призна Роналдо. – Беше много топло и това ни затрудняваше допълнително. Играхме добре, създадохме много положения. Щастлив съм, че вкарах победния гол. Доволен съм и че стартираме 2019 година с отличие. Вдигнах първи трофей с „Ювентус“ и съм много щастлив. Това е само началото. Направихме първата крачка, но сега трябва да продължим битката за останалите купи. Серия А винаги е цел на „Юве“, но сезонът е дълъг. Посвещавам този гол на моето семейство, приятели и всички, които обичат клуба и Кристиано.“  А нападателят вече има във витрината си Суперкупа от всяко едно първенство, в което е играл – със „Спортинг“ в Португалия, „Къмюнити Шийлд“ с „Манчестър Юнайтед“ и Суперкупа на Испания с „Реал“.  Рекорд записа и „Ювентус“, след като вече е №1 по трофеи от този турнир. Преди финала в Джеда, шампионът на Италия делеше първото място със своя съперник, а двата тима имаха по 7 отличия. След успеха към празненствата се включи и мегазвездата в бокса Флойд Мейуедър.  За „Милан“ ударът пък бе двоен. Освен поражението, трима основни играчи ще пропуснат мача с „Дженоа“ за първенство заради картони. Франк Кесие бе изгонен, а капитанът Алесио Романьоли и Давиде Калабрия са с натрупани официални предупреждения.  След мача традиционно нервният треньор Дженаро Гатузо си го изкара на съдията Лука Банти и един от журналистите.  „Признавам, че червеният картон на Франк Кесие беше заслужен – обясни италианецът. – Единствената ми забележка е кога се ползват технологиите. Имаше момент със спорна засада, но страничният арбитър вдигна флага. Отмениха два гола на „Юве“ зарази засада, а в един от случаите оставиха играта да продължи и чак след това взеха решение. Това ме ядоса.“  При завръщането си в Милано редица репортери чакаха „росонерите“. И това не се понрави на Гатузо, който бутна телефона на един от тях, опитал са да заснеме видео.", "date": "2019.01.17", "title": " Роналдо и „Юве“ след Първата: Това е само началото"}
{"url": "https://trud.bg/%d0%b1%d0%b0%d0%b1%d1%85-%d0%bf%d1%80%d0%be%d0%b2%d0%b5%d1%80%d1%8f%d0%b2%d0%b0-%d1%81%d0%bb%d1%83%d1%87%d0%b0%d0%b9-%d1%81-%d1%85%d1%80%d0%b0%d0%bd%d0%b8%d1%82%d0%b5%d0%bb%d0%bd%d0%be-%d0%bd/", "text": "Днес, 17 януари 2019 г., след подадени сигнали на горещия телефон на Българска агенция по безопасност на храните от   при деца от две училища в София (72 ОУ „Христо Ботев” и 151 СОУ – Национално средно общообразователно училище – София), Областна дирекция по безопасност на храните – София-град (ОДБХ-София-град) към БАБХ веднага извърши проверка в помещенията, в които се хранят учениците (т.нар. столове) на двете учебни заведения и кетъринга, приготвил храната на 16 януари 2019 г., съобщиха от пресслужбата на Агенцията. При проверките не са установени несъответствия на действащото законодателство в областта на храните. Проби от храната (менюто от 16 януари 2019 г.) вече са предоставени на акредитирана лаборатория за микробиологично изпитване. Връчено е предписание за изследване на персонала, зает с приготвяне и разливане на храната. БАБХ продължава действията си по компетентност свързани с изясняване на причината за възникналото неразположение при децата. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.01.17", "title": " БАБХ проверява случай с хранително натравяне при деца от две училища в София"}
{"url": "https://trud.bg/%d0%b1%d0%b0%d0%bd%d0%b4%d0%b8-%d1%80%d0%b0%d0%b7%d0%ba%d0%be%d1%81%d1%82%d0%b2%d0%b0%d1%82-%d0%ba%d1%8a%d1%89%d0%b8-%d1%81%d0%b5%d0%bb%d0%b0-%d0%b8-%d0%b7%d0%b0%d0%b2%d0%be%d0%b4%d0%b8/", "text": "Крадците рушат и архитектурни паметници Не съдят крадците, щетите били под минималната заплата Цели сгради изчезват след набези на крадци из цялата страна, установи разследване на „Труд”. В Сливен напълно разграбена е бившата белодробна болница, която е паметник на културата. В Перник цигани отдавна приключиха с индустриалната зона в града, в Средец тухла по тухла бе отнесен завод „Пластмасови изделия”. В София мургавите набези доразрушиха един от най-красивите архитектурни паметници на столицата – „Захарна фабрика”. Подобна съдба застигна и много бивши заводи из страната, както и затворени училища. Осъдени обаче няма. От месеци крадци върлуват из монтанското село Дългоделци. Апашите режат проводници от улици и дворове, вадят кабелите за електричество от стените, разбиват покриви и свалят керемиди и греди от къщи. „Живеем в страх! Цели домове изчезват за дни, а крадците са на свобода и продължават набезите си!”, жалят се местните хора. Последният удар в Дългоделци обирджиите направили в нощта на вторник срещу сряда. Към 22,30 часа крадец се вмъкнал в двора на 81 годишната баба Цветана Й. и изрязал около 75 метра кабели, които захранвали с електричество стопанските постройки на старицата. На следващия ден полицаите от МВР участъка в Якимово започнали разследване и за часове спипали крадеца – 51 годишният местен жител Цеко Г. В дома му пазителите на реда открили откраднатите проводници. „Работата по изясняване и документиране на случая продължава”, казаха от полицията. При разпитите обаче апашът признал за още 5 къщи, оставени от него без жици. „Положението в Дългоделци е страшно. Неколцина хайдуци обхождат домове и дворове и крадат наред. Къщите без стопани направо ги сриват със земята. Свалят керемиди, греди и тухли, не оставят камък върху камък. Всички знаят кои са обирджиите, полицията ги залавя, но след ден-два в ареста излизат отново на свобода и пак крадат. „Не ги съдят, защото щетите били под минималната заплата!” разказа кметът Тихомир Георгиев. Жителите на Дългоделци също недоволстват от небезите и безнаказаността на апашите. „Нагли са до немай къде! Даже не отричат, че крадат. Казват „Като няма работа, ще крадем, трябва да ядем! А работа има, колкото искаш – и на полето, и във фермите с животни, ама трябва труд цял ден, а те искат да ядат и пият без мъка!”, сподели 78 годишен дядо от селото. В Дългоделци, на около 30 км от Монтана по списък живеят 800 души, близо половината обаче са по чужбина и големите градове. В селото са останали предимно възрастни и немощни хора, а над 1/3 от домовете са без стопани и стават лесна и безпрепятствена цел на крадците.   Пламен и децата му вилнеят из Върбово Преди пет години “Труд” разказа за шокиращата история на бременната Асенка от с. Върбово, която с ампутирани пръсти на ръцете и крака до коленете чакаше деветото си дете. Асенка вече е родила и десето, но двете последни деца са настанени при приемни родители. В нашия репортаж разказахме как нивите край Върбово са прокопани, за да се извадят кабелите на БТК, как цели къщи от селото изчезват до основи, разрушени от Пламен, мъжът на Асенка и децата им . Върбово се намира в община Чупрене, видинско, на три километра от границата със Сърбия. От 1500 човека, днес в селото има около 50 жители и растящ брой младо ромско население. „Ни плащат ток, ни плащат и вода, пари взимат, крадат, цялото село е пламнало. Рушат къщите”, разказа селянин от Върбово.   Адвокат Марин Марковски пред „Труд”: Маловажният случай “спасява” само веднъж Някои от случаите на кражби по домовете се определят като “маловажен случай”. Понятието е дефинирано в чл. 93 т. 9 в Наказателния кодекс. “Маловажен случай” е този, при който извършеното престъпление с оглед на липсата или незначителността на вредните последици или с оглед на други смекчаващи обстоятелства представлява по-ниска степен на обществена опасност в сравнение с обикновените случаи на престъпление от съответния вид”. Адвокат Марин Марковски обясни за “Труд”, че практиката на съда е, че маловажният случай може да се приложи само веднъж спрямо едно лице. Ако полицията или прокуратурата откаже да образува дело под предтекст, че случаят е маловажен при повторно деяние, това е поради мързел и некомпетентност, коментира юристът. Той обясни и че експерти оценяват стойността на откраднатото по средни пазарни цени на дребно. По думите му, има практика на Върховния касационен съд, че маловажен случай се прилага за вещи и предмети на стойност по-ниска от 2 минимални работни заплати.   Главен инспектор Владимир Владимиров, началник на РУ на мвр – Лом: Кражбите са много, но са разкрити Кражбите в Дългоделци са много, но са разкрити, извършителите им са известни. Така е и в други села, които запустяват и имат много необитаеми къщи. Крадците предпочитат да обират такива имоти, защото деянията им често остават неизвестни с дни и месеци, тъй като цели квартали са безлюдни и няма кой да подаде сигнал. Но и след като заловим крадците, повечето от тях остават ненаказани. Такъв е законът – прекалено либерален към извършителите на подобни кражби. Или щетата е минимална – 20-30-60 лева, или крадецът е с чисто минало, или възстановява щетите и не стига до съда. Но какво ги грее бабите и дядовците, че сме хванали крадците и те са им върнали откраднатите кабели или са им платили 50 лева. Те са останали без ток, вратите или прозорците им са потрошени и гладуват и студуват, при това в постоянен страх, че ще ги нападнат пак. Минималната щета в закона, за съжаление, не отчита с колко малко живеят хората по селата и колко страшно е за тях, когато им го отнемат.   Разграбиха бивша белодробна болница, паметник на културата Разфасованата сграда е строена преди 120 години и е паметник на културата Росица Николова,  ТРУД, Сливен От бившата белодробна болница в Сливен е откраднато всичко, което може да се краде – от дограми и врати, до фаянс, тухли, керемиди, дъски, кабели, метални елементи, шперплат, балатуми, кранове на чешми. На мястото си е останало единствено това, което не може да бъде превозено – стените, които едва се крепят, дъсчените тавани, които са надвиснали страховито, стълбите към усойните мазета и четири огромни бетонови кашпи, с тегло от по няколко тона, в които преди години имаше цветя. Все още си стоят и тротоарните плочки пред входа на сградата. Разсипията продължава вече девета година заради проточила се ликвидация на търговското дружество, която не е приключила и до днес, извън всякакви срокове. Охрана няма, защото няма кой да й плаща. Резултатът е плачевен: разфасованата сграда е строена преди 120 години и е паметник на културата. Някога е блестяла с архитектурата си, а днес ужасява с вида си. Върху терена от 28 декара има още 20-ина помощни постройки – гаражи, складове, външни тоалетна, КПП, административни кабинети, клинична лаборатория. От някои са изнесени всички тухли и те вече не съществуват. Теренът от 28 дка е ограден с масивна каменна ограда, чието опоскване също е започнало. На места са пробити дупки в оградата, откъдето може да се влиза пешком или с автомобил. По-голяма част от металните мрежи върху постамента на оградата са изскубани. Принципал на търговското дружество е министърът на здравеопазването. Ликвидацията е зациклила, защото е разграбена цялата документация на болницата. Областният управител Чавдар Божурски и кметът на Сливен Стефан Радев търсят решение на проблема заради опасните сгради, които застрашават здравето на минувачите край тях и живущите в близост. Съвсем близо до терена има училище. От ОД на МВР-Сливен изпратиха писмо до МЗ с настояване да бъде назначена охрана на имота. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.01.17", "title": " Банди разкостват къщи, села и заводи\t\t\t"}
{"url": "https://trud.bg/%d0%be%d0%b1%d1%80%d0%b0%d0%b7%d0%be%d0%b2%d0%b0%d1%82%d0%b5%d0%bb%d0%bd%d0%b8%d1%8f%d1%82-%d0%bc%d0%b8%d0%bd%d0%b8%d1%81%d1%82%d1%8a%d1%80-%d0%b4%d0%b5%d1%86%d0%b0%d1%82%d0%b0-%d0%b8%d0%b7%d1%83/", "text": "„Силен акцент в образованието е личностната подкрепа. Всяко дете трябва да бъде подкрепено, особено се установи, че то има някакви проблеми”. Това заяви образователният министър Красимир Вълчев по  . Той подчерта, че децата, посещаващи СИП по религия, са „много възпитани и с ниско ниво на агресия”. Към момента обаче не се предвижда религиозното обучение да стане задължително, поясни министърът. Той коментира и интеграцията на ромските деца и подчерта, че през последните години над 30 000 деца са върнати в класните стаи. Важно обаче е и да бъдат задържани, както и да не са в училище само фиктивно. „Децата от семействата с ниско образование са се увеличили в последните години и дори десетилетия”, каза още Вълчев. Образователният министър коментира и одътът в НИМХ, според който директорският съвет на института по метеорология е вземал решения за определени разходи, без да иам правомощия за това. „Заради бракоразводната сага между НИМХ и БАН, която имаме от миналата година, още при първата среща при министър-председателя Бойко Борисов тогава постигнахме като договореност МОН да направи одита на Института, а не Академията. Причината е, че имаше емоционални отношения между двете страни. Одитът показа предимно нарушения в бюджетната дисциплина – не са спазени съответните процедури за промяна в бюджета“, обясни Вълчев. По думите му НИМХ е предоставил повече средства за възнаграждения, отколкото БАН му е утвърдила.", "date": "2019.01.17", "title": " Образователният министър: Децата, изучаващи религия, са възпитани и с ниски нива на агресия"}
{"url": "https://trud.bg/%d1%81%d0%bf%d0%b5%d1%86%d1%81%d1%8a%d0%b4%d1%8a%d1%82-%d0%bf%d0%b0%d0%ba-%d0%b2%d1%8a%d1%80%d0%bd%d0%b0-%d0%bd%d0%b0-%d0%bf%d1%80%d0%be%d0%ba%d1%83%d1%80%d0%b0%d1%82%d1%83%d1%80%d0%b0%d1%82%d0%b0/", "text": "Спрецсъдът върна на прокуратурата делото по т.нар. царски конюшни. Подсъдими по делото са двама – Веселин Пенев, бивш областен управител на София и Юлия Димитрова-Цекова, лицензиран оценител, предаде БГНЕС. Досега делото два пъти е връщано за доразследване на прокуратурата от Софийския градски съд. След промените в НПК в сила от 5 ноември 2017 г. делото е беше внесено в специализирания наказателен съд, обясни днес адвокатът на Пенев – Менко Менков. Днес спецсъдът прекрати съдебното производство считайки, че прокуратурата е допуснала съществени нарушения на процесуалните правила, като допълни, че прокурор от СГП е предявил обвинение на подзащитния му и другата подсъдима във фазата на досъдебното производство след промените в НПК, а това е трябвало да бъде сторено от прокурор или разследващ орган на специализираната прокуратура. Менков посочи и че спецсъдът не прие за съвместно разглеждане гражданските искове, които са предявени от министерството на финансите и от областната управа срещу Пенев и другата подсъдима. След като спецсъдът се произнесе, че връща на прокуратурата дело, Пенев в първия момент не поиска да говори пред медиите с аргумента, че за момента няма какво да каже освен това, което вече е заявил още преди 2 години, преди да подаде оставка. „Въпросът е принципен и е свързан с това, че за пореден път единственото актуално нещо е, че не съм извършил никакво нарушение нито по процедурите, нито по законовите норми, нито пък има, според мен, а надявам се и съдът докаже все някога това, каквато и да е финансова щета за държавата”, каза той.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.01.17", "title": " Спецсъдът пак върна на прокуратурата делото за „Царските конюшни“"}
{"url": "https://trud.bg/%d0%b1%d1%80%d0%b8%d1%82%d0%b0%d0%bd%d1%81%d0%ba%d0%b8%d1%8f%d1%82-%d0%bf%d0%b0%d1%80%d0%bb%d0%b0%d0%bc%d0%b5%d0%bd%d1%82-%d0%b3%d0%bb%d0%b0%d1%81%d1%83%d0%b2%d0%b0-%d0%bf%d0%bb%d0%b0%d0%bd-%d0%b1/", "text": "Британските депутати ще гласуват за „План Б“ за излизането на Обединеното кралство от структурите на Общността на 29 януари, съобщават британски медии. Договореното от Брюксел споразумение на премиера Тереза Мей бе отхвърлено във вторник с огромно мнозинство. Предстои Лондон да обясни как ще процедира. За целта преди това министър-председателят Тереза Мей ще се срещне с политици от различни партии. В Европа вече се подготвят за сценарий без споразумение. Германският парламент одобри законопроект за Брекзит. Нормативният акт ще регулира отношенията с Обединеното кралство от напускането му на ЕС. Основната цел на нормативния акт, който бе прокаран в Бундестага, е да изясни правата на хората и компаниите в преходния период 2019-20 г. „Вероятността да има хаотичен Брекзит нарасна значително“, каза по време на парламентарните дебати германският външен министър Хайко Маас. Във Франция също се подготвят за излизане на Великобритания без споразумение. „За да се справим с „Брекзит“ без споразумение, решихме да задействаме серия от инвестиции за 50 милиона евро във френските пристанища и летища, които ще са най-засегнати от очакваните промени“, заяви френският министър-председател Едуар Филип.", "date": "2019.01.17", "title": " Британският парламент гласува „План Б“ за Брекзит на 29 януари"}
{"url": "https://trud.bg/%d0%b4%d0%be%d0%ba%d1%83%d0%bc%d0%b5%d0%bd%d1%82%d0%b8%d1%82%d0%b5-%d0%b7%d0%b0-f-16-%d0%bf%d1%80%d0%b8-%d0%bf%d1%80%d0%b5%d0%b7%d0%b8%d0%b4%d0%b5%d0%bd%d1%82%d0%b0/", "text": "Швеция готова за преговори Военното министерство е изпратило всички документи за новия изтребител F-16 на “Дондуков 2”. Това става ясно от писмен отговор на министър Красимир Каракачанов на въпрос от народния представител и зам.-председател на парламента от ГЕРБ Емил Христов. Той се интересува изисквана ли е от ведомството информация за хода на реализацията на проекта. Каракачанов отговаря, че през октомври 2018 г. е получено писмо от главния секретар на президента да бъдат изпратени копия на документи, свързани с търга за изтребителите, но зам.-военният министър Атанас Запрянов е отказал. Последвали две писма от администрацията на “Дондуков 2” и Каракачанов лично се разпоредил да се отговори положително. Част от документите, около 12 броя, са предоставени на президента Румен Радев. Ден, след като НС одобри кабинетът да започне преговори със САЩ за F-16, Джеймс Робинсън, директор в компанията производител на F-16 – “Локхийд Мартин”, заяви, че сделка с България може да има след 6 до 9 месеца. От своя страна Йоаким Ваклин, директор в Агенцията за отбранително имущество на Швеция, изпрати писмо до медиите, в което се твърди, че офертата за “Грипен” е изгодна за България и остават в готовност за преговори. Съобщава се, че те предлагат 10 изтребителя с въоръжение и оборудване на цена под 767 млн. евро. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.01.17", "title": " Документите за F-16 при президента\t\t\t"}
{"url": "https://trud.bg/%d0%b2%d0%b8%d0%b6%d1%82%d0%b5-%d0%b0%d0%ba%d1%86%d0%b5%d0%bd%d1%82%d0%b8%d1%82%d0%b5-%d0%b2-%d0%b1%d1%80%d0%be%d1%8f-%d0%bd%d0%b0-%d0%b2%d0%b5%d1%81%d1%82%d0%bd%d0%b8%d0%ba-%d1%82%d1%80%d1%83-323/", "text": "Банди разкостват къщи, села и заводи Свалят керемиди, греди и тухли, не оставят камък върху камък, оплакват се хората. Не съдят крадците, щетите били под минималната заплата.         Петричкият Ескобар от 20 г. е недосегаем Огнян Атанасов плачел в ареста и си удрял главата в стената. Село Тополница – Меката на дрогата в България.           Крият оборота със софтуер Затвориха 10 обекта за фалшиви касови бележки. Искат 15 евро на месец за управление на продажбите.         И в приказките няма ламя с 27 глави като Евросъюза Най-омрачнен съм от възхода на простотията и това много ме измъчва, казва експертът по национална сигурност проф. Димитър Йончев в интервю за „Труд“.         Атинският Робин Худ Силует на Алексис Ципрас. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.01.17", "title": " Вижте акцентите в броя на вестник „Труд“ в петък, 18 януари 2019"}
{"url": "https://trud.bg/%d0%b3%d1%80%d1%8a%d1%86%d0%ba%d0%be%d1%82%d0%be-%d0%bf%d1%80%d0%b0%d0%b2%d0%b8%d1%82%d0%b5%d0%bb%d1%81%d1%82%d0%b2%d0%be-%d0%bf%d1%80%d0%b0%d0%b2%d0%b8-%d0%ba%d0%be%d0%bf%d0%b8%d1%8f-%d0%bd%d0%b0/", "text": "Гръцкото правителство ще отпечата десетки хиляди копия на Договора от Преспа, за да информира гражданите преди парламентарния дебат за ратификацията му, пише македонското електронно издание A1 On. Днес офисът на гръцкия премиер Алексис Ципрас съобщи, че документът ще бъде публикуван в неделно издание на вестниците в Гърция. Гръцкото правителство отбеляза, че „възнамерява да информира и последния гръцки гражданин“ за аспектите на Договора с Македония. Гръцкият парламент гласува вот на доверие на правителството на Ципрас, което ще позволи ратифицирането на Договора, пише изданието.", "date": "2019.01.17", "title": " Гръцкото правителство прави копия на Договора от Преспа, ще информира гражданите"}
{"url": "https://trud.bg/%d0%be%d1%81%d0%b5%d0%bc-%d0%b4%d1%83%d1%88%d0%b8-%d0%b7%d0%b0%d0%b3%d0%b8%d0%bd%d0%b0%d1%85%d0%b0-%d0%bf%d1%80%d0%b8-%d0%b2%d0%b7%d1%80%d0%b8%d0%b2-%d0%bd%d0%b0-%d0%ba%d0%be%d0%bb%d0%b0-%d0%b1%d0%be/", "text": "Нападение с кола бомба в полицейското училище за кадети в колумбийската столица Богота причини смъртта на най-малко осем души и рани други десет в четвъртък, съобщи AFP. Нападението е станало в училище „Генерал Франсиско де Паула Сантандер“ в южната част на Богота по време на церемония за дипломиране на кадети. Фани Контрерас, здравен инспектор на въоръжените сили, каза пред местното радио, че колата „е влязла в комплекса, насочвайки се към дипломантите и след това е последвала експлозия.“ Министерството на отбраната е разпоредило разследване на тежкия инцидент.", "date": "2019.01.17", "title": " Осем души загинаха при взрив на кола-бомба в колумбийската столица Боготa"}
{"url": "https://trud.bg/%d1%81%d0%b8%d0%bb%d0%bd%d0%b8%d1%8f%d1%82-%d0%b2%d1%8f%d1%82%d1%8a%d1%80-%d0%bf%d1%80%d0%b5%d0%b4%d0%b8%d0%b7%d0%b2%d0%b8%d0%ba%d0%b0-%d1%89%d0%b5%d1%82%d0%b8-%d0%b2-%d1%81%d0%bb%d0%b8%d0%b2%d0%b5/", "text": "През последното денонощие силният вятър е предизвикал сериозни щети на светофарната уредба на кръстовището на Дамарски мост. Поради възникналата ситуация, в момента тя работи в режим на жълта мигаща светлина. Ремонтът ще бъде извършен в събота, 19 януари 2019 г., съобщиха от общината. От Община Сливен апелират гражданите – водачи на моторни превозни средства и пешеходци, да се придвижват с повишено внимание в района на кръстовището.", "date": "2019.01.17", "title": " Силният вятър предизвика щети в Сливен"}
