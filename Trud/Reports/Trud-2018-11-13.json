{"url": "https://trud.bg/%d1%81%d0%bf%d0%be%d1%80%d0%b0%d0%b7%d1%83%d0%bc%d0%b5%d0%bd%d0%b8%d0%b5%d1%82%d0%be-%d0%b7%d0%b0-%d0%b1%d1%80%d0%b5%d0%ba%d0%b7%d0%b8%d1%82-%d0%b5-%d0%b3%d0%be%d1%82%d0%be%d0%b2%d0%be/", "text": "Преговарящите екипи на Великобритания и Европейският съюз са постигнали проектоспоразумение за излизането на страната от структурите на Общността, съобщиха от офиса на премиера на Обединеното кралство Тереза Мей. В разпространения текст се казва, че кабинентът на Мей ще проведе среща в 16:00 часа (българско време) в сряда, за да обсъди документа, които двата преговарящи екипа са съгласували. „И ще вземе решение за следващите стъпки“, се казва още в изявлението на Даунинг стрийт. За постигнат компромис по основния висящ въпрос – ирландската граница, по-рано съобщиха британски и ирландски медии. Според ирландската национална телевизия договорено е да няма митнически пунктове и други препятствия. До момента няма потвърждение от Брюксел.", "date": "2018.11.13", "title": " Споразумението за Брекзит е готово"}
{"url": "https://trud.bg/%d0%b2%d0%bb%d0%b0%d0%b4%d0%b8%d1%81%d0%bb%d0%b0%d0%b2-%d0%b3%d0%be%d1%80%d0%b0%d0%bd%d0%be%d0%b2-%d0%ba%d0%b0%d1%81%d0%be%d0%b2%d0%b0%d1%82%d0%b0-%d0%b1%d0%b5%d0%bb%d0%b5%d0%b6%d0%ba%d0%b0-%d1%89/", "text": "Ще предложим в най-кратки срокове всяка касова бележка на бензиностанция да съдържа търговската надценка и елементите на цената, които влизат в крайната цена на горивото. Това обяви министърът на финансите Владислав Горанов по  . „Имах среща с премиера Борисов и смятам да предложа изменения в наредбата за регламентиране на плащанията и продажбите, които ще повишат доверието в системата“, каза Горанов. Ще предложа да задължим всеки търговец на дребно на горива, когато издава касов бон, да посочва на отделен ред акциза, ДДС, както и цената на горивото без акциз и ДДС. Със съответните законодателни изменения можем да отидем и по-напред и да се посочва и търговската надценка в касовата бележка, обясни още министърът на финансите. По думите му така във всеки фискален бон ще се посочи колко отива за държавата и колко е за търговеца. „По този начин хората ще могат лесно да се ориентират, кога са натоварени с по-висока от реалната цена. Няма пречка, така е по отношение на енергоразпределителните дружества, ако си погледнете фактурата за електоренергия или фактурата от Топлофикация – има разбивка. Там е посочена цена за пренос, цена за производство, цена за зелена енергия…”, отбеляза още Горанов. Атаката срещу правителството, че цената на петрола расте е разбираема, но няма как да кажем на тези хора „приберете се, цената ще падне”, коментира още той.", "date": "2018.11.13", "title": " Владислав Горанов: Касовата бележка ще показва цената на горивото, акциза, данъка и надценката"}
{"url": "https://trud.bg/%d0%b4%d0%b5%d0%bd%d0%b8%d1%86%d0%b0-%d1%81%d0%b0%d1%87%d0%b5%d0%b2%d0%b0-%d0%bd%d0%b0%d0%bc%d0%b0%d0%bb%d1%8f%d0%b2%d0%b0-%d0%b1%d1%80%d0%be%d1%8f%d1%82-%d0%bd%d0%b0-%d1%80%d0%b5%d0%b3%d0%b8%d1%81/", "text": "Намалява броят на регистрираните инциденти с ученици през изминалата учебна година. Това съобщи по време на дискусия срещу насилието заместник-министърът на образованието и науката Деница Сачева. Данните сочат, че намалява и насилието върху деца спрямо предходната година. Това може да се тълкува като проява на по-голяма чувствителност в образователните институции вследствие на проведени обучения и дейности за превенция на насилието, както и на по-прецизно отразяване на случаите на агресия, за да се работи по тях. Заместник-министърът посочи, че ще се продължи да се насърчава интегрираният метод за разрешаване на конфликти чрез включване на всички страни в този процес – както за учениците и учителите, така и за психолозите, педагогическите специалисти и родителите. Според Деница Сачева има известно увеличение на регистрираните случаи на физическо и на вербално насилие над ученици, както и минимално увеличение броя на регистрираните случаи на насилие над учител. Инцидентите с пътно-транспортни произшествия с ученици бележат относително постоянни нива. В отговор на тези тенденции Министерството на образованието и науката залага през следващата година в рамките на квалификационните си програми да организира обучения за учители в модули за формиране на социални и емоционални умения. Ще продължат и усилията за увеличаване броя на психолозите и педагогическите съветници в училищата, като целта е на всеки 350 ученика да има по един специалист от тях. Заместник-министърът на образованието и науката Деница Сачева взе участие в старта на глобалната кампания на УНИЦЕФ „Заедно срещу насилието в училище“ в Националната финансово-стопанска гимназия. Кампанията цели да повиши осведомеността и чувствителността по темата за насилието в училище, да подобри разпознаването на различните му форми и да подкрепи училищата в България в превенцията на насилието и тормоза, както и в справянето с тях. На събитието присъства още и д-р Джейн Муита, представителят на УНИЦЕФ за България. В рамките на дискусията учениците влязоха в ролята на политици, учители, журналисти и родители и обсъждаха формите за превенция и борба с насилието. Основна констатация от страна на учениците е, че ненасилието започва от личното решение на всеки един отделен човек. Те излязоха с предложения за повече часове със занимания по интереси, които да включват дискусии и работа по групи с деца с различни проблеми, като това, според тях, ще изостри чувствителността им към проблемите на другия, разбирането към тях и толерантността. Друг основен апел на учениците бе отправен към родителите, които трябва да се научат да чуват и разбират „мълчанието на децата“, защото то твърде често е породено от страх – страх от упреци, от неразбиране и от наказания. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.13", "title": " Деница Сачева: Намалява броят на регистрираните инциденти с ученици"}
{"url": "https://trud.bg/%d0%bf%d0%be%d0%bb%d1%81%d0%ba%d0%b8-%d0%b0%d1%81%d1%82%d1%80%d0%be%d0%bd%d0%be%d0%bc%d0%b8-%d0%be%d1%82%d0%ba%d1%80%d0%b8%d1%85%d0%b0-%d0%b4%d0%b2%d0%b5-%d0%bd%d0%be%d0%b2%d0%b8-%d0%bf%d0%bb%d0%b0/", "text": "Полски астрономи откриха в Млечния път две нови планети, за които може да се окаже, че принадлежат към т.нар. планети-скитници, т.е. не кръжат около своя звезда, а се движат свободно в космическото пространство, съобщи сайтът arXiv.org. По мнението на астрономите, подобни небесни тела не могат да се формират самостоятелно, а са били свалени от орбита около звездите си в резултат на катастрофа. Досега е потвърдено съществуването на най-малко две планети-скитници, но са известни още няколко обекта със сходни характеристики. Двете нови планети-скитници са открити с помощта на метода гравитационна микролеща. Той се състои в търсене на свободно движещи се планети на фона на звезди. Планетата играе роля на леща, т.е. чрез гравитацията си фокусира светлината от фоновия обект. В резултат за наблюдателя от Земята звездата увеличава яркостта си. Астрономите наблюдавали две „събития“ с помощта гравитационна микролеща – OGLE-2012-BLG-1323 и OGLE-2017-BLG-0560. Било заключено, че първото „събитие“ е предизвикано от обект, чиято маса е сравнима със земната или с тази на Нептун. Второто пък било предизвикано от обект с масата на Юпитер или на кафяво джудже. Учените все пак допускат също възможността двете планети да са свързани със свое светило и да имат много широки орбити. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.13", "title": " Полски астрономи откриха две нови планети в Млечния път"}
{"url": "https://trud.bg/%d0%bc%d0%b5%d1%80%d0%ba%d0%b5%d0%bb-%d0%bf%d1%80%d0%b8%d0%b7%d0%be%d0%b2%d0%b0-%d0%b7%d0%b0-%d1%81%d1%8a%d0%b7%d0%b4%d0%b0%d0%b2%d0%b0%d0%bd%d0%b5-%d0%bd%d0%b0-%d0%be%d0%b1%d1%89%d0%b0-%d0%b5%d0%b2/", "text": "Германският канцлер Ангела Меркел призова за създаване на истинска европейска армия. В реч в Европейския парламент в Страсбург тя припомни аналогичен призив на френския си колега Еманюел Макрон от миналата седмица. Думите на Макрон предизвикаха острата реакция на държавния глава на САЩ Доналд Тръмп , който в туит заяви, че Германия е била в основите на двете световни войни и преди американците да дойдат в Европа, парижани са учили немски език. В Страсбург Меркел днес разделението в Европа, довело до Първата световна война и подчерта, че общата европейска армия няма да бъде конкурент на НАТО, а ще допринесе за отбранителните способности на Алианса.      ", "date": "2018.11.13", "title": " Меркел призова за създаване на обща европейска армия"}
{"url": "https://trud.bg/%d0%b5%d1%86%d0%b1-%d0%bf%d1%80%d0%b0%d0%b2%d0%b8-%d0%bf%d1%80%d0%be%d0%b2%d0%b5%d1%80%d0%ba%d0%b8-%d0%b2-%d1%88%d0%b5%d1%81%d1%82-%d0%b1%d1%8a%d0%bb%d0%b3%d0%b0%d1%80%d1%81%d0%ba%d0%b8-%d0%b1%d0%b0/", "text": "Резултатите ще са готови до юли 2019 г. Европейската централна банка ще направи цялостна оценка на шест български банки. Това са УниКредит Булбанк, Банка ДСК, Обединена българска банка, Първа инвестиционна банка, Централна кооперативна банка и Инвестбанк. Оценката включва преглед на активите и стрес тест, съобщиха от БНБ. Това е поредната стъпка към влизана на страната ни в еврозоната. Още на 18 юли България заяви, че иска да се присъедини едновременно към чакалнята за еврото (валутния механизъм ERM 2) и Единния надзорен механизъм чрез тясно сътрудничество с ЕЦБ, което всъщност е механизмът за влизане в Банковия съюз на страните от ЕС, които все още не са в еврозоната. Цялостната оценка на определени от ЕЦБ банки е задължителна част от процеса на установяване на тясно сътрудничество между ЕЦБ и националния надзорен орган на държавата от ЕС, чиято парична единица е различна от еврото. Оценката ще започне през ноември 2018 г., а резултатите – в агрегиран вид и поотделно за всяка банка, се очаква да бъдат публикувани през юли 2019 г. БНБ ще оказва съдействие на ЕЦБ за цялостната оценка на българските банки. При положителни оценки 2-3 месеца по-късно ще може да влезем в “чакалнята за еврото”. Прегледът на качеството на активите и стрес тестът ще се основават на методологиите, които банковият надзор в ЕЦБ прилага в редовните си цялостни оценки на банките от еврозоната, които са оценени като значими или имат възможност да станат значими, гласи официалното съобщение на Европейската централна банка. Според процедурата за установяване на тясно сътрудничество, ЕЦБ ще направи оценка и на българското банковото законодателство, като ще се вземе предвид и неговото прилагане на практика. В това отношение Регламентът за Единния надзорен механизъм (ЕНМ) в ЕС изисква националното законодателство на държава членка, която желае да установи тясно сътрудничество с ЕЦБ, да гарантира, че националният компетентен орган ще бъде задължен да приеме всяка изискана от ЕЦБ мярка по отношение на кредитните институции. Успоредно с това банковият надзор в ЕЦБ вече работи в тясно сътрудничество с БНБ с оглед на потенциалната й бъдеща роля на национален компетентен орган, за да подпомогне безпрепятственото й интегриране в Единния надзорен механизъм. Надзорът над банките в България ще мине в ръцете на ЕЦБ, чието седалище е във Франкфурт. Кредитните институции ще предоставят възможност на експертите на ЕЦБ да извършва проверки на място в техните служебни помещения и в офисите на други компании, включени в надзора на консолидирана основа. Банките ще трябва да предоставят на ЕЦБ и всички поискани от нея документи, дори да са банкова тайна. След старта на тясното сътрудничество, БНБ ще трябва да спазва насоките и указанията на ЕЦБ. По отношение на значимите банки БНБ ще издава индивидуални административни актове само по искане на ЕЦБ. Това означава, че системно значимите банки ще минат изцяло под надзора на ЕЦБ.   Надзорът минава към Франкфурт Даваме достъп до всички документи Надзорът над банките в България ще мине в ръцете на ЕЦБ, чието седалище е във Франкфурт. Кредитните институции ще предоставят възможност на експертите на ЕЦБ да извършва проверки на място в техните служебни помещения и в офисите на други компании, включени в надзора на консолидирана основа. Банките ще трябва да предоставят на ЕЦБ и всички поискани от нея документи, дори да са банкова тайна. След старта на тясното сътрудничество, БНБ ще трябва да спазва насоките и указанията на ЕЦБ. По отношение на значимите банки БНБ ще издава индивидуални административни актове само по искане на ЕЦБ. Това означава, че системно значимите банки ще минат изцяло под надзора на ЕЦБ. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2018.11.13", "title": " ЕЦБ прави проверки в шест български банки\t\t\t"}
{"url": "https://trud.bg/%d0%bf%d1%80%d0%be%d0%ba%d1%83%d1%80%d0%b0%d1%82%d1%83%d1%80%d0%b0%d1%82%d0%b0-%d0%b7%d0%b0-%d0%b5%d0%b2%d1%80%d0%be%d0%b4%d0%be%d0%ba%d0%bb%d0%b0%d0%b4%d0%b0-%d0%bf%d0%be%d0%bb%d0%be%d0%b6%d0%b8/", "text": "Силно удовлетворяваща е положителната оценка за положените усилия и постигнатите от България устойчиви резултати. Това се казва в позиция на ръководството на Прокуратурата относно   за напредъка на България по Механизма за сътрудничество и проверка, който Европейската комисия публикува днес. „Коректно е отчетен приносът на Прокуратурата на Република България за значителния напредък и близкото до пълно изпълнение на показателите, определени от ЕК, три от които – приети за изцяло изпълнени. Констатирано е подобряване на ефективността на наказателния процес, като резултат от промените в НПК и в изпълнение на препоръките в Независимия експертен анализ на Прокуратурата“, поочват от държавното обвинение. Положително е оценена активността на главния прокурор за отчетност пред Народното събрание, като гаранция за прозрачност и независимост на Прокуратурата. Подчертан е същественият напредък и резултатите по показателя „Организираната престъпност“, както и водените редица мащабни разследвания за корупция срещу високопоставени длъжностни лица, гласи позицията. Липсата на нови препоръки и изразената увереност, че България може да приключи процеса по Механизма за сътрудничество и оценка идната година са показателни за необратимостта на напредъка, подчертават от прокуратурата.", "date": "2018.11.13", "title": " Прокуратурата за евродоклада: Положителната оценка е силно удовлетворяваща"}
{"url": "https://trud.bg/%d0%bd%d0%b0%d0%bf-%d0%bf%d1%80%d0%be%d0%b4%d0%b0%d0%b2%d0%b0-%d0%b1%d1%80%d0%be%d0%bd%d0%b5%d1%82%d1%80%d0%b0%d0%bd%d1%81%d0%bf%d0%be%d1%80%d1%82%d1%8c%d0%be%d1%80/", "text": "Националната агенция за приходите продава бронетранспортьор (БТР). Началната цена на военната машина е 11 970 лв., а за участие се допускат кандидати, които дадат депозит от 2394 лв. Дължината на БТР-а е 7,56 м., ширината му е 2,83 м., а височина до покрива на корпуса е 2,42 м. Масата на военната машина е 10,2 т. Въоръжението на БТР-а е демонтирано, а двигателите са разкомплектовани. Бронетранспортьорът се намира в гр. Нови Искър, а оглед може да се направи всеки работен ден от 19 до 28 ноември. НАП продава и апартаменти край морето. Например с начална цена 80 хил. лв. се предлага жилище в Несебър с дневна, кухненски бокс, баня с тоалетна и тераса. Имотът се предлага с PVC дограма, интериорни врати, подове с ламинат и стени боядисани с латекс. Намира се близо до банки, поща, автогара, магазин за хранителни стоки и заведения за бързо хранене. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com      ", "date": "2018.11.13", "title": " НАП продава бронетранспортьор"}
{"url": "https://trud.bg/%d0%b2%d0%b8%d0%b6%d1%82%d0%b5-%d0%be%d1%82-%d0%bf%d1%82%d0%b8%d1%87%d0%b8-%d0%bf%d0%be%d0%b3%d0%bb%d0%b5%d0%b4-%d0%b8%d0%b7%d0%b3%d1%80%d0%b0%d0%b6%d0%b4%d0%b0%d0%bd%d0%b5%d1%82%d0%be-%d0%bd%d0%b0-5/", "text": "Край бул. Цариградско шосе в София продължава изграждането на небостъргача „Скай Форт“, който ще бъде най-високата сграда в България, показва видео, заснето с дрона на SkyscraperCity. Новата кула Sky Fort, част от комплекса Sofia Capital City, има силно изразена монолитна вертикална структура, за разлика от съвкупността от отделни характерни елементи, създаващи образа на първата сграда от комплекса – Capital Fort. Сградата изниква от земята като единно тяло, развиващо се плавно по височина и завършващо с обтекаема аеродинамична форма. Заоблените ъглови зони се траснформират на върха на сградата в свързани помежду си арки. Голямата е „отворена“ успоредно на булеварда и по този начин представя отварянето на града към региона и света. Sky Fort има общо 49 надземни и 3 подземни нива, включващи: висок партерен етаж с входни пространства; 36 офисни етажа; 3 двойни технически етажа; заведение на върха на сградата на две нива; площадка за наблюдение и открита тераса за наблюдение. В средата на сградата е разположено масивно ядро, намаляващо във високите части на сградата. Периферията е максимално освободена от конструктивни елементи, за да се осигури максимална гъвкавост на офисните пространства.", "date": "2018.11.13", "title": " Вижте от птичи поглед изграждането на небостъргача Sky Fort (ВИДЕО)"}
{"url": "https://trud.bg/%d0%bf%d1%80%d0%b5%d0%b4%d1%81%d0%b5%d0%b4%d0%b0%d1%82%d0%b5%d0%bb%d1%8f%d1%82-%d0%bd%d0%b0-%d0%be%d0%b1%d1%81-%d0%bd%d0%b0-%d0%b2%d0%b0%d1%80%d0%bd%d0%b0-%d1%82%d1%83%d1%88%d0%b8%d1%80%d0%b0-%d0%bd/", "text": "Такситата на Варна спират да протестират засега. След митинга им с плакати и без коли във вторник те бяха приети от председателя на Общинския съвет Тодор Балабанов, който тушира напрежението. Следващата седмица ще заседава извънредно местната комисия по транспорт и ще разгледа искането им за повишаване на минималните тарифи, което трябва да е направено с обоснован анализ, посочи след срещата Балабанов. Ще бъдат поканени шефовете на таксиметровите централи, както и граждани. Протестите на таксиметровите шофьори, организирани от председателя на Независимия синдикат „Авто 94“ Димчо Иванов, започнаха след като комисията по транспорт отхвърли искането им минималните цени за км пробег да се увеличат най-малко с 0.22 лв. за дневна и нощна тарифа. Инциативен комитет и синдикатът мотивираха предложението си със задръстванията и мащабните ремонти в града, с голямото увеличение на горивата, на разходите по подръжката на автомобилите, както и с плащането на въведения общински данък за жълтите коли в размер на 800 лв. Налогът остава същия и през 2019 г., защото общинските съветници пропуснаха срока за промяната му до края на октомври, въпреки че таксиджиите настояваха за това от лятото насам. Те чакат и решение на проблема със стоянките, „изядени“ от въведената тази година синя зона. Ако исканията им не бъдат уважени, шофьорите заплашват да оставят Варна без таксита. Първоначално няма да приемат поръчки всеки ден до обед. След това ще спрат да работят напълно. Особено по Коледа и на Нова година. Според протестиращите във Варна ще останат не повече от 800 таксита, защото една част ще фалират, а други ще се откажат, заради липса на препитание зад волана. На месец не можем да вържем дори минимална заплата, каза лидерът на „Авто 94“ Димчо Иванов. Според него ниските тарифи обричат на фалит и общинското предприятие „Градски транспорт“, което с над 2 млн.натрупани загуби. Но, както е в цяла Европа, таксиметровият превоз не е социална услуга, за да се ползва на цената на билетчето, допълни той.  ", "date": "2018.11.13", "title": " Председателят на ОбС на Варна тушира напрежението\t\t\t"}
{"url": "https://trud.bg/%d0%b5%d0%b2%d1%80%d0%be%d0%ba%d0%be%d0%bc%d0%b8%d1%81%d0%b8%d1%8f%d1%82%d0%b0-%d0%be%d0%b1%d0%bc%d0%b8%d1%81%d0%bb%d1%8f-%d0%b4%d0%b0-%d1%80%d0%b0%d0%b7%d0%b4%d0%b5%d0%bb%d0%b8-%d0%b1%d1%8a%d0%bb/", "text": "Европейската комисия е готова да раздели България от Румъния по наблюдението, свързано с механизма за сътрудничество и проверка, съобщиха за БТА, позовавайки се на свои източници от Брюксел. За да направи това и ако нашата страна изпълни изцяло изискванията за прекратяването на механизма, комисията ще приеме догодина самостоятелно решение, без необходимост то да бъде потвърдено от Съвета на ЕС. „Все още остава работа за вършене“, коментира източникът. Той отбеляза, че се очаква допълнителен напредък у нас в реформата на съдебната власт за повишаване на професионализма, отчетността и ефективността; за извършване на професионални и надпартийни разследвания по обвинения в корупция на високо равнище; за още мерки за предотвратяване и борба с корупцията, особено по границите и в местното управление. Решението за закриването на механизма може да бъде взето дори непосредствено преди края на мандата на ЕК следващата есен, за да има време страната да изпълни изцяло изискванията, добавил източникът от ЕК.", "date": "2018.11.13", "title": " Еврокомисията обмисля да раздели България от Румъния по мониторинга"}
{"url": "https://trud.bg/%d0%b4%d0%b0%d0%bd%d0%b0%d0%b8%d0%bb-%d0%ba%d0%b8%d1%80%d0%b8%d0%bb%d0%be%d0%b2-%d1%81%d0%bb%d0%b5%d0%b4-%d0%b4%d0%be%d0%ba%d0%bb%d0%b0%d0%b4%d0%b0-%d0%bd%d0%b0-%d0%b5%d0%ba-%d1%81%d1%82%d0%b0%d1%82/", "text": " отчита положените усилия от страната ни и е много добър. Ако не последен, той е предпоследен преди да приключи механизмът за наблюдение от Брюксел. Това заяви Данаил Кирилов, председател на правната комисия в НС, депутат от ГЕРБ, по  . „Положихме много усилия по законодателната рамка, отчетени са всички законопроекти, включително и измененията в НПК, заслужено получаваме и положителна оценка за промените в АПК, които бяха оспорени в Конституционния съд. Би следвало да се преоцени статуса ни за Шенген, докладът е много сериозна положителна предпоставка“, каза той. По отношение на сроковете на съдебните дела, Кирилов е категоричен, че не трябва този въпрос да се адресира към изпълнителната власт, тъй като скоростта и качеството на съдебните процеси зависи от съдебната система. Данаил Кирилов коментира и предвижданото увеличение на годишния данък за стари автомобили, както и поскъпването на застраховка „Гражданска отговорност“. „Да, колите са стари, но и за тях трябва да се полага дължимата грижа. Не може една кола на 15-20 години която създава сериозни проблеми за екологията и за здравето на всички, да се таксува с 5-6 лв на година. По-важно е да не изваждаме този дебат извън контекста, това са мерки които всички европейски държави прилагат а ние ги бавихме“, коментира депутатът.", "date": "2018.11.13", "title": " Данаил Кирилов: След доклада на ЕК статусът ни за Шенген трябва да се преоцени"}
{"url": "https://trud.bg/%d0%b5%d0%ba-%d0%b1%d1%8a%d0%bb%d0%b3%d0%b0%d1%80%d0%b8%d1%8f-%d0%bd%d0%b0%d0%bf%d1%80%d0%b5%d0%b4%d0%b2%d0%b0-%d0%b2-%d0%b1%d0%be%d1%80%d0%b1%d0%b0%d1%82%d0%b0-%d1%81-%d0%ba%d0%be%d1%80%d1%83%d0%bf/", "text": "България отбелязва траен напредък в борбата с корупцията и организирана престъпност и в този контекст отпадат 3 от 6-те показателя, по които страната ни наравно с Румъния е обект на редовно наблюдение и проверка от страна на Еврокомисията за последните 11 г. Това обяви на пресконференция в Страсбург първият зам.-председател на ЕК Франс Тимерманс, който коментира заключенията от доклада, успоредно с публикуването му в Брюксел. По време на изложението си Тимерманс неколкократно подчерта, че ЕК си е заложила за цел Механизмът за наблюдение и проверка за България и Румъния да бъде свален от двете страни преди края на мандата на настоящия председател Жан-Клод Юнкер. Тимерманс обаче настоя, че това не е краен срок и че Европейската комисия няма да се поколебае да продължи този режим и след това. В този контекст той подчерта, че основен компонент в постигането на заложените в механизма цели е свободата на медиите и възможността да работят без натиск, за да бъде ангажирано обществото в борбата с корупцията и организираната престъпност на всяко едно ниво.   Усилията трябва да продължат През 12-те месеца след последния доклад от ноември 2017 г. България продължи да полага усилия за изпълнение на препоръките, отправени в доклада от януари 2017 г. Комисията счита, че няколко препоръки вече са изпълнени, а редица други са съвсем близо до етапа на изпълнение. Три от шестте показателя – за независимостта на съдебната власт, законодателната рамка и организираната престъпност, могат да се считат за временно прекратени. ЕК вярва, че България ще продължи усилията си за реформи и ще бъде в състояние да изпълни всички оставащи препоръки. България трябва да продължи да постига редовно конкретни резултати, за да консолидира отбелязания напредък, се казва в публикувания доклад на ЕК.   Кабинетът доволен от оценката 3 механизма са условно затворени Докладът на Европейската комисия (ЕК) отразява положително стремежа на всички институции, отговорни за провеждане на реформи в съдебната система, с цел българските граждани да имат обективно правосъдие. Това заяви вицепремиерът и министър на външните работи Екатерина Захариева по повод доклада по Механизма за сътрудничество и проверка. “ЕК посочва, че напредъкът, постигнат по всички показатели на механизма, е значителен. 3 от тях – “Зависимост на съдебната система, “Правна рамка и “Организирана престъпност, се считат за условно затворени. А по останалите три показатели е постигнат напредък, като препоръките са много близо до изпълнението”, посочи министърът на правосъдието Цецка Цачева.   Осем нови препоръки към Румъния В доклада си за Румъния ЕК подчертава, че за последните 12 месеца страната буквално е отбелязала регрес що се отнася до върховенството на закона. Брюксел задава осем нови допълнителни препоръки, на които Букурещ трябва да отговори. Сред тях са незабавното прекратяване на уволненията и назначенията на магистрати, съгласно новоприетото законодателство за устройство на съдебната система. “Съжалявам, че Румъния не само демонстрира застой в процеса на реформи, но и се връща към въпроси, считани за приключени, и прави крачки назад по теми, по които през последните 10 г. отбелязваше напредък. От основно значение е страната незабавно да възобнови действията си за борба с корупцията и да гарантира независимостта на съдебната власт”, заяви Франс Тимерманс.   ЕП загрижен от реформи в Румъния Резолюция зове за независима съдебна система Европарламентът одобри незаконодателна резолюция с призив за повече мерки за борба с корупцията в Румъния. Европейският парламент (ЕП) е “дълбоко загрижен” от реформата на румънските съдебни и наказателни закони, която застрашава разделението на властите и борбата срещу корупцията, се казва в приета от евродепутатите резолюция, съобщи пресслужбата на институцията. Текстът бе приет с 473 гласа “за”, срещу 151 гласа “против” и 40 гласа “въздържал се” и призовава румънските власти да приложат гаранции, за да се избегне всякаква намеса, която води до нарушаване на системата за проверки и баланси и да се противопоставят на всякакви мерки за декриминализиране на корупцията на високо ниво. Евродепутатите предупреждават, че новото румънско законодателство би могло да окаже въздействие върху независимостта на съдебната система, нейната ефикасност и качество, включително да има негативни последици за борбата срещу корупцията. В същото време ЕП приканва Еврокомисията да възобнови годишния си антикорупционен мониторинг във всички държави членки на ЕС и предлага система от стриктни показатели за измерване нивото на корупция във всяка страна и оценяване на техните антикорупционни политики. Утре ще бъде гласувана отделна резолюция, която ще повтори призивите за създаване на механизъм за оценка на основополагащите ценности на ЕС във всички държави членки веднъж годишно. В гневна реакция лидерът на управляващите в Румъния социалдемократи Ливиу Драгня отсече, че важните неща за страната са здравеопазване, образование, инфраструктура, земеделие и икономическо развитие, а не резолюции и мониторингови механизми. Думите му бяха и по повод призивите на ЕК към Букурещ да се откаже от спорните съдебни реформи. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.13", "title": " ЕК: България напредва в борбата с корупцията (обзор)\t\t\t"}
{"url": "https://trud.bg/%d0%ba%d0%b0%d0%bb%d0%be%d1%8f%d0%bd-%d0%bf%d0%b0%d1%80%d0%b3%d0%be%d0%b2-%d0%b2%d1%80%d0%b5%d0%bc%d0%b5-%d0%b5-%d0%b7%d0%b0-%d1%80%d0%b0%d0%b2%d0%bd%d0%be%d1%81%d0%bc%d0%b5%d1%82%d0%ba%d0%b0-%d0%ba/", "text": "„България е член на НАТО вече 13 години. Някой направи ли досега равносметка какво спечели и какво загуби държавата ни от това? Въпросът зададе председателят на БСП – София Калоян Паргов по време на дискусия на тема „Има ли нужда от нова концепция за националната сигурност на България?“, организирана от Дискусионен клуб „Политика 21“ и Градския съвет на БСП-София, съобщават от столичната структура на левицата. Участие във форума, който се проведе във Федерацията на научно-техническите съюзи, взеха депутатите доц. д-р Николай Цонков, заместник-председател на Комисията по отбрана към Народното събрание, както и членовете й ген. Кольо Милев и Петър Витанов, членът на Комисията по вътрешна сигурност и обществен ред Красимир Янков, както и редица доказани експерти в сферата на националната сигурност и отбраната. Калоян Паргов обяви, че с днешния форум Градският съвет на БСП – София подновява дискусията за необходимостта от доктрина за национална сигурност. „Редица фактори влияят на сигурността на държавата. Не е само отбраната, вътрешния ред, службите, опазването на границите. Образованието, здравеопазването, социалната политика също са изключително важни, коментира Калоян Паргов. – Колкото по-малко деца се раждат в България, толкова по-зле за сигурността. Колкото по-лоша е грижата за здравето на гражданите, толкова по-голяма е заплахата за националната ни сигурност. Колкото по-зле е ръководена и въоръжена армията, толкова по-слаба е тя. А, всъщност, знаем ли какви са функциите на днешната наша армия?! Някой направи ли равносметка за тези 13 години членство на България в НАТО? Какво ни даде НАТО и какво ние дадохме на НАТО?! Освен тези мисии по света, в които участваха български военнослужещи и дадоха свидни жертви. Нормално ли е да има 9000 служители в администрацията на българската армия и 15 000 военнослужещи?! Това съотношение правилно ли е? Не бива ли да бъде направена реформа, която да намали броя на служителите в администрацията на българската армия, да бъде увеличен броят на военнослужещите, да бъде инвестирано в екипировка, оборудване, обучение? Ето това е част от концепцията на БСП за промяна, това е нашата алтернативна политика в рамките на българската армия. Защото сигурността е ефимерно понятие, то е усещане. Днес хората в България не се чувстват сигурни и защитени. И точно тази тяхна несигурност ги принуждава да излязат на улицата и да протестират. Дори тези техни протести са част от сигурността на държавата. В конкретния случай – липсващата им сигурност“. Доц. д-р Николай Цонков беше категоричен, че е крайно наложително да бъде направен анализ и да бъдат формулирани основните национални интереси. „Законодателната база, която съществува в момента, не е прецизна, а освен това не се изпълнява в пълна степен, коментира той. – Всичко това води редица проблеми след себе си, а най-опасният от тях е липсата на достатъчно добра координация между отделните елементи за национална сигурност. Крайно наложително е да бъде направен задълбочен анализ на вътрешната и външната среда за сигурност и на тази база да бъдат очертани основните тенденции. Този анализ трябва да е основа за нова стратегия за национална сигурност на България. А следващата стъпка е да бъдат формулинари основните национални интереси на страната ни. Като сравнително малка държава, смятам, че трябва да се съсредоточим основно в региона“. Според ген. Кольо Милев, проблемите в българската армия до момента са решавани на парче, а това няма как да доведе до цялостно справяне с кардиналните въпроси в сектора. „Като бивш командир на 61-а Стрямска механизирана бригада смятам, че сухопътните войски се неглижират, категоричен беше ген. Милев. – Смятам, че по отношение на българската армия усилията трябва да бъдат насочени главно в две направления – личният състав и въоръжението и техниката. Наблюдаваме свиване на армията за сметка на полицията, където се наливат много средства. Колкото до националната политика по отношение на сигурността – все още нямаме ясно заявени цели и приоритети. България е в разкрачено положение между Запада и Изтока, което никак не е добре“.", "date": "2018.11.13", "title": " Калоян Паргов: Време е за равносметка какво спечели и какво загуби България от членството в НАТО\t\t\t"}
{"url": "https://trud.bg/%d0%b1%d0%be%d0%b3%d0%b4%d0%b0%d0%bd-%d0%bc%d0%b8%d0%bb%d1%87%d0%b5%d0%b2-%d0%b8%d0%bd%d1%81%d1%82%d0%b8%d1%82%d1%83%d1%82-%d0%bf%d0%be-%d0%bf%d1%8a%d1%82%d0%bd%d0%b0-%d0%b1%d0%b5%d0%b7%d0%be%d0%bf/", "text": "Депутат, работещ в адвокатска кантора, е взел големи суми пари, за да защитава интересите на застрахователи. Това заяви Богдан Милчев от Института по пътна безопасност по  .  Той обаче категорично отказа да разкрие името на народния представител, както и парламентарната група, от която е депутат. „Няма значение конкретното име или имена. Няма да го кажа, не бих искал да предизвикаме скандал, при положение че днес имаме толкова положителна новина“, посочи Милчев. Според него, положителната новина е отпадането на тавана за обезщетения за близки на загинали в катастрофи: „Разумът надделя, защото това е позицията на института. Не може да бъде лимитирана справедливостта за тези, които най-много са пострадали и са загубили близките си хора. Менда Стоянова (председател на Комисията по бюджет и финанси в НС – бел. ред.) се прояви като майка, като жена, която не защитава само интереса на застрахователите“. По думите на Милчев, основният ключ за разрешаването на проблема, е изготвянето на методиката, тъй като яко бъде прокарана без обществен дебат, е много възможно да се стигне до ограничение на плащанията. Методиката трябва да бъде справедлива и да следва добрите европейски практики, но и да е адаптирана към България, допълни експертът. Относно твърденията, че застраховка „Гражданска отговорност“ може да достигне 1000 лв, той коментира, че това е спекулация, използвана от застрахователите. „Искаха да поставят ултиматум, че ако не бъде прието тяхното предложение, ще стане 1000 лв“, обясни Милчев.", "date": "2018.11.13", "title": " Богдан Милчев, Институт по пътна безопасност: Депутат е взел пари, за да защитава интересите на застрахователи"}
{"url": "https://trud.bg/%d0%bf%d0%b5%d1%80%d0%bd%d0%b8%d1%87%d0%b0%d0%bd%d0%b8-%d0%b1%d0%bb%d0%be%d0%ba%d0%b8%d1%80%d0%b0%d1%85%d0%b0-%d0%bc%d0%b0%d0%b3%d0%b8%d1%81%d1%82%d1%80%d0%b0%d0%bb%d0%b0-%d0%bb%d1%8e%d0%bb%d0%b8/", "text": "За втори пореден ден перничани блокираха за движение пътен възел „Даскалово” в знак на протест срещу високите цени на горивата у нас, предаде   . Точно в 18.30 часа десетки автомобили, подредени в автошествие, пристигнаха на пътния възел, свързващ магистралите „Струма“ и „Люлин” с входа на Перник през квартал „Църква“ и входа на София през Драгичево и Владая. Блокадата доведе до опашки от изчакващи автомобили и тежкотоварни камиони. Освен за цената на бензина, хората изразяват недоволството си и от увеличението с до 30% на данъка за старите коли, както и от повишаването на цената на задължителната за автомобилите застраховка „Гражданска отговорност“. Протестът е организиран в социалните мрежи, протича мирно и със засилено присъствие на жандармерия и полиция.", "date": "2018.11.13", "title": " Перничани блокираха магистрала „Люлин“"}
{"url": "https://trud.bg/%d0%ba%d1%84%d0%bd-80-%d0%be%d1%82-%d1%81%d0%be%d0%b1%d1%81%d1%82%d0%b2%d0%b5%d0%bd%d0%b8%d1%86%d0%b8%d1%82%d0%b5-%d0%bd%d0%b0-%d0%b0%d0%b2%d1%82%d0%be%d0%bc%d0%be%d0%b1%d0%b8%d0%bb%d0%b8-%d1%89/", "text": "Комисията за финансов надзор (КФН) е започнала консултации по общественото обсъждане на наредбата за въвеждане на системата „бонус-малус“ при застраховките „Гражданска отговорност. Като елемент от общественото обсъждане на наредбата се провеждат интензивни срещи с браншови асоциации и неправителствени организации. Целта на тези срещи е в режим на диалог да се чуят конструктивни мнения, които да бъдат отразени в окончателния вариант на системата „бонус-малус“, съобщиха от КФН. Опазването живота на българските граждани и намаляване броя на пътно-транспортните произшествия е основната цел пред системата „бонус-малус“. Предварителните разчети сочат, че 80% от собствениците на автомобили ще плащат по-евтина Гражданска отговорност, тъй като ще попаднат в бонус-класовете. Под 1% от шофьорите ще бъдат в най-високите класове по „малус“, които предвиждат оскъпяване с 400%. Същевременно е важно да се посочи, че попадането в този клас най-често е следствие на виновно причинена смърт на пътя, обясняват от регулатора. Комисията за финансов надзор заедно с Министерство на вътрешните работи и Министерство на транспорта, информационните технологии и съобщенията, които също ще трябва да одобрят наредбата, организира на 3 декември 2018 година /понеделник/ кръгла маса, на която ще бъдат поканени всички заинтересовани страни, включително и медиите. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com      ", "date": "2018.11.13", "title": " КФН: 80% от собствениците на автомобили ще плащат по-евтина „Гражданска“\t\t\t"}
{"url": "https://trud.bg/%d0%bc%d0%b0%d1%80%d0%ba%d1%81-%d0%b8-%d0%ba%d1%80%d0%b8%d1%82%d0%b8%d0%ba%d0%b0%d1%82%d0%b0-%d0%ba%d1%8a%d0%bc-%d0%ba%d0%b0%d0%bf%d0%b8%d1%82%d0%b0%d0%bb%d0%b8%d0%b7%d0%bc%d0%b0/", "text": "Въпреки очевидните си провали през ХХ век, марксизмът продължава да бъде една от най-разпространените политически и икономически идеологии на нашето съвремие. Западните демокрации са възприели множество от принципите и политиките, препоръчани от Маркс и неговите последователи, а много постколониални развиващи се страни са построили обществата си на основата на социалистическите доктрини. Това статукво предполага, че критиките, които Карл Маркс отправя към капитализма, са поне донякъде правдоподобни и че съществува реалистична алтернатива на частната собственост и свободния пазар. В крайна сметка, ако толкова много хора в света се стремят да приложат тези идеи на практика, бихме могли да заключим, че те имат поне някаква стойност, нали? Това е далеч от истината. Причините за продължаващото широко разпространение на социализма са дълбоки и сложни и не бих искал да навлизам в тях в тази статия, но бихме могли да заключим със сигурност, че те не са икономически. Държавите, които са приложили икономическите теории на Маркс, са сред най-бедните и недоразвити страни в света и страдат от хронични кризи. Най-новото попълнение в дългия списък с провалени марксистки експерименти е Венецуела. Южноамериканската страна има най-големите петролни залежи в света, a страда от масова бедност. Причините защо критиката на Маркс към капитализма e неубедителна, са многобройни. Ще разгледам две от най-фундаменталните грешки на марксистката философия – концепцията за „експлоатация“ и теорията за произхода и естеството на частната собственост. Нека разгледаме твърдението на Маркс, че капитализмът е система, базирана на експлоатация. В своята книга „Нови идеи от мъртви икономисти“ бившият директор на икономическата политика на кабинета Буш-младши Тод Бухолз обобщава с точност марксистката гледна точка за отношенията между собственици и работници: „Във феодалните времена лордовете са имали претенции върху произведеното от селячеството. При капитализма собствениците на фабрики и земя имат права над произведеното от техните работници. Оцеляването на господстващата класа зависи от работата на подчинената класа. В добра преговорна позиция ли са работниците? Не.“ Сравнението между феодални лордове и собственици на земя и фабрики е дълбоко погрешно. Феодалните лордове са притежавали монопол върху труда на селяните си. Този монопол е бил налаган със силата на закона, тоест чрез физическа сила. В конкурентната капиталистическа система, собствениците и работниците преговарят условията на своя доброволен договор. Работниците имат широк избор от работодатели, желаещи да закупят труда им, както и опцията да работят сами за себе си (като започнат собствен бизнес, например). Те биха могли да изберат и да не работят изобщо. Тази фундаментална свобода на договаряне и сдружаване между индивидите в капиталистическа икономика, в която правото на частна собственост се прилага последователно, означава, че такава система не би могла да бъде наречена „експлоататорска“, тъй като липсва принуда. Свободният пазарен капитализъм е система, съставена от предприятия в които работници, мениджъри и собственици са в хармонични отношения. Земята, оборудването и капиталът, които собствениците предоставят, са много ценни за работниците и те заплащат за тези неща с излишъка от вложения труд. Използването на този излишък не е кражба, както твърдят марксистите. Той е разменна монета в ежедневната вътрешна търговия на предприятието, тъй като работниците не биха могли да произвеждат и съответно да спечелят пари без мениджърите и собствениците. Всъщност марксистката социалистическа система е репресивна, тъй като налага един единствен икономически модел, най-често чрез държавно насилие. При капитализма всеки, който пожелае би могъл да живее според марксистките принципи. Очевидно е, че когато хората са свободни, те не избират да организират живота си по този начин, тъй като не вярват че това е в техен интерес. Маркс и последователите му бъркат по отношение на друг фундаментален аспект на капитализма – правото на частна собственост. Марксистите твърдят, че тези права са просто социални конструкции, които легитимират съществуващия репресивен ред. Те вярват, че неравенствата са плод на този репресивен ред, и че естественото състояние на общността е материално равенство между всички нейни членове. Това схващане за произхода на частната собственост и правата е повърхностно. Източникът на частната собственост е природата (или Бог, за тези които имат различни метафизични схващания). Ако концептуализираме собствеността като “легитимен контрол”, от това следва че първичната форма на частна собственост са собствените ни тела. Поради този факт частната собственост предхожда всички форми на социална организация, независимо дали те са доброволни (семейство, общност) или не (държава). Но възможно ли е частната собственост да е естествена, но правата върху нея да са изцяло плод на социална конвенция?   Тялото и частната собственост Естественото продължение на правото на частна собственост върху тялото е правото на частна собственост върху произведеното чрез него. Логиката сочи, че всеки продукт би следвало да е притежание на този, който е рискувал и е инвестирал време и труд в производството му. Свободната търговия между хората също е логично следствие от частната им собственост. Веднъж получил легитимен контрол над това, което е произвел, човек би могъл да го запази за за себе си или да го подари или размени за нещо друго.   Със съкращения Авторът е част от ЕКИП (Експертен клуб за икономика и политика) и на Българското либертарианско общество.                     ", "date": "2018.11.13", "title": " Маркс и критиката към капитализма\t\t\t"}
{"url": "https://trud.bg/%d0%b2%d0%b5%d0%bb%d0%b8%d0%ba%d0%b8%d1%8f%d1%82-%d0%ba%d0%be%d0%bc%d0%b0%d0%bd%d0%b4%d0%b5%d1%80-%d0%bd%d0%b0-osmth-%d0%b4%d0%b6%d0%be%d1%80%d0%b4%d0%b6-%d0%bc%d0%b0%d0%ba%d0%bb%d0%b5%d0%b9%d0%bd/", "text": "Този уикенд Великият приорат на рицарите – тамплиери от Йерусалим (OSMTH)– България проведе своя 27-ми Конвент в София. А събитието бе уважено от над 30 гости от 3 континента сред които и Великият Командер на OSMTH Джордж Маклейн. Разговаряхме с него за предизвикателствата, целите, митовете и мисията на тамплиерите по света днес, за работата му с Великия приор на България Румен Ралчев. Екипът ни благодари за любезното съдействие за превода на Гроздалина Георгиева. – Кои са основните цели на тамплиерството в 21 век? Как се вписвате вие, тамплиерите, в надигащата се дигитална ера, господин Маклейн? – Целите на тамплиерството в 21 век ли? Те могат да се обобщят така: тамплиерството да събере християни, мъже и жени, на добра воля, за да помогнат на други християни по света, които са в беда или са подтиснати, преследвани. Тези хора, които страдат днес, трябва да знаят, че ние сме тук и работим по наши програми, за да им помогнем. Всеки от Великите приорати развива различни кампании с цел да са в помощ на хората, които живеят в бедност. С дейността си тамплиерите днес помагат на жени и деца в неравностойно положение. А що се отнася до дигитализацията – съвременните технологии направиха така, че ние да можем да комуникираме много по-лесно. Всъщност, технологиите позволиха на хората да получат повече информация за нас и днес Орденът привлича нови рицари и дами. Интернет ни помогна да покажем нашето публично лице пред света. За нас е много важно да бъдем разглеждани не като тайна организация, а обществото да възприема Ордена на тамплиерите като организация, която основно работи за това светът да става по-добро място за живеене. – Кои са най-честите митове, които през годините сте чували за тамплиерите? Питам Ви, защото ми направи впечатление, че във Вашия сайт имате бележка „ние не сме тайна организация, нито защитаваме кръвната линия на Христос, независимо какво сте чели в „Шифърът на Леонардо“? – Първо, това е фантастична книга и фантастичен филм и е само това – нищо друго (смее се, б.а.). Тази история обаче подтикна много хора да се заинтересуват от тамплиерството по всички причини, които споменахте във въпроса си. Всъщност заради учението на Христос, заради тайните съкровища на тамплиерите…, но това са само красиви истории. Истинското съкровище на тамплиерите са хората ни, членовете на Ордена и добрите дела, които те вършат. – В Първото съборно послание на апостол Петър например, четем: „Мир всички ви, които сте в Иисуса Христа. Не слагате ли вие, тамплиерите, обаче прекалена разделителна линия между религиите? И не давате ли преимущество на християните, за сметка на вярващите от други религии? – Не. Един от нашите основополагащи принципи е да защитаваме хората в беда, където и да са и които и да са. И да, нашият фокус в момента е върху християните по Светите земи, но към момента те са най-подтиснати. Но всички сме синове и дъщери на Авраам. – Като човек и тамплиер, който от години следва линията на икуменизма, къде и кога виждате обединението на християнските църкви? – Смятам, че това ще се случи, когато престанем да се разделяме. Но вие знаете, че християнството още от самото си начало непрекъснато се разделя и разделя. Но мисля, че има повече неща, които ни обединяват. Не знам кога ще се случи обединението, но от друга страна самият факт, че ние можем да работим заедно, показва, че нещата, които ни свързват са по-важни от нещата, които ни разделят. В нашата организация ние виждаме хора от най-различни християнски деноминации, които са способни да работят заедно. И моята работа в Ордена е точно такава – да покажа, че хора от различни религиозни течения в християнството могат да работят заедно, събират се заедно и показват, че могат да са единни. – Защо тамплиерите сте били обект на гонения от страна на църковните водачи? – Мисля, че исторически всичко се е основавало на алчността и съответно на богатството, което тамплиерите са имали преди много векове. Във времето тамплиерите са били алтернатива на църквата, но никога не са били църква. Ние просто обединяваме хора, които искат да направят света по-добро място за живеене. И ние работим днес рамо до рамо с всички църкви. – Тамплиерите сте с командерия в НАТО. Каква е връзката ви с най-мощната военна организация? – Нека се върнем малко назад – всички наши групи са формирани на национален принцип, но нямаме членове във всяка държава. А Великият приорат – НАТО ни позволява да обединяваме хора, които са от държави, които не са членове на Ордена. Във Великият приорат – НАТО имаме представители от различни страни, а ги обединява военното им минало. От наша гледна точка, националните организации събират хора от съответните държави с техните умения и знания, а Командерията на НАТО събира хора, които имат военно потекло. Трябва да спомена също, че нашите национални единици се наричат Велики приорати, които са абсолютно автономни. Моята работа като Велик командер е да ги събера заедно, да ги обединя. Но не мога да се намесвам и да казвам на даден Велик приорат как да работи, или на Велик приор какво да прави. – Какви са впечатленията ви от вашите братя и сестри от Великия приорат на България? Какестана така, че вашата първа официална визита от избирането Ви на поста Велик командор е точно в страна от Балканите, по-точно в България? – Това е моята втора визита в България. За пръв път се срещнах с моите братя и сестри от България в Бристол през 2014 година. Винаги съм бил впечатлен от техните умения, знания и тяхната организационна способност. Особено ме радва тяхната инициативност с образователните кампании за децата и младите хора. Това е вдъхновяващо, защото по този начин те помагат да се подготвят поколенията за бъдещето, младите хора да разберат каква е отговорността им един към друг. Влагайки знания в младите хора, страната става по-добро място за живеене. – Орденът ви е афилииран член на ООН. Кои са най-големите предизвикателства пред човечеството в 21 век? – ООН като организация има задачи за устойчиво развитие. И в нашия Орден ние сме избрали някои от темите, като сме ги поставили като наши цели. Работата ни в ООН е отговорност на позицията, която аз заемам. Моята задача е да избера и да изпратя нашите най-добри хора в Женева, Виена и Ню Йорк. Нашата роля я виждам не като хора, правещи политики, а като смазочното масло, което е необходимо на машината да работи по-добре. – Има ли дефицит на лидерство в Европа и по света? – О, това е огромен въпрос. Не бих казал дефицит, но мисля, че нашите лидери трябва да са по-ангажирани с нациите си, за да няма толкова голяма разделителна линия между управляващите и управляваните. Много сме щастливи, че живеем в демокрации. Но по целия свят наблюдаваме една неангажираност на младите хора. Смятам, че една от целите на организации като нашата, трябва да бъде точно образоването на младите хора относно техните социални и обществени отговорности. – Благотворителността ли е основната дейност на тамплиерството днес? – Да, тя е в самия център на тамплиерството. Но благотворителността има много различни форми. Да, това от една страна са пари. Но всъщност е много по-важно отделянето на време за работа заедно в различните каузи. И това всъщност е безценно – трудът на хората. – Достатъчно ли е само състрадание? – Състраданието е много пасивно чувство. И ако то не е съчетано с желание да се участва активно, за да се подобри състоянието на хората, то е безсмислено по себеси само като състрадание. – Нали съвременните тамплиери воювате само с думи – т.е. използвате Словото вместо меча? Колко е силно Словото? – Да погледнем в историята – преди 1000 години бяхме силни със силата на ръката си. Но сега сме еволюирали и употребяваме думи и фрази за убеждаване. На хората им е отнело много, много време, за да установят, че насилието не върши работа. Международното сътрудничество може да дава добри резултати, ако използва правилно думите. – Как да си обясним конфликтите и кризите в различни точки на света? – Много е сложна ситуацията в света и мисля, че конфликти винаги ще съществуват. Те биха изчезнали тогава, когато всички хора седнат на една маса и се разберат. Вярвам, че ние сме много повече еднакви, отколкото различни. – Кое според Вас причини Брекзит? – Първо трябва да кажем, че резултатът за Брекзит бе изненада. Той ни изолира от нашите братя и сестри от Европа. Не ни прави да изглеждаме много приятелски настроени в очите на хората. Що се отнася до младите хора – бих казал, че Брекзит ще разруши бъдещето им. Те губят възможността да работят, да учат, да пътуват, да търсят любовта си в Европа. Надявам се да има обратен ход. За мен е важно да се чувствам европеец. Бих искал да мога да пътувам свободно и да срещам нови хора, да усещам и преживявам различните култури, а Брекзит ни изолира. – Къде сбъркаха европейските ръководители, за да сме свидетели на толкова силен евроскептицизъм? – Не бих могъл да говоря за цяла Европа, но що се отнася до Великобритания, нашите лидери недостатъчно добре обясниха как това, че сме част от Европейския съюз, е по-добро за народите. Дори да се дадат примери с подобряването на работните условия, развитието на инфраструктурните проекти… Не беше обяснено това през годините. Това беше грешката. – Как да се намери баланса между родолюбието, което и вие, тамплиерите, искате да предадете на младите хора, и национализма? – Мисля, че има добър и лош национализъм. Добър национализъм е когато се гордееш със постигнатото от твоята страна, твоя народ – уникалността на всяка една нация. А лошият национализъм е да смяташ, че това, което те прави уникален, те прави по-добър или „над останалите“. Добрият национализъм те насърчава да се обединяваш с другите народи, да работиш с тях за по-добър живот на всички. И тогава със своята уникалност, подпомагаш развитието на цялото. И това ние всяка година го наблюдаваме по време на нашите международни срещи – братята и сестрите от различните краища на света носят своята гледна точка, представят я за решаването на общ проблем. Това е положителната перспектива. Надявам се да започнем да я виждаме и в Обединена Европа. – С коя молитва бихте искали да ви запомнят братята и сестрите ви един ден по света или във Вашата командерия? Или с кое послание? – За всеки тамплиер това е „Non nobis, Domine, non nobis, sed Nomini Tuo da gloriam“ или Псалм 115 „Не нам, Господи, не нам, а на Твоето име дай слава“. Това ни обединява, този псалм ни кара веднага да си припомним, че ние сме на дъното и всичко останало е над нас. Животът ни не е наша лична слава, а само отражение на славата Господна. Сред най-любимите ми псалми е 121 – „Ще вдигна очи към планините, Откъде ще дойде помощ за мене? Помощта ми е от Йехова. Творецът на небето и земята…“. Наблюдавайки изгрева на слънцето, осъзнавам, че денят идва и ни прави готови за работа. Вдъхновява ме – и искам да бъде така всеки ден през целия ми живот. Нашият гост  Джордж Маклейн е роден на 6 март 1963 година в Шотландия, Киликранке. По професия е финансов инженер. Семеен. Бил е Велик приор на Великия приорат на Англия и Шотландия, а от април месец тази година е избран за Велик командер на Ордена на тамплиерите от Йерусалим (OSMTH).", "date": "2018.11.13", "title": " Великият Командер на OSMTH Джордж Маклейн пред „Труд“: Истинското съкровище на тамплиерите са членовете на Ордена\t\t\t"}
{"url": "https://trud.bg/%d0%bf%d0%be%d1%83%d0%ba%d0%b8%d1%82%d0%b5-%d0%be%d1%82-%d0%bf%d1%8a%d1%80%d0%b2%d0%b0%d1%82%d0%b0-%d1%81%d0%b2%d0%b5%d1%82%d0%be%d0%b2%d0%bd%d0%b0-%d0%b2%d0%be%d0%b9%d0%bd%d0%b0/", "text": "Принципът „Всичко или нищо“ води най-често до катастрофа  Век по-късно след края на Първата световна война, знаейки крайните резултати, човек лесно може да посочи грешките, допуснати от елита на воюващите държави. Изкушаващо е днес да си казваме, че Австро-Унгария не е трябвало да напада Сърбия, защото всичките u искания без едно са били изпълнени от сръбското правителство. Лесно е да си помислим, че Германия е можела да избегне участието на Британската империя във войната, ако не беше нападнала неутрална Белгия. Изкушаващо е да твърдим, че България е трябвало да запази пълен неутралитет или да се включи на страната на Антантата, за да избегне жестоките и несправедливи условия на Ньойския диктат. Фактите обаче не могат да бъдат променени и целта на този материал не е да обрисува една алтернативна реалност на 20-ти век, а да предложи няколко поуки, които са валидни и в настоящето. Само половин година преди последователната капитулация на България, Турция, Австро-Унгария и Германия, Централните сили печелят войната на Източния фронт, изкарвайки Русия и Румъния от войната. Чрез мирните договори от Букурещ и Брест-Литовск Централните сили слагат ръката си върху огромно количество земи, хора и ресурси. Също така десетки немски дивизии са свободни за пренасочване към Западния фронт. Тяхното пристигане осигурява числен превес на германците. Моментът е изгоден не само за атака, но и за мирен договор. Мирът обаче е пропилян от генералите Лудендорф и Хинденбург. Представителите на Съглашението много точно описват немските условия като „Вариант 1: Ние печелим. Вариант 2: Вие губите“. Принципът „Всичко или нищо“ в крайна сметка води до катастрофа за Централните сили, включително и за България. Болезненият урок, който важи и днес е, че в политиката трябва да се прави всичко възможно да се стигне до компромисно решение и да се правят отстъпки преди да е станало прекалено късно. Сред населението на воюващите държави няма семейство, което да не е засегнато от войната. Последиците за ветераните са трагични. Нито една държава не е подготвена за толкова дълъг конфликт. Всички замесени политици и военни вярват, че войната ще е свършила до Коледа – вярват го през 1914-та, през 1915-та, през 1916-та, а колкото повече времето тече, толкова повече икономиката се разпада. Стандартът на живот спада дори в неутрални страни като Холандия, Дания и Швеция. Сто години след края на Първата и 73 след края на Втората световна война населението в Европа се радва на невиждано досега благоденствие. Докато различните съвременни политически идеолози се надпреварват да обясняват, че най-висшата ценност трябва да е социалната справедливост, свободата, нацията, етническата толерантност, мултикултурализмът или каквото друго ви хрумва, истината е, че най-хубавото нещо за всеки обикновен гражданин е мирът. Мирът е основната предпоставка някога враждуващите и рухнали икономически държави да се развиват икономически. На Балканите имаме достатъчно актуални примери – макар и фалирала през 1990 г. и 1997 г., България е в много по-добра икономическа кондиция от миналата през няколко югославски войни Сърбия. А държави, които се разминаха с фалит и с дълги войни като Словения, се развиват дори по-добре. Накратко, Първата световна война ни учи, че не трябва да допускаме да има нови войни. А Версайската система от договори ни научи, че несправедливите условия създават реваншизъм и ни карат да повтаряме грешките си. И четирите рухнали империи са много далеч от съвременните ни представи за нормална правова държава. Да оставим настрана военните престъпления и извършването на геноцид над цивилно население. Преди век континенталните империи не са имали уважение към собствените си граждани. Имперска Германия под ръководството на Вилхелм II продължава започналата още през 19-ти век агресивна политика на германизация на полското население в Източната си част и на френското в Западната. За Русия няма какво да говорим. Александър II, известен у нас като Цар Освободител, смазва безмилостно жестоко Полското въстание от 1863 г., а неговите наследници спират всякакви опити за сериозни реформи в Русия. Не по-малко нежелаещ да извършва реформи е и австро-унгарският император Франц Йосиф I. Изравняването на правата на австрийци и унгарци, на който той се съгласява, по никакъв начин не променя положението на другите народи в мултиетническата империя като чехи, словаци, словенци и хървати. В Източната част на империята пък унгарците провеждат политика на насилствена маджаризация на славяните, които всъщност не са малцинство, а мнозинство в нея. Когато наследникът на Франц Йосиф I, Карл I най-накрая решава да прави реформи и да даде широка автономия на отделните народи, вече е прекалено късно и Империята се разпада. Поуката е, че политиците не бива да бъдат късогледи, а трябва решително и бързо да правят тези реформи, които отговарят на нуждите на мнозинството граждани под тяхно управление. Разпадът на Хабсбургската империя може и да е резултат главно на неравностойното положение на славянските народи в нея, но поне формирането u е било поне отчасти по мирен път. Девизът на династията е „Докато другите воюват, ти, щастлива Австрия се жениш“, защото териториалните разширения стават по-често чрез династични бракове отколкото чрез войни. Разрастването на Германската, Руската и Османската империя пък става главно чрез силата на оръжието. Неестествените етнически граници между тях довеждат до парадоксални битки между поляци и поляци на Източния фронт и между арменци и арменци на Кавказкия фронт. Съответно и властите затъват в подозрения дали собствените им граждани няма да се обърнат срещу тях и се стига до престъпления срещу човечеството като Арменския геноцид. С края на войната пък се ражда друга мултиетническа държава – Югославия (първоначално Кралство на сърбите, хърватите и словенците). Тя просъществува повече от 7 десетилетия преди да се разпадне с няколко войни. И причината за разпада u е, че подобно на рухналите по времето на Първата световна империи, тя не беше държава на равноправни начала. Вместо равенство и братство народите в нея получиха сръбски ботуш върху вратовете си. На практика Югославия бе не държава на Славянското братство, а една Велика Сърбия. Четирите извода, които бяха направени при анализа на събитията отпреди век, всъщност имат конкретно изражение и значение в настоящето. А то е, че Европейският съюз трябва да бъде опазен. Всяка една държава се присъедини към него доброволно и причината е ясна – към момента на присъединяването u в ЕС е било по-добре отколкото извън него. Дори разделеното британско общество, устремено към Брекзит, осъзнава този факт и се бори да опази тези две привилегии. Но трябва да бъдем и реалисти – в сегашния си вид ЕС има много недъзи. Самозабравянето сред чиновническия апарат и евродепутатите в Брюксел отдавна е взело застрашителни размери. Критикуваме ЕС често и го критикуваме с право, но не защото искаме той да се разпадне, а защото е настанало време за реформи. И ако европейските политици не се вслушат в гражданите, ще пропилеят едно от най-големите следвоенни постижения на предшествениците си. Всички държави трябва да направят компромиси в опазването на съюза, но със сигурност не може да оставят само една от тях, било то най-голямата откъм население и най-силната като икономика, да диктува ключовите политики без да се съобразява с нуждите на останалите. Европа трябва да продължи да избягва военните конфликти, да уважава автономията на Отечествата, които я съставят, да запази ценностите, които на първо място я обединиха след Втората световна война, и да се стреми към братство и равноправие между народите. * Авторът е завършил с отличие бизнес администрация в Хумболтовия университет в Берлин. Автор в „Труд“ и „Консерваторъ“  ", "date": "2018.11.13", "title": " Поуките от Първата световна война\t\t\t"}
{"url": "https://trud.bg/%d0%b8%d0%b7%d0%bb%d0%be%d0%b6%d0%b1%d0%b5%d0%bd%d0%be-%d0%bf%d1%80%d0%be%d1%81%d1%82%d1%80%d0%b0%d0%bd%d1%81%d1%82%d0%b2%d0%be-%d0%b2-%d0%b5%d0%b2%d1%80%d0%be%d0%bf%d0%b5%d0%b9%d1%81%d0%ba%d0%b8/", "text": "За пръв път в историята на Европейските институции, изложбено пространство в Европейския парламент ще носи името на българин – политикът, дипломат и финансист Атанас Буров. Решението е взето от ръководството на ЕП, а предложението е внесено от евродепутата Андрей Ковачев. Инициативата изложбено пространство в основната сграда на парламента да носи  името „Атанас Буров“ бе подета от делегацията на ГЕРБ в ЕП по предложение на евродепутата Андрей Новаков и бе одобрена без възражения от Председателството на парламента. В писмо до председателя на ЕП, Манфред Вебер изтъкна значимостта на демократа Буров за развитието на България като част от Европейската цивилизация. Процедурата по преименуването продължи около половин година, като финалното решение е новото име да бъде дадено на изложбено пространство в сградата на ЕП в Брюксел. „Това е признание за ролята и мястото на България и българския народ в Европа. Нашата страна от повече от десетилетие е горда и отговорна членка на европейското демократично семейство, от което комунистическата диктатура ни откъсна в продължение на 45 години. Като ротационен председател на ЕС през първата половина на тази година България демонстрира политическо лидерство в момент на дълбока несигурност в бъдещето на европейския проект. Радвам се, че заедно с моите колеги от ГЕРБ успяхме да съберем широка политическа подкрепа в Европейския парламент за това предложение и част от демократичното сърце на Европа ще носи името на един голям български и европейски демократ и държавник“, заяви Андрей Ковачев. „Трябваше да минат повече от 70 години един от най-бележитите и успешни български политици да получи признание и то на европейско ниво. Горд съм, че именно Атанас Буров ще бъде първият българин, на който ще бъде кръстено пространство в Европейския парламент, защото е сред онези смели държавници, които са запазили България в изключително труден период на две световни войни и държавни преврати. Макар приживе да остава непризнат, неоценен и съсипан от комунистическата власт, днес името му гордо ще показва приноса на България за изграждането на Европа“, заяви Андрей Новаков. Официалното откриване на изложбеното пространство е предвидено за началото на 2019 година. Атанас Буров е министър на търговията, промишлеността и труда през 1913 и през 1919 – 1920, както и на външните работи и изповеданията през 1926 – 1931.  Считан е за една от най-влиятелните фигури в българския политически живот през първата половина на 20 век, а заради политическите си речи и въвеждането на модерни за времето си европейски практики на българска почва е наричан „идеолог на българската буржоазия“. Един от най-значимите му успехи е, че успява да извади България от международната изолация след Първата световна война и националната катастрофа, която страната преживява. Благодарение на Буров България е сред малкото държави, които дори получават намаление на военните си репарации. След съветската окупация на България на 9 септември 1944 година Буров е осъден от т.нар. Народен съд и заради това, че се противопоставя на терора на БКП, бива интерниран в Дряново, а впоследствие е изпратен в концентрационния лагер край Дулово. През 1954 година на 79-годишна възраст Атанас Буров издъхва в Пазарджишкия затвор.", "date": "2018.11.13", "title": " Изложбено пространство в Европейския парламент ще носи името на българския държавник Атанас Буров"}
{"url": "https://trud.bg/%d0%b4%d0%b5%d0%bf%d1%83%d1%82%d0%b0%d1%82%d1%8a%d1%82-%d0%be%d1%82-%d0%b3%d0%b5%d1%80%d0%b1-%d1%81%d1%82%d0%b0%d0%bd%d0%b8%d1%81%d0%bb%d0%b0%d0%b2%d0%b0-%d1%81%d1%82%d0%be%d1%8f%d0%bd%d0%be%d0%b2-8/", "text": "1239 екипа у нас са ангажирани със съвместната работа по обхващане и включване в образователната система на деца и ученици в задължителна предучилищна и училищна възраст. На територията на страната това са общо 10 030 учители, директори, социални работници, полицаи, общински служители и медиатори, информира народният представител от ГЕРБ Станислава Стоянова, която е член на парламентарната Комисия по образование и наука. Извършени са общо 24 356 посещения на адрес. Върнати обратно в клас са 9 100 ученици, основно на възраст между 9 и 15 години. От повторно отпадналите миналата година 2 100 деца, за 426 е направен пореден опит да бъдат интегрирани в училище. Станислава Стоянова открои като интересен факта, че родителите на близо 8 000 деца и ученици доброволното са ги записали да посещават училище или детска градина за първи път. Най-голям е броят им във възрастовата група 6 – 7 години, като това са деца от уязвими групи, които до момента са отказвали да учат. Останалите почти 2 000 ученици, които са записани за първи път на училище са родени между 1999 и 2011 г. Седем души в страната, на възраст почти 19 години са поискали да учат за първи път. На семейства, които не осигуряват присъствието на децата си в училище, са били издадени общо 234 акта за административно нарушение. Във Велико Търново е съставен един такъв акт, а най-много за страната са в Стара Загора – 104 и в Сливен – 103. Заради натрупани повече от пет отсъствия за периода септември 2017 г. – януари 2018 г. са спрени 55 135 месечни помощи за деца в размер на 2 214 113 лв, информира депутатът Станислава Стоянова. Тези пари са предоставени на бюджетите на училищата за допълнителни занимания. Предстои да бъдат възстановени към училища и детски градини също и 2 037 560 лв., които съставляват още 48 912 помощи за периода февруари – юни 2018 г. Към момента се обработват данните за отсъствията на децата и учениците за първите два месеца на учебната 2018-2019 година, информира още народният представител от най-голямата парламентарна група. Дейността на екипите е насочена приоритетно върху повторно отпадналите, ново отпадналите и върху ранния обхват на децата на 5, 6 и 7 години. От търсените 159 296 деца и ученици към началото на тази учебна година, за 87 197 е установено, че са извън страната. В работата си екипите по обхват най-често срещат трудности заради миграцията в страната и в чужбина, липсата на документи като актове за раждане, липса на законни настойници, ранни бракове и майчинство, както и ниска административна грамотност на част от родителите, уточни народният представител Станислава Стоянова. По думите й, един от изводите в Обзора на Европейската комисия за образование и обучение за 2018 г. е, че за първи път от шест години насам, в България намаляват преждевременно напусналите училище млади хора – от 13.8% на 12.7%. Националната цел на страната ни е до 2020 г. делът на отпадналите деца от образователната система да слезе до 10%. В рамките на ЕС за 2017 г. този процент е 10, 6%. Народният представител от парламентарната Комисия по образование и наука съобщи също, че с постановление на Министерски съвет са отпуснати 2 млн. лева за три национални програми за развитие на образованието. Програмите са „Развитие на системата на предучилищното образование“, „Заедно за всяко дете“ и „Без свободен час“, одобрени през 2018 г., уточни Станислава Стоянова.", "date": "2018.11.13", "title": " Депутатът от ГЕРБ Станислава Стоянова: 9100 ученици са върнати обратно в клас\t\t\t"}
{"url": "https://trud.bg/%d1%81-%d0%bf%d0%b0%d0%b4%d0%b0%d0%bd%d0%b5%d1%82%d0%be-%d0%bd%d0%b0-%d1%82%d0%b5%d0%bc%d0%bf%d0%b5%d1%80%d0%b0%d1%82%d1%83%d1%80%d0%b8%d1%82%d0%b5-%d0%b2-%d0%b1%d1%83%d1%80%d0%b3%d0%b0%d1%81-22/", "text": "22 бездомници напълниха социалния дом в Бургас, в квартал „Комлука“. С падането на температурите, останалите без покрив над главата си хора, са започнали да пристигат в дома, за да прекарат тук студените зимни месеци. „В момента сме настанили 22 души, а капацитетът ни е за 30 човека. Това са хора, които идват почти всяка зима. Постъпват при нас още от октомври, за да изкарат до декември, а после да удължат престоя си с още три месеца, както е по закон“, каза Илиян Павлов, директор на дома за настаняване на бездомни хора в Бургас. Без дом питомците ни са останали или като са пропили къщите си, или са се скарали с родителите си. Това са най-честите случаи, коментираха социални работници. Сутрин, подканяни от тях, тези, които не са болнави, излизат да си търсят работа. Няколко души вече са се хванали в строителството, по автомивки или почистват улиците. Лично кметът на града Димитър Николов насърчава останалите без дом да си намерят работа и да стъпят на краката си и е разпоредил на общинските фирми да ги назначават на подходящи работни места. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.13", "title": " С падането на температурите в Бургас 22 бездомници напълниха социалния дом"}
{"url": "https://trud.bg/%d1%88%d0%b5%d1%84%d1%8a%d1%82-%d0%bd%d0%b0-%d0%b01-%d0%b0%d0%bb%d0%b5%d0%ba%d1%81%d0%b0%d0%bd%d0%b4%d1%8a%d1%80-%d0%b4%d0%b8%d0%bc%d0%b8%d1%82%d1%80%d0%be%d0%b2-%d0%b5-%d0%bc%d0%b5%d0%bd%d0%b8/", "text": "Александър Димитров, изпълнителен директор на А1 България, получи отличието „Мениджър на годината“ за 2018 г. Наградата беше връчена от президента Румен Радев, който е патрон на конкурса. Освен кристалната статуетка Димитров получи още две от специалните награди, едната от които за проекти в полза на обществото. „Ако знаех, че този конкурс е толкова сложен, нямаше да участвам в него. Хора, учете, защото това, което знаете в момента, вече нищо не означава. Всеки ден трябва да се учи нещо ново. „,  каза Димитров при получаване на статуетката.", "date": "2018.11.13", "title": " Шефът на А1 Александър Димитров е „Мениджър на годината“"}
{"url": "https://trud.bg/%d0%bd%d0%b8%d0%ba%d0%be%d0%bb%d0%b0-%d0%b3%d1%80%d1%83%d0%b5%d0%b2%d1%81%d0%ba%d0%b8-%d0%bf%d0%be%d0%b8%d1%81%d0%ba%d0%b0%d0%bb-%d0%bf%d0%be%d0%bb%d0%b8%d1%82%d0%b8%d1%87%d0%b5%d1%81%d0%ba%d0%be/", "text": "Бившият министър-председател на Македония Никола Груевски е в Будапеща и е поискал политическо убежище. Това обяви той на профила си във Фейсбук. „В последните няколко дни получих безброй закани за живота си. Сега съм в Будапеща и поисках политическо убежище от унгарските власти. Оставам верен на каузата на Македония. Никога няма да отстъпя!“, пише на профила на Груевски. Никола Груевски не е преминал границата на Македония на нито един от установените пунктове, потвърдиха от Министерството на вътрешните работи на югозападната ни съседка. Полицията проверява дали съобщението в мрежата е написано от бившия македонски премиер или профилът му е станал обект на хакерска атака. Говорителят на ВМРО-ДПМНЕ Димче Арсовски заяви, че партията не разполага с информация къде е Никола Груевски, издирван за изтърпяване на наказанието си по делото „Танк“. „За статуса в неговия „Фейсбук“ ми казаха колеги, докато се готвех за пресконференцията. Нямам информация къде и какво прави“, увери Арсовски в отговор на журналистически въпрос на пресконференция в централата на партията. Арсовски поясни, че за последно е имал контакт с Груевски преди 9 до 10 месеца, и че не знае кога бившият македонски премиер е провеждал среща с настоящия лидер на партията Християн Мицкоски. Арсовски не коментира статуса на Груевски, в който пише, че е получил заплахи за живота си. „Нямам информация за заплахите, които е получил, но вярвам, че е така“, коментира говорителят на ВМРО-ДПМНЕ. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2018.11.13", "title": " Никола Груевски поискал политическо убежище в Будапеща"}
{"url": "https://trud.bg/40-%d0%bf%d0%be%d0%bb%d0%b8%d1%86%d0%b0%d0%b8-%d1%81%d0%b0-%d0%bf%d0%b0%d0%b7%d0%b8%d0%bb%d0%b8-%d0%b1%d0%bb%d0%b8%d0%b7%d0%be-2000-%d0%bf%d1%80%d0%be%d1%82%d0%b5%d1%81%d1%82%d0%b8%d1%80%d0%b0%d1%89/", "text": "12 протокола за предупреждение са били съставени по време на протеста в неделя във Велико Търново. Това съобщиха от Областната дирекция на МВР в старата столица. На улицата са били около 2000 протестиращи, охранявани от 40 полицаи. Проведени са беседи с организатори и участници в протеста, с цел предотвратяване на действия, нарушаващи обществения ред и маршрута на движение. Двама граждани са проверени за употреба на алкохол. На единия пробата е била отрицателна, другия е отказал проба с техническо средство, за което му е бил съставен акт по Закона за движение по пътищата. От полицията припомнят, че няма протест, който да разрешава блокирането на магистрали и главни пътища, законите трябва да важат за всички и в този смисъл е задължително спазването на дадените от служителите указания.В неделя протестиращите затвориха кръговото кръстовище ул. „Магистрална“ и ул. „Краков“ във В. Търново в двете посоки.", "date": "2018.11.13", "title": " 40 полицаи са пазили близо 2000 протестиращи в Търново"}
{"url": "https://trud.bg/%d1%84%d1%80%d0%b0%d0%bd%d1%81-%d1%82%d0%b8%d0%bc%d0%b5%d1%80%d0%bc%d0%b0%d0%bd%d1%81-%d0%b5k-%d1%89%d0%b5-%d0%bf%d1%80%d0%b5%d0%ba%d1%80%d0%b0%d1%82%d0%b8-%d1%87%d0%b0%d1%81%d1%82%d0%b8%d1%87%d0%bd/", "text": "Европейската комисия ще прекрати частично наблюдението над България, а окончателно – вероятно още до края на мандата на сегашния й състав, при условие, че страната ни продължи да полага същите усилия. Това гласи част от доклада за напредъка на страната ни по мониторинговия механизъм на ЕК. Новината обяви зам.-председателят на ЕК Франс Тимерманс на брифинг. „Ние сме готови да прекратим изцяло наблюдението над България през 2019 г.“, заявиха още от Еврокомисията. Три от шестте мерки се считат за изпълнени и временно те се затварят, обясни той и изрази убеденост, че наблюдението над страната ни ще бъде свалено изцяло преди края на мандата на сегашния състав на ЕК. „Виждаме напредък при България и той трябва да продължи, повтори той. Това обаче е възможност само ако България продължи да работи по същия начин, уточни Тимерманс. Докато за Румъния ЕК е констатирана рецесия и връщане назад. Тимерманс посочи особено последните 12 месеца. „Трябва да сте твърди, защото румънското население иска тази битка с корупцията“, обърна се той към румънците.", "date": "2018.11.13", "title": " Франс Тимерманс: ЕK ще прекрати частично мониторинга над България\t\t\t"}
{"url": "https://trud.bg/%d0%be%d0%b1%d1%89%d0%b8%d0%bd%d1%81%d0%ba%d0%b8-%d0%ba%d0%bc%d0%b5%d1%82%d0%be%d0%b2%d0%b5-%d0%bd%d0%b5-%d0%bc%d0%be%d0%b6%d0%b5%d0%bc-%d0%b4%d0%b0-%d1%81%d0%b8-%d1%81%d1%8a%d0%b1%d0%b5%d1%80%d0%b5/", "text": "Кметовете на четирите общини в Сливенска област заявиха, че не могат да съберат глобите от нарушителите на обществения ред и затова настояват виновните, които не могат да плащат, да полагат задължителен обществено полезен труд, в полза на съгражданите си. Това стана на среща с министъра на вътрешните работи Младен Маринов, чийто домакин бе областният управител Чавдар Божурски. „Имам натрупани близо 50 хил.лева от неплатени глоби“, заяви кметът на 15-хилядната община Твърдица Атанас Атанасов. Това са глоби, наложени през годините с наказателни постановления от кмета, за нарушения на общинската наредба за опазване на обществения ред. Финансовите санкции обаче не са платени и до днес, макар че повечето от лицата са дадени на съдия-изпълнител. И в този случай нямало резултат, тъй като нарушителите били бедни, от социално-слабите групи. „Законът е определил някакъв социален минимум. Но смятам, че дори и при това положение, след като си нарушил обществения ред, трябва да има последици“, каза Атанасов. Кметът на най-голямата община в областта, Сливенската, Стефан Радев допълни, че част от санкциите падат пред съда, тъй като били преценявани като маловажни, но това обезсърчава администрацията и гражданите. От своя страна зам.-административният ръководител на Окръжната прокуратура-Сливен Диана Стоева определи предложенията като интересни и пое ангажимент за съдействие да се проучат правните възможности за изпълнението им. Сливенският кмет подчерта още, че съществува сериозен проблем с ограниченията в регистрацията на един адрес, поради което голяма група от хора не може да получи документи за самоличност и на практика не съществува за държавата. Коста Каранашев, кмет на планинската община Котел, настоя за по-голям числен състав на местното РУ на МВР, както и за осигуряването на високопроходими автомобили за нуждите на полицията. „През зимния сезон имаме големи затруднения в пътните връзки“, обясни той. Колегата му от Нова Загора Николай Грозев призна, че общината е била заделила 50 хиляди лева собствени средства, с които да купи 2 триколесни патролера за нуждите на полицията в града. Тези машини са много удобни за полицейски обход, от какъвто има ежедневна нужда Нова Загора. Но местната администрация не е могла да ги купи поради липсата на процедура. Надеждите са, че с промени във вътрешноведомствената нормативна уредба това би могло да стане. Очаква се общините да купят за полицията дрегери, с които да се извършват проверки на шофьорите за употреба на наркотици и алкохол. Срещата на министър Маринов в Сливен бе част от кампанията му за осигуряване на взаимодействие между полицията и местната власт, за да бъде гарантиран обществения ред. Министърът подчерта, че е особено важен диалогът с различните общности за това докъде е нормата на поведение. Той апелира към общините, според възможностите си, да осигурят видеонаблюдение не само в големите, а и в малките населени места като превенция срещу престъпността. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.13", "title": " Общински кметове: Не можем да си съберем глобите, искаме поправителен труд за нарушителите"}
{"url": "https://trud.bg/%d0%b5%d0%b2%d1%80%d0%be%d0%b4%d0%be%d0%ba%d0%bb%d0%b0%d0%b4%d1%8a%d1%82-%d0%b1%d1%8a%d0%bb%d0%b3%d0%b0%d1%80%d0%b8%d1%8f-%d0%bf%d1%80%d0%be%d0%b4%d1%8a%d0%bb%d0%b6%d0%b0%d0%b2%d0%b0-%d0%b4%d0%b0/", "text": "Европейската комисия прие най-новия си доклад относно стъпките, предприети от България в изпълнение на поетите от нея ангажименти по отношение на съдебната реформа, борбата с корупцията и организираната престъпност в контекста на механизма за сътрудничество и проверка (МСП). В днешния доклад се разглежда напредъкът, отбелязан през последната година, с оглед на изпълнението на 17-те окончателни препоръки, отправени от Комисията в доклада от януари 2017 г., и се оценяват положително продължаващите усилия и решимост на България в изпълнението на тези препоръки. Комисията е убедена, че ако задържи настоящата положителна тенденция, страната ще съумее да изпълни всички оставащи препоръки и съответно оставащите показатели. Това ще даде възможност процесът по МСП за България да приключи преди края на мандата на настоящата Комисия — в съответствие с насоката, изразена от председателя Жан-Клод Юнкер в началото на мандата му. През дванадесетте месеца след последния доклад от ноември 2017 г. България продължи да полага усилия за изпълнение на препоръките, отправени в доклада от януари 2017 г. Комисията счита, че няколко препоръки вече са изпълнени, а редица други са съвсем близо до етапа на изпълнение. Въз основа на това три от шестте показателя (за независимостта на съдебната власт, законодателната рамка и организираната престъпност) могат да се считат за временно прекратени. От Комисията се изисква наблюдението да продължи, за да се потвърди тази оценка, тъй като в някои случаи действията са в ход. Първият заместник-председател на Комисията Франс Тимерманс заяви: „В доклада се отчита, че България продължава да отбелязва стабилен напредък в изпълнението на окончателните препоръки, които отправихме през януари 2017 г. Тези реформи са необходими за ефективната борба с корупцията и организираната престъпност. Убеден съм, че ако настоящата положителна тенденция продължи и ако напредъкът се запази трайно и необратимо, процесът по МСП за България може да бъде приключен преди края на мандата на настоящата Комисия“ . Комисията вярва, че България ще продължи усилията си за реформи и ще бъде в състояние да изпълни всички оставащи препоръки. Тя ще продължи да следи отблизо напредъка и ще направи допълнителна оценка на постигнатите резултати преди края на настоящия си мандат. Комисията очаква, че с това процесът по МСП за България ще бъде приключен. За да постигне тази цел, България се приканва да продължи да следва настоящата положителна тенденция, насочена към изпълнението на всички оставащи препоръки. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2018.11.13", "title": " Евродокладът: България продължава да отбелязва стабилен напредък\t\t\t"}
{"url": "https://trud.bg/%d0%bf%d1%83%d1%81%d0%ba%d0%b0%d1%82-%d1%81%d1%8a%d0%b4%d0%b5%d0%b1%d0%b5%d0%bd-%d0%be%d1%85%d1%80%d0%b0%d0%bd%d0%b8%d1%82%d0%b5%d0%bb-%d1%81%d1%80%d0%b5%d1%89%d1%83-5-000-%d0%bb%d0%b2-%d0%b3%d0%b0/", "text": "5 000 лв. парична гаранция определи Окръжният съд в Шумен за бившия служител на Съдебна охрана-Търговище Валентин Парашкевов/49г./, който удари с автомобила си мотор с двама младежи. Решението за мярка за неотклонение „парична гаранция“ е от вторник следобяд. Окръжният прокурор на Търговище Драгомир Сяров е поискал съдът в Шумен да потвърди първоначалната мярка задържане под стража. Защитникът на Парашкевов е настоял за по-лека мярка, а съдът е определил парична гаранция. Както „Труд“ писа, след инцидента на 2 ноември охранителят се скри, а после се оказа, че е шофирал с 0,71 промила алкохол. Досъдебното производство срещу Валентин Парашкевов бе образувано от Районната прокуратура в Търговище, след като служителят от съдебната охрана причини три средни телесни повреди на повече от едно лице при управление на автомобила си под въздействието на алкохол. На двойно непрекъсната линия обвиняемият направил обратен завой с личния си автомобил в почивен ден. Като не успял, дал на задна предавка. Пътуващият мотоциклет с момче на 16 г. и момиче на 18 г. се удря в него. След удара мотоциклетът се отклонява и се блъска в насрещно движещ се автомобил. Пострадалото момиче е със счупена ръка, крак и контузия на белия дроб.  След внасяне на паричната гаранция следва Парашкевов да бъде освободен. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.13", "title": " Пускат съдебен охранител срещу 5 000 лв. гаранция"}
{"url": "https://trud.bg/%d0%b2%d0%b8%d0%b6%d1%82%d0%b5-%d1%86%d0%b5%d0%bb%d0%b8%d1%8f-%d0%b5%d0%b2%d1%80%d0%be%d0%b4%d0%be%d0%ba%d0%bb%d0%b0%d0%b4-%d0%b7%d0%b0-%d0%b1%d1%8a%d0%bb%d0%b3%d0%b0%d1%80%d0%b8%d1%8f/", "text": "През деветмесечния период след доклада от януари 2017 г., в който бяха формулирани ключовите препоръки за изпълнение на всички показатели по МСП, настъпиха допълнителни положителни промени. Въпреки че политическата несигурност доведе в някои случаи до забавяне на изпълнението на реформите в началото на годината, от месец май нататък процесът на реформи отново набра скорост, въпреки че окончателните резултати все още предстоят да се видят, по-специално в областите, изискващи законодателни реформи и действия от страна на правителството, като например борбата срещу корупцията. В съдебната система също настъпиха важни промени през тази година, по-специално с избора на новия състав на ВСС, чието въздействие следва да започне да се проявява през следващата година. Това е заключението на Европейската комисия в доклада за напредъка на България в правосъдието и борбата с организираната престъпност. Пълният текст на доклада:   Брюксел, 15.11.2017   ДОКЛАД НА КОМИСИЯТА ДО ЕВРОПЕЙСКИЯ ПАРЛАМЕНТ И СЪВЕТА  относно напредъка на България по механизма за сътрудничество и проверка   1. ВЪВЕДЕНИЕ Механизмът за сътрудничество и проверка (МСП) беше създаден при присъединяването на България към Европейския съюз през 2007 г.,1 за да се преодолеят слабостите в съдебната реформа и борбата срещу корупцията и организираната престъпност. Оттогава досега докладите по МСП са имали за задача да способстват за насочването на усилията на българските органи чрез конкретни препоръки и са отразявали постигнатия напредък. Както Съветът подчерта, прилагането на МСП ще приключи, когато всеки един от шестте показателя, приложими за България, бъде изпълнен по задоволителен начин. доклада по МСП от януари 2017 г. Комисията направи равносметка и преглед на постиженията и на предизвикателства, които все още не са преодолени, като също така определели ключовите оставащи стъпки, необходими за постигането на целите на МСП. В тази връзка Комисията отправи седемнадесет ключови препоръки, чието евентуално изпълнение ще доведе до приключването на процеса по МСП. Отправените през януари 2017 г. препоръки може следователно да се считат за достатъчни с оглед на прекратяването на действието на действието на МСП, освен ако определени промени не доведат до ясен обрат в хода на напредъка. В доклада бе подчертано, че темпът на процеса ще зависи от това колко бързо България ще успее да изпълни препоръките по необратим начин. Ето защо на този етап от процеса по МСП в настоящия доклад се представя напредъкът, който е постигнат след отправянето на препоръките в доклада от януари 2017 г. Както и в предишните години, той е резултат от внимателен процес на анализ от страна на Комисията, който се основава на тясното сътрудничество с българските институции, както и на информацията, предоставена от гражданското общество и други заинтересовани страни, включително други държави членки. речта си от септември 2017 г. относно състоянието на Съюза председателят Юнкер подчерта значението на върховенството на закона и независимостта на съдебната власт, които са императив, валиден за всички държави — членки на ЕС, а не само за тези, които участват в МСП. Въз основа на своя анализ на напредъка, постигнат от България през целия период на процеса по МСП от 2007 г насам, , както и въз основа на напредъка, постигнат след публикуването на доклада през януари 2017 г., Комисията остава на мнение, че с непрекъснато политическо лидерство и решимост за постигане на напредък в реформата, България би трябвало да може да изпълни оставащите неизпълнени препоръки по МСП в близко бъдеще. В анализа се подчертава, че е важно оставащите предизвикателства да бъдат преодолени в дух на добро сътрудничество между институциите. Комисията възнамерява да извърши оценка на постигнатия напредък в края на 2018 г. и е готова да предостави допълнителна помощ, за да спомогне за утвърждаването на необратимия характер на напредъка и следователно за прекратяването действието на механизма. 2. ОБЩО ПОЛОЖЕНИЕ Както беше отбелязано в доклада от 2017 г, политическата нестабилност през годините оказа отрицателно въздействие върху капацитета за реформа. През май встъпи в длъжност ново правителство. При наличието на новото правителство бе възобновена работата по различните направления, в които предишното правителство беше осъществявало дейност през 2016 г., което позволи на реформите да продължат с известна степен на приемственост в политиката чрез поемане на работата от предишното правителство. Новото правителство показа решителност да навакса изгубеното време чрез бързо прокарване на законодателни инициативи, насочени към завършване на редица значителни реформи преди края на годината. В някои случаи отделни заинтересовани страни изразиха опасения за качеството на законодателството или за своето участие в процеса. Важни законодателни инициативи все още са в процес на подготовка или обсъждане и ще е важно те да бъдат представени в контекст на широки обществени дебати и консултации със засегнатите заинтересовани страни. Комисията счита, че приобщаващите законодателни процеси, основаващи се на принципите за по-добро регулиране, имат основно значение за устойчивостта на реформата. Междувременно последните събития в Народното събрание отново привлякоха вниманието към въздействието от непредвидимия процес на вземане на законодателни решения. През юли пакет от проекти за предложения за изменения в Закона за съдебната власт беше включен в дневния ред на Народното събрание от народни представители без обществен дебат или консултация със заинтересованите страни. Проектоизмененията породиха множество критики, тъй като мнозина от магистратските среди и от гражданското общество видяха в тях непосредствено посегателство върху независимостта на съдебната власт. Макар че най-широкообхватните изменения бяха оттеглени преди окончателното гласуване, някои от приетите изменения бяха критикувани за това, че биха могли да доведат до накърняване на независимостта на съдиите, а според някои наблюдатели съществува възможност те да са противоконституционни. Допълнителни проектоизменения на Закона за съдебната власт бяха внесени по същия начин в началото на октомври от отделни народни представители без обществен дебат или консултация със заинтересованите страни и отново бяха критикувани от наблюдатели, че представляват стъпки назад по ключови елементи от реформите от 2016 г. България следва да гарантира необратимостта и надеждността на процеса на съдебна реформа, като създаде среда на взаимно доверие и сътрудничество между институциите, която е от решаващо значение за успешното осъществяване на реформите. Въпреки че съществува ясна необходимост да се ускори темпът на реформите, това не следва да води до заобикаляне на процедурите на консултации, което крие риск от създаване на климат на несигурност и липса на ангажираност. съдебната система наскоро избраният Висш съдебен съвет (ВСС) има възможност да подобри отрицателната като цяло атмосфера за дебати в съдебната система, която преобладаваше по времето на предишния ВСС и се характеризираше с очевидни разногласия и взаимни подозрения, възпрепятстващи безпристрастния процес на вземане на решения. Наскорошните реформи въведоха безспорни подобрения, по-специално чрез създаването на отделни колегии във ВСС за съдии и прокурори. Съмненията, които обаче продължават да съществуват във връзка с възможно неправомерно влияние от страна на ВСС върху съдии биха накърнили представата за независим процес на вземане на решения в тази ключова институция. Предвид това предизвикателство за новия състав на ВСС следователно ще бъде важно да създаде атмосфера на открит дебат и прозрачност по ключови решения, така че да възвърне доверието на магистратите и широката общественост, което е от съществено значение за доброто функциониране на съдебната система. 3. ОЦЕНКА НА НАПРЕДЪКА В ИЗПЪЛНЕНИЕТО НА ПОКАЗАТЕЛИТЕ ПО МСП ВЪЗ ОСНОВА НА ПРЕПОРЪКИТЕ, СЪДЪРЖАЩИ СЕ В ДОКЛАДА ПО МСП ОТ ЯНУАРИ 2017 г. 3.1 Първи показател: Независимост на съдебната власт Препоръка 1: да се гарантира прозрачен избор на членовете на бъдещия ВСС, като преди избора на членовете от парламентарната квота следва да се проведе публично изслушване в Народното събрание и да се даде възможност на представителите на гражданското общество да коментират кандидатите. Препоръка 2: да се установи практика назначаването на висши съдебни длъжности да бъде прозрачно и да се основава на качествата на кандидатите, като това следва да важи и за предстоящото назначаване на нов председател на Върховния административен съд. Препоръка 3: да се подобрят практическото функциониране на ИВСС и последващите действия на Висшия съдебен съвет в отговор на констатациите на Инспектората, особено по отношение на въпроси, свързани с почтеността на магистратите; да се обмисли възможността за отправяне на искане за външна помощ, например от СПСР и/или Съвета на Европа. Най-важното развитие през тази година по отношение на съдебната власт бе избирането на нов състав на Висшия съдебен съвет (ВСС), който встъпи в длъжност на 3 октомври. Изборите за съдебната квота бяха проведени през юни в съответствие с принципа „един магистрат — един глас“, чието значение беше подчертавано по-рано от Комисията, и въпреки някои опасения, изразени по време на провеждането на изборите, процесът бе счетен като цяло за справедлив. Това беше значително подобрение в сравнение с изборите за предишния ВСС през есента на 2012 г. Изборът за парламентарната квота бе проведен от Народното събрание на 20 септември, като успешните кандидати бяха избрани с мнозинство, значително надвишаващо изискваното мнозинство от две трети. В медиите и гражданското общество бяха изразени критики, че резултатът е бил предопределен чрез договорки между основните политически партии и че дебатът е бил повърхностен и не е отразил открито разглеждане на съответните качества на кандидатите. 12 Конкретна критика бе отправена относно обстоятелството, че при проведеното по-рано публичното изслушване в Комисията по правни въпроси не е било предоставено време за разглеждането на съществени въпроси, повдигнати от гражданското общество, въпреки че тези въпроси са били получени и до тях е бил предоставен обществен достъп на уебсайта на Народното събрание. Като цяло обаче изборите за новия състав на ВСС показаха предимствата на новата законодателна рамка, която беше въведена през 2016 г. Сега от новия състав на ВСС зависи да покаже своята независимост на практика чрез постигане на трайни резултати при вземането на безпристрастни и професионални решения в ключови области. Важна отговорност на ВСС са назначенията на високи длъжности в съдебната система. Важно ще бъде да се установи, че такива решения се вземат въз основа на качествата на кандидатите и по прозрачен начин. Особено важно решение през 2017 г. беше предложението за назначаване на нов председател на Върховния административен съд. Въпреки че това решение можеше да бъде прието от новия състав на ВСС, предишният състав на ВСС реши да избере своя кандидат на 11 септември и да представи неговата кандидатура за утвърждаване от президента на републиката.13 Междувременно президентът върна кандидатурата с мотива, че би било по-легитимно, ако процесът на номиниране бъде извършен от новия встъпващ в длъжност състав на ВСС. Това даде възможност на новия състав на ВСС да преразгледа номинацията на заседание, проведено на 19 октомври, на което назначаването на избрания кандидат бе утвърдено след повторно гласуване с голямо мнозинство. Другата основна институция, създадена съгласно Конституцията за защита на независимостта на съдебната власт, е Инспекторатът. Измененията на Конституцията, приети през 2015 г., предоставиха на Инспектората по-силни правомощия в ключови области, като например проверките за почтеност, включително тези отнасящи се до конфликт на интереси и лично имущество на магистратите, както и по-централна роля подготовката на дисциплинарни производства. Въпреки че окончателните решения относно такива производства продължават да бъдат в правомощията на ВСС, тези правомощия неизбежно повдигат чувствителни въпроси — дисциплинарни решения на ВСС в миналото са били повод за спорове — и следователно трябва да се упражняват внимателно. В доклада от януари 2017 г, като беше взет предвид този контекст, беше отправена препоръка до българските органи да използват външен експертен опит за подобряване на практическото функциониране на новата система за проверки и дисциплинарни производства. През октомври Венецианската комисия прие становище по отношение на България, което съдържа важни елементи, които биха могли да послужат за основа за допълнителна оценка в контекста на тези изменения. Заключението въз основа на анализа на изпълнението на препоръки 1, 2 и 3 е, че като цяло България е постигнала допълнителен значителен напредък по първия показател. Въпреки това някои елементи от препоръки 2 и 3 все още не са изпълнени и ще изискват допълнителни последващи действия през идните месеци. 3.2 Втори показател: Нормативна уредба Препоръка 4: да се приемат изменения на Наказателно-процесуалния кодекс и Наказателния кодекс за подобряване на нормативната уредба на наказателното преследване на корупцията по високите етажи на властта и тежката организирана престъпност. Що се отнася до наказателните производства, през юли Народното събрание прие пакет от изменения на Наказателно-процесуалния кодекс. Тези предложения имат за цел преодоляване на забавянията при наказателните производства, по-специално чрез ограничаване на възможността за съдилищата да връщат дела на прокуратурата на формалистични основания. Въпреки че много от измененията са в съответствие с предложенията, които бяха представени още през есента на 2016 г., бяха изразени опасения, че окончателният пакет беше прокаран в Народното събрание без много време за по-широк дебат в рамките на съдебната система, като по този начин не беше обърнато внимание на възможни опасения. Една от последиците от тези новоприети изменения беше прехвърлянето на подсъдността на делата за корупционни престъпления срещу лица на ръководни длъжности, включително министри, депутати и магистрати, на специализирания съд, на когото са подсъдни делата за организирана престъпност. Изключително краткият срок, който беше предоставен за осъществяването на тази промяна създаде организационни трудности. Както беше отбелязано в януарския доклад, такива промени трябва да бъдат внимателно подготвени и придружени от подходящ анализ на нуждите от ресурси и на възможните правни последици от промените. Освен това измененията в Наказателно-процесуалния кодекс бяха придружени от специфични изменения на Закона за съдебната власт, предвиждащи нова възможност за отстраняване от длъжност на магистрати, по отношение на която Венецианската комисия изрази опасения. В по-общ план въздействието от все още скорошните промени се очаква да се прояви в резултатите по делата в хода на прилагането на различните разпоредби на практика. Понастоящем в работни групи на Министерството на правосъдието, които получават техническа информация от прокуратурата и други източници, тече обсъждане на редица допълнителни области на възможни законодателни изменения, отнасящи се до Наказателно-процесуалния кодекс и Наказателния кодекс, с оглед на разрешаването на проблеми, установени в контекста на третия и четвъртия показател 18. Експерти и български органи установиха, че въпросните проблеми засягат по-ефективното разследване и наказателно преследване на тежки престъпления, свързани с корупция и организирана престъпност. С цел обаче да се насърчи необходимото доверие в този процес сред широката общественост, както и приемането в съдебната система на предложените промени, от решаващо значение е съществени промени в наказателноправната уредба да се извършват по прозрачен начин след провеждане на обществен дебат в магистратските среди и след консултации с гражданското общество. Въздействие върху устойчивостта на напредъка оказва не само съдържанието на законодателните промени, но също и процедурата, използвана за тяхното изготвяне и приемане. Като цяло България е предприела конкретни стъпки за изпълнение на препоръка 4 с цел постигане на целите на втория показател. Вече са приети редица изменения на Наказателно-процесуалния кодекс, а допълнителни законодателни предложения във връзка с третия и четвъртия показател са в процес на изготвяне, включително за изменения в Наказателния кодекс. В допълнение към обществения дебат и консултациите със съответните заинтересовани страни в съдебната система и гражданското общество успешното осъществяване на тези реформи ще изисква внимателни подготвителни и последващи действия. 3.3 Трети показател: продължаване на съдебната реформа Препоръка 5: да се публикува за обществена консултация доклад, в който подробно се отчита напредъкът по изпълнението на националната стратегия за съдебна реформа и се определят оставащите стъпки, които трябва да бъдат предприети. Да се създаде механизъм за непрекъснато публично отчитане на напредъка през оставащата част от периода за изпълнение на стратегията. Препоръка 6: да се намери решение на положението с натовареността в най-заетите съдилища въз основа новите стандарти за натовареност и да се постигне съгласие по пътна карта за реформа на съдебната карта едновременно с развитието на електронното правосъдие. Препоръка 7: да се изготви пътна карта за изпълнение на препоръките на доклада на СПСР във връзка с реформата на прокуратурата и взаимодействието ѝ с другите институции, включително механизъм за отчитане на постигнатия напредък пред широката общественост. Препоръка 8: да се изготви пътна карта за изпълнението на препоръките, съдържащи се в изследването [върху решенията на ЕСПЧ], включително механизъм за отчитане на постигнатия напредък пред широката общественост. Четири препоръки в доклада от януари 2017 г. бяха насочени към увеличаване на отчетността пред широката общественост и сътрудничеството между институциите. Целта бе да се насърчи по-голямата ангажираност на обществото с процеса на реформи, като по този начин се осигури по-висока степен на необратимост на процеса. Това е от особено значение в контекста на продължаващата реформа на съдебната система. Въпреки че успешното изпълнение на стратегията за съдебна реформа в крайна сметка трябва да се основава на участието на множество отделни институции, както в рамките на съдебната система, така и извън нея, правителството и ВСС имат ключова роля в този процес, включително по отношение на осигуряването на всеобхватна рамка за открит дебат и междуинституционални консултации. Българското правителство предприе някои стъпки в тази посока, като се ангажира да публикува редовни доклади за напредъка по стратегията. Тези доклади биха могли да послужат за основа на обществен дебат, както и на диалог с ВСС и съдебната система като цяло по отношение на конкретните мерки и специфичните цели, които трябва да бъдат преследвани с оглед постигане на общите стратегически цели, определени в стратегията от 2014 г. за оставащия период до 2020 г. Очаква се през идните месеци по този процес да бъде постигнат напредък в сътрудничество с новоизбрания състав на ВСС. Реформата на съдебната карта и въвеждането на всеобхватна система за електронно правосъдие са на дневен ред от няколко години, като предходният състав на ВСС извърши значителна по обем подготвителна работа, а в момента се извършва по-нататъшен анализ в рамките на проект, финансиран със средства на ЕС. Изглежда все още това е по-дългосрочен проект, който ще бъде разработен от новия състав на ВСС и ще изисква също така по-широка политическа подкрепа. Въпреки това по някои елементи може да бъде осъществен по-бърз напредък. По-специално главният прокурор вече представи конкретен модел за окрупняване на районните прокуратури в 28-те области, което няма да изисква обезателно паралелно окрупняване на районните съдилища. По-конкретно съществува неотложна необходимост от разрешаване на проблема с неравномерното разпределение на натовареността между съдилищата, изразяващ се в частност в това, че по-големите съдилища в столицата имат по-високо натоварване в сравнение със средното за страната. Този въпрос е неизбежно един от важните въпроси в дневния ред на новия състав на ВСС при встъпването му в длъжност. Освен предоставянето на допълнителен персонал на претоварените съдилища, друг възможен подход за действие се състои в преразглеждане на подсъдността за някои видове дела. Правителството проучва определени възможности тази насока. Такива промени разбира изискват подходящи консултации и дебати със съответните заинтересовани страни, по-специално като се има предвид въздействието върху достъпа до правосъдие. Важни възможности за евентуални по-нататъшни реформи бяха набелязани през миналата година в анализ, отнасящ се до българската прокуратура, който бе извършен с подкрепата на Службата на Комисията за подкрепа на структурните реформи (СПСР) от екип от прокурори на ръководни длъжности от Германия, Нидерландия, Испания и Обединеното кралство. Българските органи — с прокуратурата във водеща позиция и с подкрепата на Министерство на правосъдието — изготвиха пътна карта, съдържаща редица действия, като последваща мярка във връзка с този анализ. Предвид сложността им, много от действията, предвидени в пътната карта, все още предстоят да бъдат трансформирани в конкретни резултати и решения относно начина, по който да се процедира. Предстои да се види дали ще е възможно да се постигне консенсус между различните участващи институции относно промените, необходими за цялостно изпълнение на препоръките, съдържащи се в експертния доклад. В отделна инициатива през 2016 г. прокуратурата сама извърши анализ на решенията на Европейския съд по правата на човека (ЕСПЧ) относно неефективните наказателни разследвания в България. Последващите действия във връзка с този анализ също напредват в контекста на пътна карта, изготвена от прокуратурата, която е в процес на изпълнение. Като цяло България предприе по-нататъшни стъпки за изпълнение на четирите препоръки по третия показател. Все още обаче предстои тези инициативи да бъдат приключени и трябва да бъдат трансформирани в ясен план за действия, които да бъдат предприети в ключови области. 3.4 Четвърти показател: корупция по високите етажи на властта Препоръка 9: да се приеме нова нормативна уредба относно борбата с корупцията в съответствие с целите, изложени в стратегията за борба с корупцията, и да се осигури прилагането на тази уредба. Да се създаде ефективен орган за борба с корупцията. Препоръка 10: да се приеме и осъществи реформа на Закона за администрацията с цел укрепване на вътрешните инспекторати в държавната администрация. Препоръка 11: на основата на анализа на приключили дела да се изготви пътна карта за взаимодействие между всички съответни институции за отстраняване на слабостите при разследването и наказателното преследване на случаи на корупция по високите етажи на властта, като тази карта следва да включва и механизъм за отчитане на постигнатия напредък пред широката общественост. Препоръка 12: да се създаде механизъм за публично отчитане на напредъка по дела за корупция по високите етажи на властта, за които вече има информация в общественото пространство. При зачитане на презумпцията за невиновност, главният прокурор следва да докладва за разследванията и за повдигнатите обвинения. Върховният касационен съд и Министерството на правосъдието следва да докладват за постановените осъдителни присъди, както и за изпълнението на наказанията. В доклада по МСП от януари борбата срещу корупцията беше посочена като областта, в която е постигнат най-малък напредък в България през десетте години, през които се прилага МСП, включително в контекста на изпълнението на стратегията за борба с корупцията, която беше приета през 2015 г., и свързаните с нея усилия да се приеме цялостна реформа на нормативната уредба и да се създаде единна агенция за борба с корупцията. На 4 октомври новото правителство представи изменен проект пред Народното събрание с изричната цел тази значителна законодателна реформа да бъде приета до края на годината. Когато законът бъде приет, новата институция ще трябва да бъде създадена и да започне работа. Ключов аспект ще бъде назначаването на ръководството на новата институция в рамките на открита и прозрачна процедура, за да се създадат условия тя да се ползва с широко доверие във всички слоеве на обществото, както и сред държавните служители. Друг важен елемент от стратегията от 2015 г. за борба с корупцията засяга работата на вътрешните инспекторати в държавната администрация. Тези важни структури са отговорни за вътрешния контрол на добрата административна практика, но досега работиха без ясна правна рамка и общи оперативни стандарти. С цел да се засили ролята на инспекторатите през септември 2017 г. бяха предложени изменения на Закона за администрацията, които бяха приети от Народното събрание на 12 октомври. Новият закон сега трябва да се приложи в конкретно организационно отношение. Освен че трябва да осъществи тези реформи на ключови институционални структури, България трябва също така да постигне трайни резултати в областта на ефективното разследване, разкриване и наказателно преследване на корупцията. Много от предизвикателствата, отбелязани по втория и третия показател по-горе, са от особено значение и в този контекст. Въпреки това, за да се гарантира, че се обръща специално внимание на предизвикателствата, свързани с дела за корупция по високите етажи на властта, прокуратурата извърши анализ на извадка от дела, разгледани от 2013 г. насам, цел да се извлекат евентуални поуки и да се набележат мерките, които да бъдат предприети, за да станат разследванията и производствата в тази област по-ефикасни в бъдеще. Въз основа на този анализ бе изготвена пътна карта, която сега се изпълнява от съответните институции. Резултатите от изпълнението на тази пътна карта ще бъдат отчитани редовно в рамките на Националния съвет по антикорупционни политики, създаден от предишното правителство с цел координиране на работата на различните институции, участващи в антикорупционните политики, и председателстван от национален координатор по антикорупционните политики. Както и при другите пътни карти, посочени по третия показател по-горе, много от предвидените в тази пътна карта мерки са само формулирани в общи линии и все още не са изразени в конкретни действия. И накрая, важен елемент в основата на една надеждна стратегия за разследване и наказателно преследване на корупцията по високите етажи на властта е наличието на съгласувана рамка за информиране на обществеността относно постигнатите резултати. отговор на препоръката, съдържаща се в доклада от януари 2017 г., Върховният касационен съд на Република България създаде механизъм за проследяване и отчет по делата за корупция при движението им в системата на съдилищата. Това е в допълнение към предоставянето на информация от страна на прокуратурата за предприетите от нея действия по конкретни случаи. Като цяло България предприе по-нататъшни стъпки за изпълнение на четирите препоръки по четвъртия показател, съдържащи се в доклада от януари. Въпреки това редица ключови инициативи все още не са приети и изпълнени. Други са в начален етап на изпълнение и все още предстои ясното определяне на конкретни действия. 3.5 Пети показател: Корупцията в по-общ план, включително на местно равнище и по границите Препоръка 13: да се осъществява външен контрол върху предварителните проверки на процедурите за обществени поръчки и върху свързаните с тях последващи действия, включително върху последващите проверки, както и във връзка с разкритите случаи на конфликт на интереси или корупция и коригиращите мерки за отстраняване на установените пропуски. Препоръка 14: да бъдат въведени основани на риска мерки за противодействие на корупцията по ниските етажи на властта във високорискови сектори в рамките на държавната администрация, като се черпи вдъхновение от постиженията в Министерството на вътрешните работи. Следва да бъдат продължени усилията в Министерството на вътрешните работи. Препоръка 15: да се създаде механизъм за публично отчитане на напредъка по изпълнението националната стратегия за борба с корупцията за оставащата част от периода на изпълнение на стратегията. доклада от януари 2017 г. се отчете напредък в областта на обществените поръчки и се препоръча на България да извърши външна оценка на функционирането на новата система за предварителни проверки и последващите действия във връзка с тях. Има информация, че в отговор на тази препоръка българските органи предвиждат да възложат на външен изпълнител извършването на такава оценка през 2018 г. Друга насока на работата в рамките на стратегията е въвеждането на планове за противодействие на корупцията с целенасочени и практически мерки за превенция на корупцията в различни високорискови сектори. Националният съвет по антикорупционни политики реши през юли да започне преглед на съществуващите секторни планове за противодействие на корупцията в държавната администрация с цел да се установят възможностите за по-нататъшни координирани действия в тази област. Прегледът се очаква да приключи преди края на годината, след което различните секторни администрации ще трябва да предприемат последващи действия във връзка с констатациите от него. Това е област, в която е необходимо ръководните органи, инспекторатите и другите единици от държавната администрация да извършват непрекъснати и решителни действия. Последната препоръка по този показател има за цел да гарантира непрекъснатостта на обществения дебат и политическото внимание върху прилагането и по-нататъшното развитие на стратегията за противодействие на корупцията чрез механизъм за публично отчитане. Българските органи решиха да продължат мандата на Националния съвет по антикорупционни политики и да му възложат задача да извършва редовна оценка на напредъка и да информира обществеността за резултатите. Като цяло България е предприела стъпки за изпълнение на трите препоръки по петия показател, съдържащи се в доклада от януари. Въз основа на предприетите стъпки следва да бъдат предприети необходими действия през 2018 г. 3.6 Шести показател: Организирана престъпност Препоръка 16: да се създаде механизъм за публично отчитане на напредъка по дела за организираната престъпност на високо равнище, за които вече има информация в общественото пространство. При зачитане на презумпцията за невиновност, главният прокурор следва да докладва за разследванията и за повдигнатите обвинения. Върховният касационен съд и Министерството на правосъдието следва да докладват за постановените осъдителни присъди, както и за изпълнението на наказанията. Препоръка 17: да се приемат необходимите изменения на Закона за отнемане в полза на държавата на незаконно придобито имущество и да се гарантира, че Комисията за отнемане на незаконно придобито имущество ще продължи да работи независимо и ефективно. доклада от януари 2017 г. се потвърждава, че през последните десет години в престъпната среда е настъпила мащабна промяна, като при организираната престъпност се наблюдава спад на нивото на видимо насилие и тя представлява по-малка заплаха за стабилността на обществото отколкото в миналото, както и че поради тази причина като цяло положението в България се приближава до това в някои други държави членки. Освен това беше отбелязано, че специализираните институции, създадени през 2012 г., са започнали да постигат съгласувани резултати, що се отнася до влезлите в сила присъди по дела за организирана престъпност и отнемането на незаконно придобито имущество. При все това в доклада са включени някои ключови заключителни препоръки, насочени към по-нататъшно консолидиране на тази положителна тенденция. На първо място, беше препоръчано да се създаде система за отчитане по дела за тежка организирана престъпност, която да позволи на обществеността и медиите да следят напредъка по тях. Тази препоръка е аналогична на подобната препоръка за делата за корупция по високите етажи на властта и предприетите мерки са в отговор и на двете препоръки. Както беше отбелязано по-горе, в доклада от януари 2017 г. се отчитат постигнатите трайни резултатите в работата на специализирания съд и специализираната прокуратура за борба с организираната престъпност. Комисията обаче отбелязва, че съгласно неотдавнашните промени в Наказателно-процесуалния кодекс се предвиждат съществени организационни промени, като подсъдността на делата за корупция по високите етажи на властта се прехвърля на специализирания съд. България следва да гарантира, че тези промени ще утвърдят постигнатия напредък в тази област. На второ място, беше препоръчано да се приемат изменения в Закона за отнемане в полза на държавата на незаконно придобито имущество с цел да се отстранят редица предизвикателства, които бяха установени от Комисията за отнемане на незаконно придобито имущество (КОНПИ). В отговор на тази препоръка компетентните български органи уведомиха Комисията, че измененията на закона са приети. Независимо от това Комисията отбелязва, че в новия закон за борба с корупцията, който понастоящем се разглежда от Народното събрание, са включени разпоредби относно отнемането на незаконно придобито имущество и се предвижда нова институционална структура. Както бе отбелязано в доклада от януари 2017 г., ще бъде важно да се гарантира, че тези промени не поставят под въпрос постигнатия вече напредък в тази област и способността на институциите да запазят положителната тенденция, наблюдавана до този момент. Като цяло България е предприела стъпки за изпълнение на препоръки 16 и 17 по шестия показател. При все това българските власти следва да гарантират, че скорошните решения, свързани с организационни и правни промени, се изпълняват по начин, който консолидира постигнатия напредък. 4. ЗАКЛЮЧЕНИЕ През деветмесечния период след доклада от януари 2017 г., в който бяха формулирани ключовите препоръки за изпълнение на всички показатели по МСП, настъпиха допълнителни положителни промени. Въпреки че политическата несигурност доведе в някои случаи до забавяне на изпълнението на реформите в началото на годината, от месец май нататък процесът на реформи отново набра скорост, въпреки че окончателните резултати все още предстоят да се видят, по-специално в областите, изискващи законодателни реформи и действия от страна на правителството, като например борбата срещу корупцията. В съдебната система също настъпиха важни промени през тази година, по-специално с избора на новия състав на ВСС, чието въздействие следва да започне да се проявява през следващата година. настоящия доклад се отбелязва, че е постигнат значителен напредък по препоръките, формулирани в доклада от януари 2017 г., по-специално по препоръка 1, във връзка с която от сега нататък новият състав на ВСС ще има задължението да демонстрира резултати, и по препоръки 16 и 17, във връзка с които трябва да се запази положителната тенденция . Значителен напредък бе постигнат също така по препоръка 4, макар че са необходими още усилия. Въпреки че Комисията все още не може да заключи, че някой от показателите е изпълнен в задоволителна степен на настоящия етап, тя остава на мнение, че с непрекъснато политическо лидерство и решимост за постигане на напредък в реформата, България би трябвало да може да изпълни оставащите препоръки по МСП в близко бъдеще. Комисията приканва България да предприеме необходимите действия и да изпълни всички препоръки, а към края на 2018 г. ще оцени отново постигнатия напредък.", "date": "2018.11.13", "title": " Вижте целия евродоклад за България"}
{"url": "https://trud.bg/%d0%ba%d0%b8%d0%bc-%d0%ba%d0%b0%d1%80%d0%b4%d0%b0%d1%88%d0%b8%d1%8f%d0%bd-%d0%b8-%d0%ba%d0%b0%d0%bd%d0%b8%d0%b5-%d1%83%d0%b5%d1%81%d1%82-%d1%81%d0%b8-%d0%bd%d0%b0%d0%b5%d1%85%d0%b0-%d1%87%d0%b0%d1%81/", "text": "Риалити звездата Ким Кардашиян и съпругът й – рапърът Кание Уест – си наеха частна пожарна команда, за да спасят от горските пожари в Калифорния семейната си вила в Хидън хилс в окръг Лос Анджелис, на стойност 60 милиона долара, съобщи TMZ. В този окръг и в съседния Вентура бушува един от десетте крупни горски пожара в Калифорния и там е въведен режим на задължителна евакуация. Вилата на Кардашиян и Уест е разположена по такъв начин, че ако бъде обхваната от пламъците, те ще се прехвърлят и на съседните домове. Поради тази причина съпрузите решили да наемат частен екип пожарникари, за да не допуснат подобен ход на събитията. Комплексът Хидън хилс е бил проектиран от архитекта Арчибалд Хенсън през 50-те години на миналия век и е разположен на площ от 4,4 квадратни километра. Той е от закрит тип и подслонява много знаменитости. Стана известно, че пожарите в Калифорния са унищожили домовете на поп звездата Майли Сайръс, на китариста Нийл Йънг и на актьора Джерард Бътлър. Сред евакуираните се оказаха певиците Лейди Гага, Иги Азалия, Шер, а също така и режисьорът Гийермо дел Торо. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2018.11.13", "title": " Ким Кардашиян и Кание Уест си наеха частна пожарна"}
{"url": "https://trud.bg/%d0%bf%d0%be%d1%81%d1%82%d0%be%d1%8f%d0%bd%d0%b5%d0%bd-%d0%b4%d0%be%d0%b3%d0%be%d0%b2%d0%be%d1%80-%d0%b7%d0%b0-%d1%81%d0%be%d0%bb%d0%b0%d1%80%d0%b8/", "text": "Сантиаго Солари ще получи постоянен договор в „Реал“ (Мадрид), който ще бъде за срок от 18 месеца. Очаква се новината официално да бъде потвърдена от щаба на „белия балет“. Аржентинският специалист бе назначен временно на поста, след като Хулен Лопетеги бе уволнен след загубата от „Барселона“ с 1:5. Откакто пое „Реал“, Солари, който работи в клуба в последните пет години като треньор в школата, записа четири победи от четири мача. Назначаването му с постоянен договор се налага заради правилата на испанската Ла Лига. В първенството временен треньор може да остане начело само в рамките на две седмици. Този период вече изтече, а в понеделник клубът е депозирал необходимите документи за постоянния контракт на Солари.", "date": "2018.11.13", "title": " Постоянен договор за Солари"}
{"url": "https://trud.bg/%d0%b2%d0%b0%d1%80%d0%bd%d0%b5%d0%bd%d1%81%d0%ba%d0%b8%d1%8f%d1%82-%d0%ba%d0%b2%d0%b0%d1%80%d1%82%d0%b0%d0%bb-%d0%b2%d1%8a%d0%b7%d1%80%d0%b0%d0%b6%d0%b4%d0%b0%d0%bd%d0%b5-%d0%b8%d0%bc%d0%b0-%d0%bd/", "text": "Запустял общински имот от 30 дка във варненския квартал „Възраждане“ се превърна в красив парк. Реализирането на амбициозния проект на общината за развитие на регионите в морската столица е за близо 2 млн. лева, съобщиха от пресцентъра на общината. Парите са за втория етап в изграждането на парка, с който мястото се превърна в привлекателен комплекс за отдих, спорт, разходки и детски игри.Изградени са алеи и кътове, зони за пешеходци и велосипедисти, беседки, пейки, осветление. Засадени са над 200 броя дървета, над 10500 декоративни храсти, а зелените площи се ширят на 18 000 кв. м. Изграждането на втория етап от парка започна през октомври 2017 г., припомнят от общинска дирекция „Инженерна инфраструктура“. Година по-рано в района беше открит нов спортен комплекс, който включва футболно и многофункционално игрище, както и площадка с фитнес на открито.", "date": "2018.11.13", "title": " Варненският квартал „Възраждане“ има нов парк (ВИДЕО)\t\t\t"}
{"url": "https://trud.bg/%d1%83%d0%b5%d1%84%d0%b0-%d0%bf%d0%b0%d0%ba-%d1%80%d0%b0%d0%b7%d1%81%d0%bb%d0%b5%d0%b4%d0%b2%d0%b0-%d1%81%d0%b8%d1%82%d0%b8-%d0%b8-%d0%bf%d1%81%d0%b6/", "text": "УЕФА може да стартира ново разследване срещу „Манчестър Сити“ и ПСЖ за нарушаване на Финансовия феърплей. Това обяви европейската футболна централа в Нион като отговор на разкритията на „Футбол лийкс“. През последните няколко седмици платформата разбуни духовете на Стария континент, обявявайки, че настоящият президент на ФИФА Джани Инфантино е помогнал на двата гранда да заобиколят правилата, за да не бъдат наказани. Случаят е от 2014 година, по времето когато той бе генерален секретар на УЕФА. А разкритията са на немското издание „Шпигел“, позовавайки се на документи, предоставени от хакера с псеводоним Джон, който стои зад въпросния сайт „Футбол лийкс“.  „Преди седем години европейските клубове имаха общо 1.7 млрд. евро задължения. Миналата година те бяха на печалба от 600 млн. евро. Без съмнение, това беше успех за футбола в Европа“, се казва в съобщението. – „Въпреки че УЕФА може да проверява информацията, която получава, разчита тази информация да бъде честна и точно да отразява финансите на клуба.“  А една от най-тежките възможни санкции за грандовете от Париж и Манчестър е изваждане от европейските клубни надпревари. Това бе ударило сериозно по амбициите на отборите, управлявани от Шейх Мансур и Насер Ал-Хелаифи, чиято най-голяма цел е именно триумф в турнира на богатите.", "date": "2018.11.13", "title": " УЕФА пак разследва „Сити“ и ПСЖ"}
{"url": "https://trud.bg/%d0%b1%d1%8a%d0%bb%d0%b3%d0%b0%d1%80%d1%81%d0%ba%d0%b8-%d1%83%d1%87%d0%b5%d0%bd%d0%b8%d1%86%d0%b8-%d1%81%d0%bf%d0%b5%d1%87%d0%b5%d0%bb%d0%b8%d1%85%d0%b0-5-%d0%bc%d0%b5%d0%b4%d0%b0%d0%bb%d0%b0-%d0%be/", "text": "Два златни, два сребърни и един бронзов медал завоюваха българските ученици от националния отбор на Международната олимпиада по астрономия и астрофизика, която се проведе от 3 до 11 ноември в Пекин, Китай, съобщиха от МОН. Златни медали спечелиха Георги Александров от 12 клас на СМГ и Стефан Иванов от 12 клас на ППМГ „Акад. Никола Обрешков“- Бургас. Сребърни медали завоюваха Владимира Иринчева от 12 клас на ПЧМГ София и Петър Димитров от 12 клас на НПМГ „Акад. Любомир Чакалов“ в София. Бронзовият медал заслужи Денислав Георгиев – ученик в 12 клас на СМГ. Тази година българските ученици се съревноваваха с над 250 състезатели от 50 държави в силна конкуренция. Ръководители на отбора са Никола Каравасилев от Физическия факултет на СУ „Климент Охридски“ и Захари Дончев от Института по астрономия към БАН. Те определиха като отлично представянето на отбора, най-доброто на наши ученици до сега на Международната олимпиада по астрономия и астрофизика. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.13", "title": " Български ученици спечелиха 5 медала от международна олимпиада по астрономия и астрофизика"}
{"url": "https://trud.bg/%d0%bc%d0%b5%d0%b4%d0%b2%d0%b5%d0%b4%d0%b5%d0%b2-%d1%80%d1%83%d1%81%d0%b8%d1%8f-%d1%89%d0%b5-%d0%b1%d0%be%d0%b9%d0%ba%d0%be%d1%82%d0%b8%d1%80%d0%b0-%d1%84%d0%be%d1%80%d1%83%d0%bc%d0%b0-%d0%b2-%d0%b4/", "text": "Руската федерация ще се откаже от участие на Световния икономически форум в Давос, ако не бъдат вдигнати ограниченията за работа на представителите на руския бизнес. Това предупреди премиерът на страната Дмитрий Медведев на конференцията за Либия, която се провежда в италианския град Палермо, предаде TACC. „Ако тези решения, взети във връзка с представители на руския бизнес /за ограничаване на тяхното участие във форума в Давос/, няма да се променят, тогава ще трябва да вземем решение да не участваме във форума в Давос“, заяви Медведев пред репортери след международната конференция за Либия в Палермо. Според лидера на кабинета в Москва „решенията [относно ограниченията за бизнесмени от Руската федерация] са много странни, ако не и нещо повече“. Медведев заяви, че е обсъдил въпроса с президента на Швейцария Ален Берсе и той е дал уверения, че ще бъде проведено разследване по случая. „Ще видим“, заключи Медведев. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.13", "title": " Медведев: Русия ще бойкотира форума в Давос, ако не бъдат вдигнати ограниченията срещу представителите на руския бизнес"}
{"url": "https://trud.bg/%d0%b2%d0%bb%d0%b0%d0%b4%d0%be-%d0%bd%d0%b8%d0%ba%d0%be%d0%bb%d0%be%d0%b2-%d0%bc%d0%be%d0%b6%d0%b5-%d0%b4%d0%b0-%d1%81%d0%b5-%d0%b2%d1%8a%d1%80%d0%bd%d0%b5-%d0%bd%d0%b0-%d1%82%d0%b5%d1%80%d0%b5%d0%bd/", "text": "Бившият капитан на националния отбор по волейбол Владимир Николов призна, че обмисля да се завърне в игра 3 години след като сложи край на активната си кариера. Причината е серията травми в „Левски“, на който Николов е президент и старши треньор. Извън игра са опитният капитан Смилен Мляков и Самуил Вълчинов, а тимът понесе нов удар с травмата на диагонала Иван Панков, който стъпи накриво в мач на юношеския национален отбор. „Сините“ се опитаха да го заместят с юношата на „Славия“ Илиян Преспов, но преговорите с „белите“ завършиха безрезултатно. „ Обмислям варианта да се завърна временно в игра, защото обстоятелствата ме принуждават – призна 41-годишният Николов, който се подвизаваше именно като диагонал на терена. – В момента имам три центъра, двама играчи в посрещане и две либера. Не мога да рискувам да преквалифицирам някой център, защото ако се контузи някой, няма какво да правим.“ Междувременно в Славия взеха мерки след хулиганските прояви в мача с „Град“  (Белоградчик) от Висшата лига, когато фенове на белите нацапаха със спрей колите на гостите. „Въвеждаме вход и следващия път хулиганите няма да ги има“, заяви президентът на „белите“ Иван Сеферинов.", "date": "2018.11.13", "title": " Владо Николов може да се върне на терена"}
{"url": "https://trud.bg/%d1%81%d0%b2%d0%b5%d1%82%d0%be%d0%b2%d0%bd%d0%b0%d1%82%d0%b0-%d0%bc%d0%b5%d0%b4%d0%b0%d0%bb%d0%b8%d1%81%d1%82%d0%ba%d0%b0-%d0%b8%d0%b2%d0%b5%d1%82-%d0%b3%d0%be%d1%80%d0%b0%d0%bd%d0%be%d0%b2%d0%b0/", "text": "Каратето ме изгради като личност, до края на живота си ще се занимавам с това нещо, призна Ивет Горанова, първата българска медалистка от световно първенство в олимпийското карате. Тя взе бронз в категория до 55 кг „кумите“ на шампионата на планетата в Мадрид миналата седмица. „ Лично аз очаквах да стигне до финала, но тя ще го направи след две години на олимпиадата в Токио“, сигурен е Русалин Русалинов, вицепрезидент на федерация по карате и шеф на клуба „Петромакс“  ( Плевен ),  за който се състезава Горанова.", "date": "2018.11.13", "title": " Световната медалистка Ивет Горанова: Каратето е за цял живот"}
{"url": "https://trud.bg/%d0%bd%d0%b0%d0%b4-%d0%bf%d0%be%d0%bb%d0%be%d0%b2%d0%b8%d0%bd-%d0%bc%d0%b8%d0%bb%d0%b8%d0%be%d0%bd-%d0%b5%d0%b2%d1%80%d0%be-%d0%b7%d0%b0-%d0%ba%d0%bb%d1%83%d0%b1%d0%be%d0%b2%d0%b5%d1%82%d0%b5-%d0%bd/", "text": "Българските футболни клубове ще си разпределят общо 635 179 евро от средствата, които УЕФА заделя от Шампионска лига за развитие на детско-юношеския футбол. Парите идват заради участието на „Лудогорец“ в груповата фаза на Лига Европа. Миналият сезон българският шампион ги преодоля, но в директните елиминации отпадна от „Милан“. Средствата за сезон 2017/2018 са шест пъти по-малко от тези, които донесе „Лудогорец“ година по-рано с участието си в груповата фаза на Шампионска лига. Всеки един отбор от Първа лига ще получи по 57 000 лева, а участниците от Втора лига – по 24 500. Отново ще бъдат заделени и средства за аматьорските клубове от Трета лига – 63 отбора ще получат по 2000 лева. Родните клубове ще приберат сумите от Българската Професионална Футболна Лига през следваща седмица.", "date": "2018.11.13", "title": " Над половин милион евро за клубовете ни"}
{"url": "https://trud.bg/%d0%b1%d0%b0%d1%89%d0%b0%d1%82%d0%b0-%d0%bd%d0%b0-%d0%bc%d0%b0%d0%bb%d0%ba%d0%b0%d1%82%d0%b0-%d0%b0%d0%bd%d0%b8-%d1%88%d0%be%d0%ba%d0%b8%d1%80%d0%b0-%d0%bd%d0%b5-%d1%8f-%d1%83%d0%b1%d0%b8%d1%85/", "text": "Ужасните спомени от убийството на 4-ри годишната Ани Борисова в Атина се съживиха днес по време на продължаващия процес относно хладнокръвното убийство на малкото дете. По време на делото днес дядото и баба свидетелстваха, че са научили за изчезването на Ани от майката на детето, а за убийството по телевизията. Те обаче не знаели, че баща Станислав Бакърджиев е употребявал наркотици. Шокиращи за пореден път бяха самопризнанията на бащата, който заяви, че не е убил детето, но е нарязал трупчето. Неговият адвокат заяви, че ще поиска да бъде преквалифицирано обвинението от „убийство в спокойно психическо състояние“ в „смъртоносна екзекуция на непълнолетно“. Делото бе прекъснато и продължава на 6 декември. Припомняме, че доживотни присъди за бащата на малката Ани, Станислав Бакърджиев и неговия приятел Назиф Ахмедов-Николай отсъди гръцкият съд за страшното убийство на детето, извършено на Великден 2015 година в Атина. Майката Димитрина Борисова също бе обявена за виновна и получи 6-годишна присъда за излагане на опасност живота на малко дете. Тя обаче бе оневинена по акта за лъжесвидетелстване. Присъдата на майката е условна. Тя включва забрана за напускане на страната през този период и на всяко 5-о число от месеца да се подписва в полицията. 4-годишната Ани беше убита по особено жесток начин, след което тялото ѝ разфасовано на части и изхвърлено в боклука. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com      ", "date": "2018.11.13", "title": " Бащата на малката Ани шокира: Не я убих, но я рязах"}
{"url": "https://trud.bg/%d0%ba%d0%b0%d1%80%d0%bb%d1%81%d0%b5%d0%bd-%d0%b8-%d0%ba%d0%b0%d1%80%d1%83%d0%b0%d0%bd%d0%b0-%d0%b2-%d0%bc%d1%8a%d1%80%d1%82%d0%b2%d0%b0-%d1%85%d0%b2%d0%b0%d1%82%d0%ba%d0%b0/", "text": "Магнус Карлсен  (Норвегия)  и Фабиано Каруана  ( САЩ )  завършиха реми и в третата партия от мача за световната титла в Лондон. С белите фигури бе претендентът, но и двамата гросмайстори не успяха да си създадат шансове за победа и сключиха примирие на 49-ия ход. „ Явно сме в мъртва хватка“, заключи Карлсен. Норвежка телевизия се опита да създаде интрига около него като пусна видео, на което шампионът пипа случайно фигура без след това да играе с нея. „ Има двама съдии и видеонаблюдение, които да констатират нарушенията“, отговори Карлсен и уточни, че „поправял“ местоположението на фигурата в квадрата.", "date": "2018.11.13", "title": " Карлсен и Каруана в „мъртва хватка“"}
{"url": "https://trud.bg/%d0%be%d0%ba%d0%be%d0%bd-%d0%bf%d1%80%d0%b5%d0%b4%d0%b8%d0%b7%d0%b2%d0%b8%d0%ba%d0%b0%d0%bb-%d0%b2%d0%b5%d1%80%d1%81%d1%82%d0%b0%d0%bf%d0%b5%d0%bd-%d1%81-%d1%83%d1%81%d0%bc%d0%b8%d0%b2%d0%ba%d0%b0/", "text": "Наглата усмивка на Естебан Окон предизвикала Макс Верстапен да потърси физическа саморазправа след Гран при на Бразилия. Холандецът блъсна няколко пъти в гърдите френския си колега след финала, тъй като по време на състезанието колите им се удариха. „ Исках да го намеря и да го питам как може да се случи такова нещо – разказа Лудия Макс. – Но още като ме видя, той ми каза: „Бях по-бързо от теб!“ и се усмихна по един такъв начин. Дори не ми се извини.“ До инцидента Верстапен водеше състезанието и имаше огромни шансове да спечели победата, която впоследствие отиде от Люис Хамилтън. Французинът Окон, който е пилот на „Форс Индия“, обаче смята, че не е виновен за катастрофата, въпреки че от ФИА го наказаха с 10-секундно спиране в бокса още по време на гонката. „ Бях затворен с обиколка, но виждах, че съм по-бърз от Макс – заяви Окон. – От бокса ми казаха, че може да се опитам да го изпреваря, както бях направил с Фернандо Алонсо и останалите. Но той не ми остави никакво място. Бях до него и нямаше как да изчезна, така че се сблъскахме. Поведението му след това ме натъжи. Беше много агресивен и се наложи да го обуздават.“ Верстапен пък отхвърли препоръките да се обърне за помощ към психолог. „Ако ми доведат такъв, ще го изритам навън“, закани са младокът.", "date": "2018.11.13", "title": " Окон предизвикал Верстапен с усмивка"}
{"url": "https://trud.bg/%d1%84%d0%b5%d0%b4%d0%b5%d1%80%d0%b5%d1%80-%d0%bd%d0%b5-%d1%82%d1%80%d0%b5%d0%bd%d0%b8%d1%80%d0%b0-%d0%b2-%d0%bb%d0%be%d0%bd%d0%b4%d0%be%d0%bd/", "text": "Феновете на Роджър Федерер сериозно се притесниха за състоянието на любимеца си. Маестрото от Швейцария отмени заявените си тренировка в Лондон след загубата от Кей Нишикори (Япония) в първия мач от груповата фаза на АТП финалите. Късно снощи 37-годишният Федерер трябваше да играе с Доминик Тийм (Австрия). И докато никой няма претенции към графика в „О2 Арина“, който предвижад всички мачове на Роджър да са вечер, френският ветеран Жулиен Бенето разкритикува турнирите от Големия шлем за същата практика. „ В Австралия пратиха Новак Джокович и Гаел Монфис да играят на 40-градусовата жега през деня, за да може Федерер да е вечерта срещу Ян-Ленард Щруф – заяви Бенето. – Нямам нищо против Щруф, но не разбирам как директор на турнир може да вземе такова решение.“ Самият Джокович обаче защити Маестрото. „ Нормално е звездите да получават специално отношение – заяви сърбинът. – Разбирам защо на хора като Бенето може да не им харесва, но дори те имат полза от това, което Роджър прави за тениса като цяло.“", "date": "2018.11.13", "title": " Федерер не тренира в Лондон"}
{"url": "https://trud.bg/%d0%b7%d0%b2%d0%b5%d0%b7%d0%b4%d0%b8-%d0%b0%d0%bf%d0%bb%d0%be%d0%b4%d0%b8%d1%80%d0%b0%d1%85%d0%b0-%d0%bc%d0%b5%d0%b3%d0%b0%d1%81%d0%bf%d0%b5%d0%ba%d1%82%d0%b0%d0%ba%d1%8a%d0%bb%d0%b0-%d0%bd%d0%b0/", "text": "Легендата на джаза Васил Петров събра хиляди почитатели и редица известни личности на спектакъла си „Синатра: Вегас“ 2 в Зала 1 на НДК. Любителите на неговото творчество, политици, посланици, бизнес елит и хора на изкуството аплодираха на крака певеца и специалните му гости Михаела Филева, Орлин Павлов и Брус Джонсън, които поднесоха истински спектакъл. Хореографията на Александра Енева и режисурата на Румен Григоров и Алекс Борназ пренесоха публиката в Лас Вегас от 60-те години на миналия век. Васил Петров за втори път превърна Зала 1 на НДК в джаз клуб с виртуозните си изпълнения на авторски аранжименти на вечните хитове на Франк Синатра. В първите минути публиката видя на големия екран как певецът се издига с хеликоптер над София, а в залата прозвуча музикалната тема от кинохита „Мисията невъзможна“. Шоуто продължи с артистична смесица от суинг, джаз и боса нова под акомпанимента на All Stars Биг Бенд, дирижиран от маестро Антони Дончев. Аплодисментите последваха Васил Петров, след като той слезе от сцената и тръгна между редовете. Фееричната атмосфера на Лас Вегас беше допълнена от балет с 12 балерини, танцуващи в синхрон сред облак от ресни, пайети и пера. Момичетата смениха десетки костюми в черно, златисто, червено и снежнобяло по дизайн на Кремена Халваджиян. Дуетите на Васил Петров със специалните му гости Михаела Филева, Орлин Павлов и Брус Джонсън превърнаха „Синатра: Вегас“ 2 в незабравимо преживяване на световно ниво. Музикантите импровизираха и се шегуваха едни с други, а публиката пя с тях най-големите хитове на 60-те години. Възторгът достигна кулминацията си при появата на малката-голяма изненада на събитието – талантливата 11-годишна Валерия Стоянова, която изпълни класиката  в дует с Брус Джонсън като си акомпанираше на пиано. Спектакълът по идея на продуцента му Маргарита Тошева надмина очакванията от миналогодишното издание. Вечерта завърши с три биса. Екипът на Васил Петров получи цветя от посланика на Русия Анатолий Макаров и от предходния председател на Народното събрание Димитър Главчев.", "date": "2018.11.13", "title": " Звезди аплодираха мегаспектакъла на Васил Петров „Синатра: Вегас“ 2"}
{"url": "https://trud.bg/%d0%bf%d0%be%d1%87%d0%b8%d0%bd%d0%b0%d0%bb%d0%be-%d0%b5-%d0%bc%d0%be%d0%bc%d0%b8%d1%87%d0%b5%d1%82%d0%be-%d0%b1%d0%be%d0%bb%d0%bd%d0%be-%d0%be%d1%82-%d0%b2%d0%b8%d1%80%d1%83%d1%81%d0%b5%d0%bd-%d0%bc/", "text": "Починало е 16-годишното момиче от Попово, което беше  . Ученичката е издъхнала в понеделник в ОАРИЛ на търговищката болница, където близо две седмици се бориха за живота на детето. Съдействие са оказали и консултанти от Варна, но въпреки усилията се е стигнало до фатален край. Към момента все още няма резултати от пробите, изпратени в националната лаборатория, съобщиха от болницата и от Регионалната здравна инспекция (РЗИ) в Търговище. Момичето е заболяло в края на октомври от вирусна инфекция. Близо три дни било със симптоми като температура, хрема и кашлица, докато направило гърч и било вкарано по спешност в областната болница. Направена е била пункция и било установено, че се касае за вирусен менингит. Детето беше в кома, на изкуствено дишане. От РЗИ уточниха, че няма болни сред контактните на момичето. Всички били под наблюдение и се следяло състоянието им. Предполага се, че ученичката е била с остър срив на имунната система. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.13", "title": " Починало е момичето, болно от вирусен менингит"}
{"url": "https://trud.bg/%d0%b5%d0%ba%d0%b0%d1%82%d0%b5%d1%80%d0%b8%d0%bd%d0%b0-%d0%b7%d0%b0%d1%85%d0%b0%d1%80%d0%b8%d0%b5%d0%b2%d0%b0-%d0%b4%d0%be%d0%ba%d0%bb%d0%b0%d0%b4%d1%8a%d1%82-%d0%bd%d0%b0-%d0%b5%d0%ba-%d0%bd%d0%b5/", "text": "В доклада на Европейската комисия се констатира, че през последните 12 месеца България е продължила с усилията да изпълни препоръките. Комисията счита, че три от тях вече са изпълнени – за независимостта на съдебната власт, правната рамка и организираната престъпност. Това коментира вицепремиерът и министър на външните работи Екатерина Захариева на брифинг в Министерски съвет по повод констатациите в   за напредъка на страната ни, който ЕК публикува днес. „Необходимо е продължаването на мониторинга по останалите три, от общо 6 препоръки. Но ЕК констатира значителен напредък по отношение на показателите, които все още не са затворени“, допълни вицепремиерът. Еврокомисията счита, че ако България продължи с тези темпове, ще може да приключи механизма до края на мандата на настоящата комисия, подчерта Захариева. Препоръчва се да продължи приемането на всеобхватно антикорупционно законодателство. Също така, трябва с по-бързи темпове да продължи налагането на т.нар. съдебна карта за разпределението на делата, каза още тя. Вицепремиерът изтъкна, че страната ни получава позитивни оценки, свързани с препоръките по опазването на границата и обществените поръчки. „Там заключенията също са, че България е постигнала значителен напредък. Отчита се позитивно и работата на новия Висш съдебен съвет, каза Екатерина Захариева. „Този доклад не само не си успокоява, но ни мотивира още по-силно да продължим работата по реформата в съдебната система“, коментира вицепремиерът. „Всяка година мониторинговите доклади се анализират и се използват за политически цели“, добави тя. „Призовавам всички институции и партии да работим заедно. Това е призив и към президентската институция“, каза още Екатерина Захариева в отговор на журналистически въпрос. Вътрешният министър Младен Маринов на свой ред коментира, че МВР е получило позитивна оценка за борбата с организираната престъпност. „Това е резултат от усилия, които са полагани съвместно с прокуратурата и по-специално със Специализираната прокуратура, в продължение на години“, каза той. „Оценката е резултат и на доверието, което сме изградили с партньорските служби“, добави вътрешният министър. „Тези оценки ни карат да бъде още по отноворни и да продължим работата по тези показатели. На първо място работим за сигурността на българските граждани“, подчерта вътрешният министър.  ", "date": "2018.11.13", "title": " Екатерина Захариева: Докладът на ЕК не само не ни успокоява, но ни мотивира още повече"}
{"url": "https://trud.bg/%d0%b0%d0%b9%d0%ba-%d0%bd%d0%b5-%d1%83%d1%81%d0%bf%d1%8f-%d0%b4%d0%b0-%d1%81%d0%b5-%d0%bf%d1%80%d0%b5%d0%b1%d0%be%d1%80%d0%b8-%d0%b7%d0%b0-%d1%84%d0%b8%d0%bd%d0%b0%d0%bb/", "text": "Бронзовият медалист от световното  първенство по борба  Айк Мнацканян не успя да стигне до големия финал на мондила до 23 г. в Букурещ (Румъния). Натурализираният у нас арменец бе спрян от казаха Кахармак Кисиматов с 1:5 на четвъртфиналите в категория до 72 кг на класическия стил. Преди това талантът започна ударно, като надви с технически туш 11:0 индиеца Аджай. Снощи във вечерния сеанс Кисиматов излезе в полуфиналите, а при успех ще даде втори шанс на нашия талант в репешажите за бронз. За Айк това е едва второ състезание след едногодишно чакане на български паспорт. Останалите ни класици загубиха.", "date": "2018.11.13", "title": " Айк не успя да се пребори за финал"}
{"url": "https://trud.bg/%d0%b4%d0%b5%d0%bf%d1%83%d1%82%d0%b0%d1%82%d1%8a%d1%82-%d0%be%d1%82-%d0%b1%d1%81%d0%bf-%d0%b2%d0%b5%d1%81%d0%b5%d0%bb%d0%b0-%d0%bb%d0%b5%d1%87%d0%b5%d0%b2%d0%b0-%d0%bf%d0%be%d0%bc%d0%b0%d0%b3%d0%b0/", "text": "Открита приемна за жителите на Велико Търново организира вчера народният представител Весела Лечева. В едно от търновските заведения тя се срещна и разговаря с хората, които пожелаха да споделят с нея трудно решимите си въпроси. „За пореден път се срещам с човек, който дори името си не иска да назове, защото се бои да не изгуби работата си. Все по-често се сблъсквам с тази анонимност, затова и реших да правя приемната на открито, с надеждата, че хората, които имат нужда от подкрепа и съдействие, ще се чувстват по-спокойни да споделят проблемите си“, коментира Весела Лечева. Случаят, по който тя ще работи изключително дискретно, е свързан с жалба срещу администрацията. „Става дума за човек, който две години вече не успява да си получи обезщетението, след като е напуснал работа в Германия. Тук продължават да искат от него всевъзможни документи, в същото време от Германия са отговорили, че според тяхното законодателство, те вече са осигурили всички нужни документи. Въпреки този отговор, обезщетението за безработица още не е получено, защото не били събрани всички документи. Ако няма да дадеш обезщетение, просто кажи „не“, но защо трябва да се води такава примитивна комуникация, която зависи от определен служител, а не от разписаните норми“, категорична е Лечева. Липсата на тротоари, пешеходни пътеки, осветление в кварталите, са другите въпроси, които хората споделят в приемната на народния представител. Особено осезаеми са тези проблеми в кварталите в града. „Това са въпроси, които са в компетенцията на Общината и аз винаги ги препращам към групата съветници от БСП. Хората не могат сами да си начертаят пешеходни пътеки и да си ремонтират тротоарите, това е просто безхаберие и различно отношение към центъра на града и кварталите“, категорична е Весела Лечева. И допълва, че особено безпомощни се чувстват хората в малките населени места, където те често се оказват в невъзможност да се защитават от ежедневен тормоз. Последният такъв сигнал дошъл от с. Родина. „Другата много болезнена тема е свързана с цените на медицинските изделия. Ето ви един пример само. Майка трябва да купи ортопедични обувки на детето си и може да получи за тях трицифрена сума от държавата. Обаче т.нар. ортопедични обувки са толкова некачествени, че на практика са неизползваеми. И жената обяснява, че за нея е по-лесно да купи едни обикновени обувки, които след това да приспособи, вместо да разчита на държавата, да се чуди ще й признаят ли фактурите или няма и дали въобще обувките ще свършат работа. И не е въпрос на пари, очевидно е че финансов ресурс, но системата, която осигурява тази услуга, е некачествена“, коментира Весела Лечева. Ниските доходи, несправедливото разпределение на пенсиите, бюрократичните абсурди, политически назначения, липсата на сигурност и невъзможността на хората да защитават живота и имуществото си, бяха част от проблемите, които търновци споделиха с народния представител от БСП Весела Лечева. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.13", "title": " Депутатът от БСП Весела Лечева помага на търновец да получи обезщетение след напускане на работа в Германия\t\t\t"}
{"url": "https://trud.bg/%d0%b8%d0%bd%d1%82%d0%b5%d1%80-%d1%83%d0%b4%d1%80%d1%8f-%d0%bf%d0%be-%d1%8e%d0%b2%d0%b5-%d1%81-%d1%88%d0%b5%d1%84/", "text": "Ръководството на „Интер“ подготвя силен удар, който да се усети чак в Торино. На „Джузепе Меаца“ работят по привличането на Бепе Марота, доскорошният изпълнителен директор на „Ювентус“. 61-годишният ръководител е без работа от октомври насам, когато си тръгна от „бианконерите“. А Марота е желан лично от новия президент на клуба Стивън Жанг.  В същото време медиите на Апенините разкриха, че на свой ред „Ювентус“ също подготвя удар, но на трансферния пазар. Лидерът в Серия А следи изкъсо проявите на Федерико Киеза („Фионертина“), Никола Барела („Каляри“) и Сандро Тонали („Бреша“).", "date": "2018.11.13", "title": " “Интер“ удря по „Юве“ с шеф"}
{"url": "https://trud.bg/%d0%be%d0%bf%d1%82%d0%b8%d0%bc%d0%b8%d0%b7%d1%8a%d0%bc-%d0%b2-%d0%ba%d0%b8%d0%bf%d1%8a%d1%80-%d0%b1%d0%b8%d0%b5%d0%bc-%d0%b1%d1%8a%d0%bb%d0%b3%d0%b0%d1%80%d0%b8%d1%8f/", "text": "Оптимизъм цари в Кипър преди срещата с България в турнира от Лигата на нациите. Селекционерът на съперника Ран Бен Шимон се закани на „лъвовете“, феновете от Острова на Афродита също предвкусват победа. „Очакванията за добри резултати са големи и искаме да накараме нашите привърженици да се гордеят – каза Шимон. – Една хубава победа, последвана от загуба, не е нашата цел. В същото време не искаме да получаваме комплименти за представянето си, но да не сме спечелили.“ Водещото електронно издание „Керкида“ публикува анкета, в която местните запалянковци категорично гласуваха, че България ще падне в предстоящата среща. 59% очакват именно успех над селекцията на Петър Хубчев. 27 на 100 пък са на мнение, че в крайна сметка „лъвовете“ ще грабнат трите точки. „Не мисля, че има от какво да се притесняваме за мача с България“, каза пък Михалис Константину, реализатор номер едно в историята на кипърския национален отбор. Статистиката обаче показва пълно превъзходство за България. „Трикольорите“ имат 7 победи в 9 мача на Острова на Афродита при голова разлика 21:7. Съперникът ни може да се похвали само с един успех, записан през 2009-та с 4:1. Преди последните две срещи в нашата група, България е с равен брой точки – 9 с Норвегия, но скандинавците са първи. Кипър е на трето място с 4, а Словения има само една.", "date": "2018.11.13", "title": " Оптимизъм в Кипър: Бием България!"}
{"url": "https://trud.bg/%d1%83%d1%81%d0%bb%d0%be%d0%b2%d0%b0-%d0%bf%d1%80%d0%b8%d1%81%d1%8a%d0%b4%d0%b0-%d0%b7%d0%b0-%d0%bd%d0%b0%d1%80%d0%ba%d0%be%d0%bf%d0%bb%d0%b0%d1%81%d1%8c%d0%be%d1%80/", "text": "Бургаският окръжен съд одобри постигнато споразумение между Окръжна прокуратура и подсъдимия Младен М., и го осъди на две години лишаване от свобода с 4-годишен изпитателен срок. Обвиняемият е признат за виновен, че с цел разпространение, държал високорискови наркотични вещества на обща стойност 123,38 лв. Освен това, складирал в дома си прекурсори, материали и съоръжения за производство на високорисково наркотично вещество – метамфетамин, с цел разпространение. При обиск в дома му било открито и огнестрелно оръжие – пистолет и боеприпаси – 4 бр. патрони, самодейно снарядени с оловни съчми (престъпление по чл.339, ал. 1 от НК). Деянията са извършени от подсъдимия при форма на вината „пряк умисъл“. Определението на Окръжен съд – Бургас е окончателно. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2018.11.13", "title": " Услова присъда за наркопласьор"}
{"url": "https://trud.bg/%d1%86%d0%b5%d1%86%d0%ba%d0%b0-%d1%86%d0%b0%d1%87%d0%b5%d0%b2%d0%b0-%d0%b4%d0%be%d0%ba%d0%bb%d0%b0%d0%b4%d1%8a%d1%82-%d0%bd%d0%b0-%d0%b5%d0%ba-%d0%b5-%d0%bf%d0%be%d0%bb%d0%be%d0%b6%d0%b8%d1%82%d0%b5/", "text": "Правителството ще продължи да изпълнява препоръките на Механизма за сътрудничество и проверка и след неговото окончателно приключване. Това каза министърът на правосъдието Цецка Цачева на брифинг във връзка с   на Европейската комисия по Механизма за сътрудничество и проверка. „ЕК посочва, че напредъкът, постигнат по всички показатели на механизма, е значителен. 3 от тях – „Зависимост на съдебната система, „Правна рамка и „Организирана престъпност, се считат за условно затворени. А по останалите три показатели е постигнат значителен напредък, като препоръките са много близо до изпълнението“, посочи Цачева. „ЕК отбелязва, че новият състав на ВСС се е установил в управленската си роля в дух на професионализъм и добро сътрудничество. Оценено е и засилването на районните инспекторати и предотвратяване на корупцията в областта на обществените поръчки“, коментира Цачева. Тя посочи, че правителството заявява своята продължаваща решимост за консолидиране на усилията по постигане на всички резултати. „Ще продължим да изпълняваме препоръките на Механизма и след неговото окончателно приключване“, каза още Цачева. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.13", "title": " Цецка Цачева: Докладът на ЕК е положителен и обективен"}
{"url": "https://trud.bg/%d1%82%d0%b5%d0%b6%d0%ba%d0%be-%d0%bd%d0%b0%d0%ba%d0%b0%d0%b7%d0%b0%d0%bd%d0%b8%d0%b5-%d0%b7%d0%b0-%d0%bb%d0%be%d0%ba%d0%be-%d0%bf%d0%b4-%d1%81%d0%bb%d0%b5%d0%b4-%d0%b1%d0%be%d1%8f/", "text": "Симеон Райков, халфът на „Локомотив“ (Пловдив), изгоря за пет мача, след като взе участие в сбиването между негови съотборници и играчи на „Славия“. Грозният инцидент се случи в неделя по време на двубоя от 15-ия кръг в Първа лига, завършил 1:1. Анте Аралица от „смърфовете“ също е наказан, но за два двубоя. Толкова ще почива и Димитър Везалов за пререкание със съдията след края на срещата. От „Славия“ наказани няма. За нерегламентирано използване на факли и димки, на основание чл.37, ал.1, т.22.2, б.А от ДП /2018/2019/ – ДК наказва ПФК „Черно море“ гр. Варна с имуществена санкция в размер на 300 лева. За обидни и нецензурни скандирания, на основание чл.37, ал.1, т.26 от ДП /2018/2019/ – ДК наказва ПФК „Черно море“ гр. Варна с имуществена санкция в размер на 1000 лева. За обидни и нецензурни скандирания, на основание чл.37, ал.1, т.26 от ДП /2018/2019/ – ДК наказва ПФК „Левски“ гр. София с имуществена санкция в размер на 1000 лева. За нерегламентирано използване на димки, на основание чл.37, ал.1, т.22.2, б.А от ДП /2018/2019/ – ДК наказва ФК „Етър“ гр. Велико Търново с имуществена санкция в размер на 300 лева. За нерегламентирано използване на факли, на основание чл.37, ал.1, т.22.2, б.А от ДП /2018/2019/ – ДК наказва ПОФК „Ботев“ гр. Враца с имуществена санкция в размер на 300 лева. За блъскане на противников състезател, на основание чл.22, ал.2, б. З, колонка 5 от ДП /2018/2019/ – ДК наказва Анте Аралица – състезател на ПФК „Локомотив“ гр. Пловдив със спиране на състезателни права за 2 срещи и с глоба в размер на 1000 лева. За удар в главата на друг състезател, на основание чл. 22, ал.2, б. Е, колонка 5 от ДП /2018/2019/ – ДК наказва Симеон Георгиев Райков – състезател на ПФК „Локомотив“ гр. Пловдив със спиране на състезателни права за 5 срещи и с глоба в размер на 1200 лева. За нерегламентирано използване на факли и димки, на основание чл.37, ал.1, т.22.2, б.А от ДП /2018/2019/ – ДК наказва ПФК „Лудогорец“ гр. Разград с имуществена санкция в размер на 300 лева.", "date": "2018.11.13", "title": " Тежко наказание за „Локо“ (Пд) след боя със „Славия“"}
{"url": "https://trud.bg/%d0%be%d0%bd%d0%ba%d0%be%d0%bb%d0%be%d0%b7%d0%b8-%d1%81%d0%b0%d0%b4%d1%8f%d1%82-%d0%b4%d1%80%d1%8a%d0%b2%d1%87%d0%b5%d1%82%d0%b0-%d0%b2-%d0%b8%d0%bd%d0%b8%d1%86%d0%b8%d0%b0%d1%82%d0%b8%d0%b2%d0%b0/", "text": "Представители на биофармацевтичната компания АстраЗенека България и лекари от Комплексен онкологичен център – Велико Търново, ще засадят дървета, като част от инициативата „Здравето на природата е твоето здраве“. Тя се провежда по повод Месеца за борба с рака на белия дроб – ноември и ще обхване голяма част от онкологичните центрове в страната. Велико Търново е един от градовете, в които фармацевтичната компания ще засади дървета след Бургас, София и Варна. По време на събитието, което е утре от 13,30 ч., д-р Мария Рачева, управител на Комплексния онкологичен център, ще представи актуални данни за разпространението, диагностиката и лечението на рака на белия дроб за България и света. Кампанията на АстраЗенека за зелена България бе стартирана през месец септември в Бургас с 30 дръвчета. Компанията вече има засадена и алея от 25 сребролистни липи в Борисовата градина в столицата. Предстоят още поредица от залесявания и в други големи градове на страната, където увеличаването на зелените площи е от изключителна важност за опазването на околната среда и здравето на гражданите. Инициативата се провежда и като част от глобалната политика на АстраЗенека за устойчиво развитие, в която опазването на околната среда е един от трите основни приоритета, наред с осигуряване достъпа на пациентите до лечение и поддържане на етични бизнес практики и прозрачност в работата на компанията. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.13", "title": " Онколози садят дръвчета в инициативата „Здравето на природата е твоето здраве“\t\t\t"}
{"url": "https://trud.bg/%d0%b5%d0%b4%d0%bd%d0%b0-%d0%b3%d0%be%d0%b4%d0%b8%d0%bd%d0%b0-%d0%bb%d0%b8%d1%88%d0%b0%d0%b2%d0%b0%d0%bd%d0%b5-%d0%be%d1%82-%d1%81%d0%b2%d0%be%d0%b1%d0%be%d0%b4%d0%b0-%d0%b7%d0%b0/", "text": "Съдът в Радомир призна за виновен мъж, хванат да шофира без книжка, докато тече условната му присъда за предишно подобно провинение. На 29 май подсъдимият И. управлявал автомобил в Радомир без свидетелство за управление на МПС в едногодишен срок от наказването му по административен ред за същото деяние, съобщиха от държавното обвинение. За това е осъден на една година „лишаване от свобода“ при първоначален общ режим на изтърпяване, както и глоба в размер на петстотин лева.  ", "date": "2018.11.13", "title": " Една година „лишаване от свобода“ за шофиране без книжка"}
{"url": "https://trud.bg/%d0%b0%d1%80%d1%85%d0%b8%d0%b2%d0%b8-%d0%b8-%d1%83%d1%87%d0%b5%d0%bd%d0%b8-%d0%b3%d0%be%d0%b2%d0%be%d1%80%d1%8f%d1%82-%d0%b7%d0%b0-%d1%81%d0%bc%d0%b8%d1%80%d0%bd%d0%b5%d0%bd%d1%81%d0%ba%d0%b8/", "text": "В Софийския университет започна Национална научна конференция „Светове и утопии”, посветена на 120 години от рождението на Христо Смирненски. Събитието беше открито на 13 ноември от Атанас Капралов – директор на Националния литературен музей, като преди това той откри изложба в Университетската библиотека, дело на Института за литература към БАН. Той говори за незавидната орисия на къщата-музей „Христо Смирненски” на ул. „Овчо поле” 116, която от 1959 г. е превърната в музей, но от 2004 г. е затворена. С помощта на Министерство на културата преди месец започна нейният ремонт. „Надявам се, че през следващата година къщата да добие достоен за патрона си вид. Въпреки краткия си престой на земята, Смирненски ни оставя огромно литературно наследство в 8 тома. Развитието на неговия безспорен талант е възходящо и само можем да съжаляваме за многото неродени шедьоври… Творбите му завинаги ще останат в Златния фонд на българското слово” – каза поетът Атанас Капралов. „Надявам се че тази изложба ще бъде притегателен център за студентите и всички читатели, които посещават библиотеката” – обобщи Анна Ангелова – директор на библиотеката. За експозицията говориха още Александра Антонова (БАН) и Румяна Алексиева (БАН). Архивът на Смирненски съдържа 339 единици: биографични мватериали, творчески и илюстративни материали, кореспонденцията му, мемоари, както и любопитна сбирка от книги, негово притежание. Посетителите могат да видят ръкописи на стихотворения, писма и картички от и до Смирненски, негови карикатури и снимки с приятели, свидетелството му за раждане и студентската му книжка, първи и втори издания на негови книги.  Конференцията се водеше от Кристина Йорданова (СУ), а доклади изнесоха: Михаил Неделчев (НБУ), Ирен Александрова (СУ), Мариана Минева (Втора английска гимназия), Йордан Ефтимов (НБУ), Морис Фадел (НБУ), Петър Велчев, Йордан Нанчев, Татяна Ичевска (ПУ), Вера Хинчева (БАН), Мария Огойска (НБУ), Дечка Чавдарова (ШУ), Марин Бодаков (СУ), Клео Протохристова (ПУ), Венцеслав Шолце (СУ). На 14 ноември конференцията продължава, а от 17,30 ч. същия ден ще бъде открита още една изложба с предмети и архивни документи на Смирненски, разположена в къща-музей „Никола Вапцаров”.", "date": "2018.11.13", "title": " Архиви и учени говорят за Смирненски"}
{"url": "https://trud.bg/%d0%ba%d0%be%d0%bc%d0%bf%d0%b0%d0%bd%d0%b8%d1%8f-%d0%bd%d0%b0-%d0%b1%d0%be%d0%b6%d0%ba%d0%be%d0%b2-%d0%b2%d0%bb%d0%b8%d0%b7%d0%b0-%d0%b2-%d0%bb%d0%b5%d0%b2%d1%81%d0%ba%d0%b8/", "text": "„Левски“ ще има нов сериозен спонсор. Става въпрос за водещ играч на пазара на лотарийни билети у нас. Зад компанията стои Васил Божков, който е смятан за най-богатият българин. Новината е на колегите от „Спортал“. Очаква се спонсорът да инвестира сериозни средства в 26-кратните шампиони. Най-вероятно ще пристигне на „Герена“ след есенния полусезон или най-късно в началото на 2019 година. Както е известно, собственикът на „Нове Холдинг“ купи ЦСКА през 1999 година от Любослав Пенев, след което продаде „армейците“ на Прамод Митал в началото на декември 2006 година.", "date": "2018.11.13", "title": " Компания на Божков влиза в „Левски“"}
{"url": "https://trud.bg/%d0%be%d0%b1%d1%81%d1%8a%d0%b4%d0%b8%d1%85%d0%b0-%d0%bd%d0%b5%d0%be%d0%b1%d1%85%d0%be%d0%b4%d0%b8%d0%bc%d0%be%d1%81%d1%82%d1%82%d0%b0-%d0%be%d1%82-%d0%bf%d1%80%d0%be%d0%bc%d1%8f%d0%bd%d0%b0-%d0%bd/", "text": "С оглед на променящите се газови потоци в Югоизточна Европа и с цел запазване и развитие ролята на България като водещ транзитен център на синьо гориво в региона, е необходима промяна в Енергийната стратегия на страната. Тази промяна е навременна с оглед предизвикателствата, свързани с осигуряването на конкурентен пазар и поддържането на атрактивни цени на синьото гориво за потребителите. Около този извод се обединиха представители на работодателски организации, синдикати, енергийни експерти и други, които обсъдиха в Министерството на енергетиката необходимостта от промяна на стратегическия документ, съобщиха от МЕ. Над 80% от компресорните станции в региона са на българска територия, за тяхното модернизиране бяха направени сериозни инвестиции, за да запазим и повишим транзита през наша територия, каза пред участниците в дискусията заместник-министърът на енергетиката Жечо Станков. Изпълнителният директор на „Булгартрансгаз“ Владимир Малинов запозна присъстващите с напредъка по реализацията на концепцията за изграждане на газоразпределителен център Балкан на българска територия. В рамките на концепцията се планира изграждане на необходимата инфраструктура, която по предварителна оценка, направена на база на предпроектното проучване за газоразпределителния център „Балкан“, е на стойност около 2.8 млрд. лева. Като част от хъба е предвидено да бъде създадено дъщерно дружество на „Булгартрансгаз“, което ще оперира борсова платформа за търговия с природен газ. Промяната на Енергийната стратегия е правилният път, за да запазим ролята си на газовата карта на региона, с оглед на променената ситуация трябва да сме гъвкави, запазването на транзитните потоци е сложно предизвикателство, което изисква адекватни решения, едва ли някой би се противопоставил, че всеки нов източник или ново трасе за доставки трябва да бъдат приветствани – това гласят само част от изказаните мнения по време на дискусията. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.13", "title": " Обсъдиха необходимостта от промяна на Енергийната стратегия в Министерството на енергетиката"}
{"url": "https://trud.bg/%d1%83%d0%b2%d0%b5%d0%bb%d0%b8%d1%87%d0%b8%d1%85%d0%b0-%d0%b3%d0%bb%d0%be%d0%b1%d0%b0%d1%82%d0%b0-%d0%bd%d0%b0-%d1%88%d0%b5%d1%84-%d0%bd%d0%b0-%d1%84%d0%b0%d0%bb%d0%b8%d1%80%d0%b0%d0%bb%d0%b0-%d0%bc/", "text": "Управителят на фалиралото „Евроманган“ ЕАД Дейвид Уелингс ще плаща 5000 лв. глоба, задето не е открил производство по несъстоятелност в 30-дневен срок от спиране на плащанията към доставчици. Това постанови окончателно Добричкият окръжен съд, който уважи протеста на прокуратурата срещу лекото наказание, наложено на Уелингс от районните магистрати. Те освободиха британеца от наказателна отговорност и го осъдиха да плати санкция от 1000 лв. „Евроманган“ ЕАД, което е концесионер на мангановата мина в с. Оброчище, е спряло плащанията си към четири частни дружества. В края на 2016 г. компанията е имала близо 170 000 лв. задължения към Министерството на енергетиката, а общите й публични дългове са били 1,672 млн. лв., уточниха от Апелативната прокуратура във Варна.", "date": "2018.11.13", "title": " Увеличиха глобата на шеф на фалирала мина"}
{"url": "https://trud.bg/%d1%88%d0%b0%d0%bc%d0%bf%d0%b8%d0%be%d0%bd%d1%8a%d1%82-%d0%b0%d0%b8%d0%ba-%d0%ba%d1%83%d0%bf%d1%83%d0%b2%d0%b0-%d1%82%d0%b5%d1%80%d0%b5%d0%bd-%d0%bd%d0%b0-%d1%81%d1%8a%d0%bf%d0%b5%d1%80%d0%bd%d0%b8/", "text": "АИК, новият шампион на Швеция, ще купува нов терен на съперника „Калмар“ (1:0). Това стана факт, след като агитката на тима, наброяваща 8000 души, нахлу след края на мача между двата тима. Той бе от последния кръг в първенството, спечелено от столичния отбор. Многобройните фенове на гостите искаха да поздравят своите любимци за първата титла от 2009-та насам и нямаше кой да ги спре. „Една от мрежите на вратите липсва изцяло, а от другата липсват цели парчета – съобщиха от „Калмар“. – Една трета от тревата е напълно унищожена, липсват и чимове. Вратата, на която АИК вкара победния гол, е облепена в стикери. Изненадващо е, че съблекалнята на гостите, която бе превърната в дискотека със стерео уредба и светлини, е непокътната. Вече се разбрахме с АИК, че ще плащат.“ Шампионът на Швеция обеща да поеме всички разноски от нанесените щети. От Стокхолм дори са готови да купят изцяло нова тревна покривка на „червените“. „Имахме разговори и с полицията – добавиха от пострадалия клуб. – По тревата намерихме 135 факли и две димки. Стадионът беше пълен, а на трибуните имаше над 12 000 присъстващи, само двама обаче са арестувани.“ В същото време от АИК благодариха на своите привърженици за горещата подкрепа. Солидната агитка пропътува малко над 400 км, за да види спечелването на шестата шампионска титла в историята на клуба. Тимът от Стокхолм завърши с 67 точки, с две повече от преследвача „Норкьопинг“. Миналогодишният първенец „Малмьо“ пък остана трети.", "date": "2018.11.13", "title": " Шампионът АИК купува терен на съперник"}
{"url": "https://trud.bg/%d0%b2%d0%bb%d0%b0%d1%81%d1%82%d0%b8%d1%82%d0%b5-%d1%80%d0%b0%d0%b7%d1%87%d0%b8%d1%81%d1%82%d0%b2%d0%b0%d1%82-%d0%b3%d0%be%d0%bb%d1%8f%d0%bc-%d0%bc%d0%b8%d0%b3%d1%80%d0%b0%d0%bd%d1%82%d1%81%d0%ba/", "text": "Властите разчистват голям мигрантски лагер в Рим, а италианският вътрешен министър Матео Салвини обяви, че неразрешените обекти „повече няма да бъдат толерирани“. Според хуманитарната организация „Баобаб експириънс“, която управлява лагера, в него живеят около 200 души, включително бездомници и роми. Палатковият лагер, намиращ се зад гара „Тибуртина“, много пъти е бил разчистван от органите на реда. „Социалните въпроси в Рим се решават така: с полиция и багери“, заяви „Баобаб експириънс“ в Туитър. Организацията определи премахването на лагера като „безкраен позор за този град“. Много мигранти са принудени да спят на открито в италианската столица поради липса на места, където да бъдат настанени. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2018.11.13", "title": " Властите разчистват голям мигрантски лагер в Рим"}
{"url": "https://trud.bg/%d0%bf%d1%80%d0%b5%d0%b4%d0%b0%d0%b4%d0%be%d1%85%d0%b0-%d0%bd%d0%b0-%d1%81%d1%8a%d0%b4-%d0%be%d0%b1%d0%b2%d0%b8%d0%bd%d1%8f%d0%b5%d0%bc-%d0%b7%d0%b0-%d0%be%d1%82%d0%b3%d0%bb%d0%b5%d0%b6%d0%b4%d0%b0/", "text": "Районна прокуратура – Петрич е внесла за разглеждане в съда обвинителен акт срещу Д.Г. за извършени от него престъпления – отглеждане на растения от рода на конопа (канабис) и държане на високорискови наркотични вещества. Обвиняемият Г. живее със семейството си в с. Самуилово, община Петрич. През пролетта на 2018г., в прилежащо дворно място към двуетажна къща, той засял и отглеждал растения от рода на конопа, въпреки че знаел за незаконността на тази дейност. Информацията за това станала достояние на органите на РУ гр. Петрич, вследствие на което била извършена проверка на дворното място и обитаваното от Д.Г. жилище. При огледа се установило засадени 21 броя зелени растения, с височина от 40 см. до 150 см., които при направения полеви наркотест реагирали положително на канабис (марихуана). На втори етаж на къщата, под холна маса в предходно помещение, били намерени черни найлонови чанти, съдържащи полусуха зелено-кафява растителна маса. В спалнята, на пода върху поднос, имало черно на цвят вещество на люспи, а в пластмасова кутия – черно-кафява засъхнала маса. При тестване те също реагирали положително на канабис (марихуана). Пред полицейските служители обвиняемият заявил, че откритите растения и вещества са негови. В хода на разследването е било установено, че 21 растения от рода на конопа, с нето тегло 316 грама след изсушаването, са на обща стойност 1264 лева, а държаните от обвиняемия в къщата високорискови наркотични вещества са за 5 351.50 лева. Предстои съдът да насрочи разпоредително заседание по делото. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.13", "title": " Предадоха на съд обвиняем за отглеждане на канабис"}
{"url": "https://trud.bg/%d0%b2%d0%b8%d0%b6%d1%82%d0%b5-%d0%ba%d0%b0%d0%ba%d0%b2%d0%be-%d1%89%d0%b5-%d1%80%d0%b5%d1%88%d0%b0%d0%b2%d0%b0-%d0%bc%d0%b8%d0%bd%d0%b8%d1%81%d1%82%d0%b5%d1%80%d1%81%d0%ba%d0%b8%d1%8f%d1%82-%d1%81-40/", "text": "1. ПРОЕКТ НА РЕШЕНИЕ ЗА ОТКРИВАНЕ НА ГРАНИЧЕН КОНТРОЛНО-ПРОПУСКАТЕЛЕН ПУНКТ – КРУШАРИ.  Внася: министърът на вътрешните работи 2. ПРОЕКТ НА РЕШЕНИЕ ЗА ОДОБРЯВАНЕ УЧАСТИЕТО НА РЕПУБЛИКА БЪЛГАРИЯ С НАЦИОНАЛЕН ЩАНД НА МЕЖДУНАРОДНОТО ИЗЛОЖЕНИЕ ЗА ЗЕМЕДЕЛИЕ, ХРАНИТЕЛНО-ВКУСОВА ПРОМИШЛЕНОСТ И ГРАДИНАРСТВО „ЗЕЛЕНА СЕДМИЦА БЕРЛИН 2019“, КОЕТО ЩЕ СЕ ПРОВЕДЕ ОТ 18 ДО 27 ЯНУ­АРИ 2019 Г.  Внася: министърът на земеделието, храните и горите 3. ПРОЕКТ НА РЕШЕНИЕ ЗА ПОЕМАНЕ ОТ РЕПУБЛИКА БЪЛГАРИЯ НА ПРЕД­СЕДАТЕЛСТВОТО НА ОРГАНИЗАЦИЯТА ЗА ЧЕРНОМОРСКО ИКОНОМИЧЕ­СКО СЪТРУДНИЧЕСТВО В ПЕРИОДА 1 ЯНУАРИ – 30 ЮНИ 2019 Г.  Внася: заместник министър-председателят по правосъдната реформа и министър на външните работи 4. ПРОЕКТ НА РЕШЕНИЕ ЗА ОПРЕДЕЛЯНЕ НА УПРАВИТЕЛ ЗА РЕПУБЛИКА БЪЛГАРИЯ В СЪВЕТА НА УПРАВИТЕЛИТЕ НА МЕЖДУНАРОДНАТА ИНВЕС­ТИЦИОННА БАНКА И НА ДИРЕКТОР И ЗАМЕСТНИК-ДИРЕКТОР ЗА РЕПУБ­ЛИКА БЪЛГАРИЯ В СЪВЕТА НА ДИРЕКТОРИТЕ НА МЕЖДУНАРОДНАТА ИНВЕСТИЦИОННА БАНКА.  Внася: министърът на финансите 5. ПРОЕКТ НА ПОСТАНОВЛЕНИЕ ЗА ИЗМЕНЕНИЕ И ДОПЪЛНЕНИЕ НА ПОСТА­НОВЛЕНИЕ № 190 НА МИНИСТЕРСКИЯ СЪВЕТ ОТ 2015 Г. ЗА ПРИЕМАНЕ НА ДЕТАЙЛНИ ПРАВИЛА ЗА ДОПУСТИМОСТ НА РАЗХОДИТЕ ПО ФОНД „УБЕЖИ­ЩЕ, МИГРАЦИЯ И ИНТЕГРАЦИЯ” И ФОНД „ВЪТРЕШНА СИГУРНОСТ” ЗА ПЕ­РИОДА ОТ 2014 ДО 2020 Г.  Внася: министърът на вътрешните работи 6. ПРОЕКТ НА ПОСТАНОВЛЕНИЕ ЗА ОДОБРЯВАНЕ НА ДОПЪЛНИТЕЛНИ ТРАН­СФЕРИ ЗА 2018 Г. ЗА ИЗПЛАЩАНЕ НА ДОПЪЛНИТЕЛНО ВЪЗНАГРАЖДЕНИЕ ЗА ПОСТИГНАТИ РЕЗУЛТАТИ ОТ ТРУДА НА ДИРЕКТОРИТЕ НА ОБЩИНСКИ­ТЕ ДЕТСКИ ГРАДИНИ, УЧИЛИЩА, ЦЕНТРОВЕ ЗА ПОДКРЕПА ЗА ЛИЧНОСТ­НО РАЗВИТИЕ И ЦЕНТРОВЕ ЗА СПЕЦИАЛНА ОБРАЗОВАТЕЛНА ПОДКРЕПА.  Внася: министърът на образованието и науката 7. ПРОЕКТ НА ПОСТАНОВЛЕНИЕ ЗА ОДОБРЯВАНЕ НА ДОПЪЛНИТЕЛНИ РАЗ­ХОДИ ПО БЮДЖЕТА НА МИНИСТЕРСТВОТО НА ОБРАЗОВАНИЕТО И НАУКА­ТА ЗА 2018 Г.  Внася: министърът на образованието и науката 8. ПРОЕКТ НА ПОСТАНОВЛЕНИЕ ЗА ОДОБРЯВАНЕ НА ДОПЪЛНИТЕЛНИ ТРАН­СФЕРИ ПО БЮДЖЕТИТЕ НА ОБЩИНИТЕ ЗА 2018 Г. ЗА ФИНАНСОВО ОСИГУ­РЯВАНЕ НА ДЕЙНОСТИ ПО НАЦИОНАЛНИ ПРОГРАМИ ЗА РАЗВИТИЕ НА ОБРАЗОВАНИЕТО.  Внася: министърът на образованието и науката 9. ПРОЕКТ НА ПОСТАНОВЛЕНИЕ ЗА ОДОБРЯВАНЕ НА ДОПЪЛНИТЕЛНИ РАЗ­ХОДИ ПО БЮДЖЕТА НА МИНИСТЕРСТВОТО НА ЗЕМЕДЕЛИЕТО, ХРАНИТЕ И ГОРИТЕ ЗА 2018 Г.  Внася: министърът на земеделието, храните и горите 10. ПРОЕКТ НА ПОСТАНОВЛЕНИЕ ЗА ОДОБРЯВАНЕ НА ДОПЪЛНИТЕЛНИ РАЗ­ХОДИ И/ИЛИ ТРАНСФЕРИ ПО БЮДЖЕТА НА МИНИСТЕРСТВОТО НА ВЪТ­РЕШНИТЕ РАБОТИ ЗА 2018 Г.  Внася: министърът на вътрешните работи 11. ДОКЛАД ОТНОСНО ИНФОРМАЦИЯ ЗА КАСОВОТО ИЗПЪЛНЕНИЕ НА ДЪР­ЖАВНИЯ БЮДЖЕТ И НА ОСНОВНИТЕ ПОКАЗАТЕЛИ НА КОНСОЛИДИРАНАТА ФИСКАЛНА ПРОГРАМА ЗА ДЕВЕТМЕСЕЧИЕТО НА 2018 Г.  Внася: министърът на финансите 12. ПРОЕКТ НА РЕШЕНИЕ ЗА ЕДНОВРЕМЕННО НАМАЛЯВАНЕ И УВЕЛИЧАВАНЕ КАПИТАЛА НА „ЛЕТИЩЕ СОФИЯ” ЕАД СЪС СТОЙНОСТТА НА ПРАВОТО НА СОБСТВЕНОСТ ВЪРХУ НЕДВИЖИМИ ИМОТИ, ОБЯВЯВАНЕТО ИМ ЗА ИМОТИ – ПУБЛИЧНА ДЪРЖАВНА СОБСТВЕНОСТ, И ПРЕДОСТАВЯНЕТО ИМ ЗА УП­РАВЛЕНИЕ НА МИНИСТЕРСТВОТО НА ТРАНСПОРТА, ИНФОРМАЦИОННИТЕ ТЕХНОЛОГИИ И СЪОБЩЕНИЯТА.  Внася: министърът на транспорта, информационните технологии и съобщенията 13. ПРОЕКТ НА РЕШЕНИЕ ЗА УЧРЕДЯВАНЕ НА ВЪЗМЕЗДНО БЕЗСРОЧНО ОГРА­НИЧЕНО ВЕЩНО ПРАВО – СЕРВИТУТ ВЪРХУ ЧАСТ ОТ ИМОТ – ПУБЛИЧНА ДЪРЖАВНА СОБСТВЕНОСТ, ЗА ИЗГРАЖДАНЕ НА ЗАХРАНВАЩ ВОДОПРОВОД КЪМ ОБЕКТ „ИЗГРАЖДАНЕ НА ПОЛИВНА СИСТЕМА В ЗЕМЛИЩЕТО НА С. РЕСЕЛЕЦ, М. „СРЕДНА ЛЪКА“, ОБЩИНА ЧЕРВЕН БРЯГ, ОБЛАСТ ПЛЕВЕН“ В ПОЛЗА НА „ЕЛЕТЕХ” ООД – ШУМЕН.  Внася: министърът на регионалното развитие и благоустройството 14. ПРОЕКТ НА РЕШЕНИЕ ЗА ДАВАНЕ НА СЪГЛАСИЕ ЗА ПРОДАЖБА НА НЕДВИ­ЖИМ ИМОТ, СОБСТВЕНОСТ НА „БЪЛГАРСКИ ПОЩИ” ЕАД – СОФИЯ.  Внася: министърът на транспорта, информационните технологии и съобщенията 15. ПРОЕКТ НА РЕШЕНИЕ ЗА ОБЯВЯВАНЕ НА ИМОТ – ПУБЛИЧНА ДЪРЖАВНА СОБСТВЕНОСТ, ЗА ИМОТ – ЧАСТНА ДЪРЖАВНА СОБСТВЕНОСТ, И ЗА ДАВА­НЕ НА СЪГЛАСИЕ ЗА ПРЕМАХВАНЕТО МУ.  Внася: министърът на транспорта, информационните технологии и съобщенията 16. ПРОЕКТ НА РЕШЕНИЕ ЗА ВЪЗЛАГАНЕ НА ДИРЕКТОРА НА АГЕНЦИЯ „МИТ­НИЦИ“ ДА СКЛЮЧИ ДОГОВОР ЗА ПОКУПКА НА ИМОТ В ПОЛЗА НА ДЪРЖА­ВАТА И ДА ПРЕДПРИЕМЕ ДЕЙСТВИЯ ЗА ПРИДОБИВАНЕ НА ИМОТ В ПОЛЗА НА ДЪРЖАВАТА ПО РЕДА НА ЧЛ. 254, АЛ. 9 ОТ ДАНЪЧНО-ОСИГУРИТЕЛНИЯ ПРОЦЕСУАЛЕН КОДЕКС.  Внася: министърът на финансите 17. ПРОЕКТ НА РЕШЕНИЕ ЗА БЕЗВЪЗМЕЗДНО ПРЕДОСТАВЯНЕ ЗА УПРАВЛЕ­НИЕ НА ЧАСТИ ОТ ИМОТ – ПУБЛИЧНА ДЪРЖАВНА СОБСТВЕНОСТ, НА МИНИСТЕРСТВОТО НА ЗЕМЕДЕЛИЕТО, ХРАНИТЕ И ГОРИТЕ ЗА НУЖДИТЕ НА ОБЛАСТНА ДИРЕКЦИЯ „ЗЕМЕДЕЛИЕ” – ТЪРГОВИЩЕ, И НА МИНИСТЕР­СТВОТО НА ПРАВОСЪДИЕТО ЗА НУЖДИТЕ НА ГЛАВНА ДИРЕКЦИЯ „ИЗПЪЛ­НЕНИЕ НА НАКАЗАНИЯТА”.  Внася: министърът на регионалното развитие и благоустройството 18. ПРОЕКТ НА РЕШЕНИЕ ЗА ОДОБРЯВАНЕ ПРОЕКТ НА РАМКОВО СПОРАЗУМЕ­НИЕ ЗА ПАРТНЬОРСТВО И СЪТРУДНИЧЕСТВО МЕЖДУ ЕВРОПЕЙСКИЯ СЪЮЗ И НЕГОВИТЕ ДЪРЖАВИ ЧЛЕНКИ, ОТ ЕДНА СТРАНА, И ПРАВИТЕЛСТ­ВОТО НА МАЛАЙЗИЯ, ОТ ДРУГА СТРАНА, И ЗА ОДОБРЯВАНЕ НА СЪГЛАСИЕ­ТО НА РЕПУБЛИКА БЪЛГАРИЯ ЗА ПРИЕМАНЕТО НА РЕШЕНИЕ НА СЪВЕТА НА ЕВРОПЕЙСКИЯ СЪЮЗ ЗА ПОДПИСВАНЕ И ВРЕМЕННО ПРИЛАГАНЕ НА СПОРАЗУМЕНИЕТО.  Внася: заместник министър-председателят по правосъдната реформа и министър на външните работи 19. ПРОЕКТ НА РЕШЕНИЕ ЗА ОДОБРЯВАНЕ НА ДОПЪЛНИТЕЛНО СПОРАЗУМЕ­НИЕ КЪМ МЕМОРАНДУМА ЗА РАЗБИРАТЕЛСТВО ЗА ПОДДРЪЖКА И ЕКС­ПЛОАТАЦИЯ НА CMS ДЕТЕКТОРА МЕЖДУ МИНИСТЕРСТВОТО НА ОБРАЗО­ВАНИЕТО И НАУКАТА НА РЕПУБЛИКА БЪЛГАРИЯ И ЕВРОПЕЙСКАТА ОРГАНИЗАЦИЯ ЗА ЯДРЕНИ ИЗСЛЕДВАНИЯ (ЦЕРН) – ADDENDUM № 10.  Внася: министърът на образованието и науката 20. ПРОЕКТ НА РЕШЕНИЕ ЗА ОДОБРЯВАНЕ ПРОЕКТ НА МЕМОРАНДУМ ЗА РАЗ­БИРАТЕЛСТВО ОТНОСНО ДВУСТРАННО СЪТРУДНИЧЕСТВО В ОБЛАСТТА НА ТУРИЗМА МЕЖДУ МИНИСТЕРСТВОТО НА ТУРИЗМА НА РЕПУБЛИКА БЪЛГА­РИЯ И МИНИСТЕРСТВОТО НА ТУРИЗМА НА КРАЛСТВО КАМБОДЖА.  Внася: министърът на туризма 21. ПРОЕКТ НА РЕШЕНИЕ ЗА ИЗМЕНЕНИЕ НА РЕШЕНИЕ № 759 НА МИНИСТЕР­СКИЯ СЪВЕТ ОТ 2018 Г. ЗА ОДОБРЯВАНЕ НА ПОЗИЦИЯТА И СЪСТАВА НА БЪЛГАРСКАТА ДЕЛЕГАЦИЯ ЗА УЧАСТИЕ В КОНФЕРЕНЦИЯТА НА ПЪЛНО­МОЩНИТЕ ПРЕДСТАВИТЕЛИ НА МЕЖДУНАРОДНИЯ СЪЮЗ ПО ДАЛЕКОСЪ­ОБЩЕНИЯ, ДУБАЙ, ОБЕДИНЕНИТЕ АРАБСКИ ЕМИРСТВА.  Внася: министърът на транспорта, информационните технологии и съобщенията 22. ПРОЕКТ НА РЕШЕНИЕ ЗА УТВЪРЖДАВАНЕ НА ПОЗИЦИИТЕ НА РЕПУБ­ЛИКА БЪЛГАРИЯ И НА СЪСТАВА НА БЪЛГАРСКАТА ДЕЛЕГАЦИЯ ЗА УЧАС­ТИЕ В 24-АТА КОНФЕРЕНЦИЯ НА СТРАНИТЕ ПО РАМКОВАТА КОНВЕНЦИЯ НА ОРГАНИЗАЦИЯТА НА ОБЕДИНЕНИТЕ НАЦИИ ПО ИЗМЕНЕНИЕ НА КЛИ­МАТА, В 14-АТА СРЕЩА НА СТРАНИТЕ ПО ПРОТОКОЛА ОТ КИОТО И В ТРЕТА­ТА СЕСИЯ НА ПЪРВАТА СРЕЩА НА СТРАНИТЕ ПО ПАРИЖКОТО СПОРАЗУ­МЕНИЕ.  Внася: министърът на околната среда и водите 23. ПРОЕКТ НА РЕШЕНИЕ ЗА ОДОБРЯВАНЕ НА ПОЗИЦИЯТА И НА СЪСТАВА НА БЪЛГАРСКАТА ДЕЛЕГАЦИЯ ЗА УЧАСТИЕ В ОСМАТА СЕСИЯ НА МЕЖДУПРА­ВИТЕЛСТВЕНАТА БЪЛГАРО-БЕЛАРУСКА КОМИСИЯ ЗА ТЪРГОВСКО-ИКОНОМИЧЕСКО И НАУЧНО-ТЕХНИЧЕСКО СЪТРУДНИЧЕСТВО, КОЯТО ЩЕ СЕ ПРОВЕДЕ ОТ 19 ДО 21 НОЕМВРИ 2018 Г. В СОФИЯ.  Внася: министърът на икономиката 24. ДОКЛАД ЗА ОДОБРЯВАНЕ НА РЕЗУЛТАТИТЕ И ВЗЕТИТЕ РЕШЕНИЯ НА ЗАСЕДАНИЕТО НА СЪВЕТА НА ЕВРОПЕЙСКИЯ СЪЮЗ ПО ЗЕМЕДЕЛИЕ И РИБАРСТВО, ПРОВЕДЕНО НА 15 ОКТОМВРИ 2018 Г. В ЛЮКСЕМБУРГ.  Внася: министърът на земеделието, храните и горите 25. ДОКЛАД ЗА ОДОБРЯВАНЕ НА РЕЗУЛТАТИТЕ ОТ УЧАСТИЕТО НА РЕПУБЛИ­КА БЪЛГАРИЯ В НЕФОРМАЛНАТА СРЕЩА НА МИНИСТРИТЕ НА ТРАНСПОР­ТА И ОКОЛНАТА СРЕДА НА ЕВРОПЕЙСКИЯ СЪЮЗ, ПРОВЕДЕНА НА 29 И 30 ОКТОМВРИ 2018 Г. В ГРАЦ.  Внася: министърът на транспорта, информационните технологии и съобщенията 26. ПРОЕКТ НА РЕШЕНИЕ ЗА ПРЕКРАТЯВАНЕ НА ПРОЦЕДУРАТА ЗА ПРЕДОСТА­ВЯНЕ НА КОНЦЕСИЯ ЗА УСЛУГА ЗА МОРСКИ ПЛАЖ „КАВАРНА”, ОБЩИНА КАВАРНА, ОБЛАСТ ДОБРИЧ.  Внася: министърът на туризма 27. ПРОЕКТ НА РЕШЕНИЕ ЗА ОПРЕДЕЛЯНЕ НА СПЕЧЕЛИЛИЯ КОНКУРСА УЧАСТНИК ЗА КОНЦЕСИОНЕР НА МОРСКИ ПЛАЖ „БУРГАС – ЦЕНТРАЛЕН“, ОБЩИНА БУРГАС, ОБЛАСТ БУРГАС.  Внася: министърът на туризма 28. ПРОЕКТ НА РЕШЕНИЕ ЗА ОПРЕДЕЛЯНЕ НА СПЕЧЕЛИЛИЯ КОНКУРСА УЧАСТНИК ЗА КОНЦЕСИОНЕР НА МОРСКИ ПЛАЖ „СОЗОПОЛ – ХАРМАНИТЕ”, ОБЩИНА СОЗОПОЛ, ОБЛАСТ БУРГАС.  Внася: министърът на туризма 29. ПРОЕКТ НА РЕШЕНИЕ ЗА ОДОБРЯВАНЕ ПРОЕКТ НА ЗАКОН ЗА ИЗМЕНЕНИЕ И ДОПЪЛНЕНИЕ НА КОДЕКСА ЗА СОЦИАЛНО ОСИГУРЯВАНЕ.  Внася: министърът на финансите 30. ПРОЕКТ НА РЕШЕНИЕ ЗА ОДОБРЯВАНЕ ПРОЕКТ НА ЗАКОН ЗА ИЗМЕНЕНИЕ И ДОПЪЛНЕНИЕ НА ЗАКОНА ЗА ФИНАНСОВОТО УПРАВЛЕНИЕ И КОНТРОЛ В ПУБЛИЧНИЯ СЕКТОР.  Внася: министърът на финансите АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.13", "title": " Вижте какво ще решава Министерският съвет утре, 14 ноември 2018"}
{"url": "https://trud.bg/%d0%bf%d1%80%d0%b8%d0%bd%d1%86-%d1%85%d0%b0%d1%80%d0%b8-%d0%b8%d0%b7%d0%bf%d1%80%d0%b5%d0%b2%d0%b0%d1%80%d0%b8-%d0%ba%d1%80%d0%b0%d0%bb%d0%b8%d1%86%d0%b0-%d0%b5%d0%bb%d0%b8%d0%b7%d0%b0%d0%b1%d0%b5/", "text": "72% от британците са на мнение, че принц Хари е най-популярният член на кралското семейство. Това показва национално проучване на компанията YouGov. В анкетата херцогът на Съсекс изпреварва по броя на предпочитанията своята баба, 92-годишната кралица Елизабет Втора и своя брат, принц Уилям. Хари е поддържан от 86 на сто от анкетираните жени и от 69 на сто от господата. Кралицата остава най-популярният член на кралското семейство сред гласувалите мъже в анкетата – 71%. Принц Хари и принц Уилям значително изпреварват по популярност сред британците своя баща принц Чарлз, който е престолонаследник на британската корона. Синът на кралицата, който утре ще навърши 70 години, заема едва седмо място в класацията. Херцогинята на Кембридж Кейт Мидълтън се оказа втората по популярност след Елизабет Втора представителка на монархията от женски пол. Херцогинята на Съсекс Меган Маркъл, съпруга на принц Хари, заема в класацията шесто място. Бившата американска актриса отстъпва само с един процент на 97-годишния съпруг на кралицата, принц Филип. Осма по рейтинг е дъщерята на Елизабет Втора, принцеса Ана. В допитването, проведено от 15 май до 31 октомври са взели участие 3,6 хиляди жители на Обединеното кралство. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.13", "title": " Принц Хари изпревари кралица Елизабет II по популярност на Острова"}
{"url": "https://trud.bg/%d0%b4%d0%b2%d0%be%d0%b5%d0%bd-%d1%80%d1%8a%d1%81%d1%82-%d0%bd%d0%b0-%d0%be%d1%80%d1%8a%d0%b6%d0%b5%d0%b9%d0%bd%d0%b8%d1%8f-%d0%b8%d0%b7%d0%bd%d0%be%d1%81-%d0%b7%d0%b0-%d1%81%d0%b0%d1%83%d0%b4%d0%b8/", "text": "Оръжие за 416,74 млн. евро е изнесено от България за Саудитска Арабия през 2017 г. Това показва разбивката по държави в годишния доклад на Междуведомствената комисия за експортен контрол и неразпространение на оръжията за масово унищожение. Данните бяха публикувани, чак след като Министерският съвет и Народното събрание одобриха доклада. Саудитска Арабия вече е най-крупният купувач на български продукти, свързани с отбраната, измествайки от първото място Ирак. Ръстът на износа за Рияд е близо двоен – през 2016 г. беше 238,98 млн. евро. С най-голям дял в продажбите са боеприпасите – 134 млн. евро, и бомбите, ракетите и снарядите – 185,16 млн. евро. Традиционно оръжейната търговия със страни от Близкия Изток представлява над половината от целия износ, а само със Саудитска Арабия е над една трета. Останалите най-големи клиенти са от Ирак – 144 млн. евро, САЩ – 115 млн. евро, и Индия – 108 млн. евро. Както “Труд” писа, през 2017 г. български фирми са изнесли оръжие на стойност над 1,218 млрд. евро. Това обаче е най-ниският ръст в оръжейния износ за последните пет години. През 2016 г. сделките бяха за 1,015 млрд. евро, през 2015 г. – за 642,5 млн. евро, през 2014 г. – за 404 млн. евро, а през 2013 г. – за 235 млн. евро. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.13", "title": " Двоен ръст на оръжейния износ за Саудитска Арабия\t\t\t"}
{"url": "https://trud.bg/%d1%83%d0%bd%d0%b3%d0%b0%d1%80%d1%81%d0%ba%d0%b8%d1%8f%d1%82-%d0%bf%d0%be%d1%81%d0%bb%d0%b0%d0%bd%d0%b8%d0%ba-%d0%b2-%d1%81%d0%ba%d0%be%d0%bf%d0%b8%d0%b5-%d0%bd%d0%b8%d0%ba%d0%be%d0%bb%d0%b0-%d0%b3/", "text": "Бившият министър-председател и депутат Никола Груевски се намира в Унгария. Това потвърди унгарският посланик в Скопие, пише  Груевски от понеделник е обявен за общодържавно издирване. Той получи две години ефективна присъда по делото „Танк“ за закупуването на служебния му „Мерцедес“ за над 650 000 евро, докато беше премиер. Малко по-късно от министерството на вътрешните работи на Македония потвърдиха, че бившият премиер се намира на територията на Унгария. „Министерството на вътрешните работи получи потвърждение от унгарското министерство, че Никола Груевски е в Република Унгария и че е подал молба за убежище. Министерството на вътрешните работи информира Основия съд Скопие 1, след което Съдът трябва да издаде решение за издаване на международна заповед за арест на осъденото лице Никола Груевски“, се казва в официалното съобщение от вътрешнополитическото ведомство.", "date": "2018.11.13", "title": " Унгарският посланик в Скопие: Никола Груевски е в Будапеща"}
{"url": "https://trud.bg/%d0%b1%d0%b5%d0%b7-%d0%bb%d0%b8%d0%bc%d0%b8%d1%82-%d0%b7%d0%b0-%d0%bf%d1%80%d0%b5%d0%ba%d0%b8-%d1%80%d0%be%d0%b4%d0%bd%d0%b8%d0%bd%d0%b8-%d0%bd%d0%b0-%d0%bf%d0%be%d1%81%d1%82%d1%80%d0%b0%d0%b4%d0%b0/", "text": "Ограничението противоречи на Закона за задълженията и договорите Цена на човешкия живот няма, но трябва да има граница за искания Под 1% от шофьорите ще бъдат в най-високите класове, по “малус” ГЕРБ се отказаха от идеята да въвеждат таван от 20 000 лева обезщетение на близките при загинал член на семейството за нанесени неимуществени вреди – болка и страдание. “Горна граница няма да има за родители, деца, съпруг и съпруга на жертвите на пътнотранспортни произшествия. Ще има таван до 5000 лв. на всички роднини извън тесния кръг,” обяви председателят на бюджетната комисия Менда Стоянова, внесла поправките в закона. Юристи коментираха пред “Труд”, че въвеждането на какъвто и да е таван противоречи на Закона за задълженията и договорите. Чл. 52 на този закон гласи следното: Обезщетение за неимуществени вреди се определя от съда по справедливост. Проблемът с въвеждането на таван при обезщетенията бил обсъден на Изпълнителна комисия на ГЕРБ в понеделник вечерта, заради напрежението, предизвикано от намерението за повишаване на застраховките “Гражданска отговорност”, съобщи в извънредно изявление председателят на бюджетната комисия. Менда Стоянова обяви, че се разработва методика с ясни критерии за обезщетенията. Тя уточни, че е готова с предложенията за промени в застрахователния кодекс и ще ги внесе в деловодството на парламента. На 4 ноември премиерът и лидер на ГЕРБ Бойко Борисов разпореди на парламентарната си група да не се гласуват промените в застраховането, докато не бъдат подложени на широк обществен дебат. Шефът на бюджетната комисия вчера увери, че ако парламентът приеме новото предложение – за таван на обезщетенията до 5000 лв. за роднините, които не са от най-близкия кръг на загиналия при катастрофа – спекулации за двойна и тройна “Гражданска отговорност” са невъзможни. “Цена на човешкия живот няма, но трябва да има граница за искания”, заяви Стоянова. Тя даде примери за злоупотреби от адвокати, които вземат много повече от законовите 4% адвокатски хонорари от близки на загинали в катастрофи. Обясни, че правят това “на тъмно”.   80% от шофьорите ще ползват бонус КФН започва консултации При въвеждането на системата “бонус-малус” за определяне цената на “Гражданска отговорност” 80% от собствениците на коли ще плащат по-евтина застраховка, тъй като ще попаднат в бонус-класовете, сочат данни на Комисията за финансов надзор. Под 1% от шофьорите ще бъдат в най-високите класове по малус, които предвиждат оскъпяване на полицата с 400%. Попадането в този клас най-често е следствие на виновно причинена смърт на пътя. Много по-често цената на застраховката ще нараства само с 30%. Предвижда се такова да бъде завишението на цената, ако шофьор бъде хванат с превишена скорост от 10 км\\ч. в населено място. КФН вече започна срещи с браншови асоциации и неправителствени организации, на които да бъдат чути конструктивни мнения, които да бъдат отразени в окончателния вариант на системата “бонус-малус”.   Работодатели: Таван има в Белгия и Франция Присъжданите обезщетения за болка и страдания в България (117 хил. за 2017 г.) надхвърлят неимуществените обезщетенията за близки на починал в другите европейски страни. В Белгия обезщетението за болка и страдание на роднини може да е от 1500 евро до 24 хил. евро. В Дания има лимит от 13 400 евро. Във Франция лимитите са от 6 хил. до 30 хил. евро. Това се посочва в декларация на АИКБ и КРИБ. Затова двете работодателски организации настояват да бъде приета методика за определяне на обезщетенията за пострадал в катастрофа човек. Както и лимит на обезщетенията за болка и страдание на роднини на починал.   Сдружение на малките фирми: Да защитим 3 милиона граждани Изправени сме пред избор – или защитата на 3 млн. граждани от заплахата на непосилна цена на “Гражданска отговорност”, или адвокатски кантори да търгуват с кръвта на пострадалите при катастрофи и ограбването на техните близки. Това гласи позиция на Съюза за стопанска инициатива. Сдружението представлява интересите на малките и средни фирми, а негов председател е бившият министър на земеделието Мирослав Найденов. Сега има порочна практика група адвокатски кантори да задържа голяма част от изплатените обезщетения за загинал на пътя без знанието на техните клиенти, които взимат малка част от сумата. От Съюза искат да се създаде методика за оценка на щетите, които търпят домакинствата и бизнесът при произшествие на пътя. А дотогава да бъде въведен лимит за обезщетенията за болка и страдание.   Милиони левове изтичат към Румъния Камикадзета имат по 100-200 коли Стефан Кючуков Милиони левове изтичат от български застрахователни компании заради клиенти от Румъния. Често плащанията са свързани с измами, коментираха за “Труд” застрахователи. Цената на задължителната застраховка “Гражданска отговорност” в Румъния е по-висока отколкото у нас. Затова много румънци карат автомобили с български номера, които са застраховани в България. Това става като на името на българи, т.нар. камикадзета от Видин, Русе и други дунавски градове, са регистрирани по 100-200 автомобила. Най-често това са граждани без никакво имущество, колите се водят на тяхно име само фиктивно, а реално се управляват от румънци. Такива автомобили, които се карат от румънци с български номера, лесно може да бъдат въвлечени в застрахователни измами. Например, предявява се претенция за изплащане на обезщетение за причинена катастрофа с такъв автомобил в Италия. Реално не се е случило никакво пътно-транспортно произшествие. Българският застраховател обаче няма никаква възможност да провери дали наистина се е случила катастрофата и какви са причинените от нея щети. А за румънския гражданин няма никакви последици от участието в измамата. Една от причините за това е, че досега у нас няма система “бонус-малус” за определяне на цената на “Гражданска отговорност”. Така за участието на автомобила в катастрофа в Италия няма завишение в цената на полицата. Чрез тази схема се източват български застрахователни компании. Затова има случаи български дружества да отказват изплащането на обезщетения, в случай че подозират измама, като те правят и свои разследвания. В Румъния се движат хиляди автомобили с български номера. Като за този проблем не може да се намери решение от години. В Гърция не може продължително време да се кара автомобил с чужди номера, разказаха застрахователи. Но в Румъния няма такова ограничение. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2018.11.13", "title": " Без лимит за преки роднини на пострадалите\t\t\t"}
{"url": "https://trud.bg/%d0%b0%d0%bf%d0%b8-%d0%be%d0%b1%d1%8f%d0%b2%d0%b8-%d0%b7%d0%b8%d0%bc%d0%bd%d0%be-%d0%b4%d0%b5%d0%b6%d1%83%d1%80%d1%81%d1%82%d0%b2%d0%be-%d0%b7%d0%b0-%d0%bf%d1%8a%d1%82%d0%bd%d0%b8%d1%82%d0%b5-%d1%84/", "text": "Агенция „Пътна инфраструктура“ обяви зимно дежурство за фирмите, които поддържат трасетата. В поддържането на 20 000 км републикански пътища през зимните месеци ще участват около 3000 снегопочистващи машини – снегорини, техника за разпръскване на пясък и т. н. По опорните пунктуве са осигурени необходимите количества сол, пясък, луга и химическти вещества. На директорите на 27-те областни пътни управления е разпоредено да следят прогнозите по райони и със завишено внимание да предприемат необходимите действия за обработка на настилките във високопланинските райони и проходите, където има предпоставки за хлъзгавост и заледявания по усойните места. АПИ призовава шофьорите, ако досега не са сменили летните гуми на автомобилите си със зимни да го направят, тъй като в края на седмицата се очаква застудяване и по високопланинските райони е възможно дъждове да преминат в сняг.", "date": "2018.11.13", "title": " АПИ обяви зимно дежурство за пътните фирми"}
{"url": "https://trud.bg/330-%d0%bb%d0%b2-%d0%b7%d0%b0-%d0%ba%d0%be%d0%bb%d0%b5%d0%b4%d0%bd%d0%be-%d0%bf%d0%b0%d0%b7%d0%b0%d1%80%d1%83%d0%b2%d0%b0%d0%bd%d0%b5-%d0%be%d0%bd%d0%bb%d0%b0%d0%b9%d0%bd-%d1%89%d0%b5-%d0%be%d1%82/", "text": "330 лв. за подаръци по Коледа ще отделят българите, които пазаруват в интернет. Всеки от тях планира да подготви изненада за около десетина свои близки, показва проучване на популярен потребителски сайт, предаде . Тази година значителна част от пазаруването по Коледа ще се случва по електронен път или поне така твърдят 70 процента от анкетираните. В сравнение с миналата година хората, които ще купуват подаръци в интернет, ще похарчат със 100 лева повече. По-голямата сума за коледни подаръци е пореден индикатор за повишаването на заетостта и за увеличаването на доходите на населението, смятат авторите на анкетата. За откриването на подходящия подарък над три четвърти от българите ще използват интернет. Остават популярни и акциите на магазините. Пазаруването за 15 на сто от потребителите е започнало от средата на октомври. Други 40 процента от потребителите на интернет или около милион и 200 000 души съзнателно изчакват акциите от така наречения „черен петък“ в края на ноември. Като цяло обаче 80 процента от хората остават пазаруването за последните дни преди празника.", "date": "2018.11.13", "title": " 330 лв. за коледно пазаруване онлайн ще отделят българите"}
{"url": "https://trud.bg/%d0%b2%d0%b8%d0%b6%d1%82%d0%b5-%d0%b0%d0%ba%d1%86%d0%b5%d0%bd%d1%82%d0%b8%d1%82%d0%b5-%d0%b2-%d0%b1%d1%80%d0%be%d1%8f-%d0%bd%d0%b0-%d0%b2%d0%b5%d1%81%d1%82%d0%bd%d0%b8%d0%ba-%d1%82%d1%80%d1%83-282/", "text": "Без лимит за преки роднини на пострадалите „Гражданската отговорност” няма да поскъпва двойно. До 5000 лв. ще е бариерата за широкия кръг от роднини. Под 1% от шофьорите ще бъдат в най-високите класове, по “малус”.         Ограничават колите в центъра на София  С проекта на план за устойчива градска мобилност с хоризонт до 2035 г. експертите от “Инфрамобилплан” предлагат на общината да се направи пешеходна зона част от бул. “Цар Освободител”, обясни пред “Труд” общинският съветник Зафир Зарков. Отделно във вече приетия доклад с описани в него мерки за чист въздух е предвидена рестрикция за старите коли и по-специално за тези, които са с по-ниски екологични стандарти от Евро 5 или Евро 6.         Регулация на цените на горивата ще доведе до отлив на инвестиции Когато сивият сектор падне до 5%, тогава може да се похвалим, че пазарът е чист, казва Андрей Делчев, изп.-директор на Българската петролна и газова асоциация (БПГА), в интервю за „Труд“.             Пактът за мигрантите на ООН противоречи на българския интерес Бюрократите окончателно са си загубили ума, или са се предали на изкушението на Сорос. Искат от нас да плащаме чужди сметки – статия на Ангел Джамбазки, евродепутат от ВМРО.             Гръцки пенсионери се спасяват в България Тук те търсят изгубения си комфорт – анализ на Бойка Атанасова, кореспондент на „Труд“ в Атина. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.11.13", "title": " Вижте акцентите в броя на вестник „Труд“ в сряда, 14 ноември 2018"}
{"url": "https://trud.bg/%d0%b1%d1%8a%d0%bb%d0%b3%d0%b0%d1%80%d0%ba%d0%b0-%d0%bf%d0%be%d0%bc%d0%be%d0%b3%d0%bd%d0%b0%d0%bb%d0%b0-%d0%bd%d0%b0-%d0%b1%d1%80%d0%b8%d1%82%d0%b0%d0%bd%d0%ba%d0%b0-%d0%b4%d0%b0-%d1%80%d0%be%d0%b4/", "text": "Българка в Лондон се прослави като герой след като изроди бебе във влак. Сънародничката ни помогнала на родилка да роди здраво бебе по време на път, съобщава  . Марияна пътува във влака към предградие в Лондон. На няколко метра от нея е бременна жена в 9-тия месец. След раждането на 3 деца Марияна казва, че за да помогнеш на родилка не е нужно да имаш медицинско образование. Майката и бебето са добре и утре ще се срещнат с жената помогнала за най- важния момент в живота им. „Събух заедно с клина надолу и видях че е започнало раждане. Само казах – сложете я бързо да легне, и виждам, че вече бебето си показа главата. Гордея се с това, че името на България ще се прослави с добро. Защото ние сме силен народ”, казва Марияна.", "date": "2018.11.13", "title": " Българка помогнала на британка да роди във влак за Лондон"}
