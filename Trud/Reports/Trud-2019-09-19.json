{"url": "https://trud.bg/%d0%bf%d0%be%d1%80%d0%b5%d0%b4%d0%bd%d0%b0-%d0%bf%d1%80%d0%be%d0%b2%d0%be%d0%ba%d0%b0%d1%86%d0%b8%d1%8f-%d1%81%d1%80%d0%b5%d1%89%d1%83-%d0%bc%d0%b0%d0%b3%d0%b8%d1%81%d1%82%d1%80%d0%b0%d0%bb%d0%b0/", "text": "В комбина с тях е брюкселският чиновник Силвия Бърова Поредна провокация срещу изграждането на магистрала „Струма“ през Кресненското дефиле кроят организациите от коалицията „За да остане природа в България“, научи „Труд“. Намеренията на „еколозите“ издаде единственият работещ в Института за зелена политика – Петко Ковачев. Във вторник, 17 септември, Ковачев пише във фейсбук, че „еколозите“ получили „добра вест от Брюксел“. Разяснява, че това е писмо, от което било ясно, че Еврокомисията няма да позволи АМ „Струма“ да мине през Кресненския пролом., но конкретното съдържание на текста все още не е обявено. Разследване на „Труд“ установи, че вероятно става дума за изтичане на вътрешна кореспонденция между дирекциите на ЕК относно подадената от България апликационна форма за еврофинансиране на участъка през дефилето. Източниците на вестника са категорични, че официалните позиции за европейско финансиране се изпращат до българското правителство, а не до неправителствени организации. Така че информацията, която имат „еколозите“, не е официална, нито окончателна. Проверката на „Труд“ показа, че вероятно изтичането е дошло от Главна дирекция „Околна среда“ на ЕК. Именно от няколко години там работи Силвия Бърова. Преди да бъде назначена на тази служба Бърова е директор на частната неправителствена организация (НПО) Българско дружество за защита на птиците (БДЗП), което е в „За да остане природа в България“. От там са връзките й с хора като Петко Ковачев,Тома Белев, Андрей Ковачев, Борислав Сандов, Петко Цветков и с швейцарската офшоркка Световен фонд за дивата природа (WWF). Не е тайна, че именно с помощта на Силвия Бърова и нейния съпруг Борис Бъров, работещ в програмата LIFE на ЕК, „еколозите“ винаги имат достъп до информация от Брюксел, която не е предназначена за публично ползване и с нея не разполагат дори българските власти. За конкретния случай от българските институции заявиха пред „Труд“, че действително се чака отговор на апликационната форма за европейското финансиране на лот 3.2 през Кресненския пролом, но все още няма нищо официално. Отделно Бърова съдейства на организациите от „За да остане природа в България“ да получават проекти в сферата на биоразнообразието на стойност над 20 милиони евро. Така „зелените“ се издържат с европейски пари, които използват за прокарването на политически и лобистки интереси. Именно лобизъм стои и зад саботажа на АМ „Струма“. Саботажът Още на 19 август „Труд“ писа, че „еколозите“ подготвят саботаж срещу АМ „Струма“, който е най-мащабният досега от очернящата кампания срещу аутобана. Ако „зелените“ успеят, България ще връща 2 милиарда лева, които досега са дадени от ЕК за всички изградени участъци от АМ „Струма“. Отделно ще трябва да се дадат над 700 милиона лева от джоба на българските данъкоплатци за лот 3.2. В плана са включени накуп всички похвати, използвани от „природозащитниците“ през годините – лъжливи сигнали до европейските институции, заблуждаване на чужди медии, манипулации на общественото мнение, настройване на местните хора срещу аутобана. Припомняме, че кампанията на „зелените“ срещу АМ „Струма“ и конкретно лот 3.2 Крупник-Кресна се засилва през 2017 г., когато институциите у нас одобряват така наречения „източен вариант“. Според проекта магистралата в посока Гърция ще минава през Кресненското дефиле, като съществуващият участък от международния път Е-79 ще бъде ремонтиран и разширен. Към София ще се пътува от изток през Кресненското плато. По този начин трафикът през пролома ще падне с поне с 50%, като се очаква и катастрофите да намалеят драстично. В момента маршрутът през Кресненското дефиле е сред най-смъртоносните в България. За периода 2012 – 2016 г. в 15 километровото трасе през пролома са станали 270 тежки катастрофи с 25 загинали и 119 ранени. Ако аутобанът беше готов още преди повече от десетилетие, както бе по план, статистиката едва ли щеше да е толкова стряскаща. Но дълги години „природозащитниците“ манипулират, че пътната артерия ще унищожи природата в Кресненското дефиле. В България те успяват да блокират довършването на „Струма“ до 2018 г. Тогава съдът окончателно отхвърля жалбите им като несъстоятелни. Заради това те се концентрират в черен пиар срещу проекта зад граница, основно в Брюксел и чуждестранни медии. Всяка година „зелените“ опитват да отворят досие за АМ „Струма“ пред Постоянния комитет на Бернската конвенция. Това е звеното, което се грижи за спазването на екологичното еврозаконодателство и неговите решения имат голяма тежест пред ЕК. Но досега „природозащитниците“ не успяват с доносите си пред Комитета и той отказва да вземе решение срещу България по казуса с Лот 3.2. Лобизъм Източният вариант е избран, след като отпада идеята за 16-километров тунел. Именно за мегасъоръжението лобират „еколозите“, но идеята е отхвърлена от специалистите. Доводите на експертите са, че това е най-сеизмичната зона в страната, в която е било най-силното земетресение в историята на България – 7.8 по скалата на Рихтер през 1904 г. Друг много сериозен аргумент срещу тунела е, че скалите в района са с повишена естествена радиоактивност. Над 5 милиона кубически метра ще е изкопаната радиоактивна скална маса, която трябва да бъде депонирана в близост до строителните дейности – тоест в хабитатите на защитените видове, които „зелените“ уж бранят. Огромен проблем е и високата цена на съоръжението – над 1 милиард евро, като поддръжката му ще струва около 50 милиона евро годишно. А времето за изграждане е между 6 и 8 години. Всичките тези и още доводи дават основание на българската държава да избере по-бързия, евтин, екологичен и не застрашаващ човешкото здраве „източен вариант“. За него е извършена екологична оценка, която е обжалвана от „зелените“. Тази година съдът окончателно отхвърля жалбите им, а процедурите, предшестващи изграждането са в ход, като трасето трябва да е готово най-късно през 2024 година. Решението е предшествано от обществени обсъждания в общините Симитли и Кресна. По време на разискванията местните хора подкрепят идеята Лот 3.2 да минава през пролома, тъй като магистралата ще съживи бизнеса и инвестициите в региона. Против са единствено „еколозите“, които опитват да организират срещи с кресненчани, за да ги манипулират. Но интересът към сбирките е нулев. Налице е още един факт – „природозащитниците“ повече от 10 години лобират за швейцарският консорциум „Амберг“, който да се включи в изграждането на тунела. Това едва ли е случайно, след като водещата им организация WWF е регистрирана като офшорка на територията на Конфедерацията. Шантаж Въпреки решението на българския съд от 2017 г., че аргументите на „зелените“ срещу лот 3.2 са неоснователни, те продължават очернящата си кампания в Брюксел, заблуждавайки Европейската комисия с фалшиви сигнали. Тази седмица „Труд“ ще уведоми новоизбраният председател на ЕК Урсула фон дер Лайен за всички манипулации на „еколозите“. Ще има и искане за установяване на виновника за изтичането на вътрешна кореспонденция на Комисията към „природозащитниците“. Защото тази предварителна информация „зелените“ използват за шантаж на официалните институции у нас и за манипулация на обществото с цел прокарване своите партийни и лобистки интереси. А екорекетът вече става нетърпим.", "date": "2019.09.19", "title": " Поредна провокация срещу магистрала „Струма“ кроят „зелените“\t"}
{"url": "https://trud.bg/%d0%b0%d1%80%d0%b5%d1%81%d1%82%d1%83%d0%b2%d0%b0%d1%85%d0%b0-%d0%bd%d0%b0%d0%bf%d0%b0%d0%b4%d0%b0%d1%82%d0%b5%d0%bb%d1%8f-%d0%ba%d0%be%d0%b9%d1%82%d0%be-%d0%b7%d0%b0%d0%bf%d0%bb%d0%b0%d1%88%d0%b8/", "text": "За броени часове полицията разкри извършителя на наглия грабеж на готвачка, която бе заплашена и ограбена на работното и място в детската градина в петричкото село Кърналово. Това е 25-годишен младеж от Петрич, криминално проявен. В момента се издирва и съучастника му. Двамата нахлули в 5,30 сутринта вчера  в детската градина на село Кърналово. Там била единствено готвачката, която приготвяла закуската на децата. Обирджиите заплашили 60-годишната жена с нож и поискали да им даде всичките си пари. Задигнали 150 лева и офейкали. Жената цял ден била в шок, както и родители и учители от градината, заради наглостта да се нахлува толкова спокойно и лесно в детска градина. Полицията е установила,че грабежа е планиран, нападателите са знаели, че лелката отваря първа градината и е сама.", "date": "2019.09.19", "title": " Арестуваха нападателя, който заплаши с нож и ограби готвачка в детска градина"}
{"url": "https://trud.bg/85-%d0%b3%d0%be%d0%b4%d0%b8%d1%88%d0%b5%d0%bd-%d0%b2%d0%be%d0%b4%d0%b0%d1%87-%d0%bd%d0%b0-%d0%bc%d0%be%d1%81%d0%ba%d0%b2%d0%b8%d1%87-%d0%b1%d0%bb%d1%8a%d1%81%d0%bd%d0%b0%d0%bb-%d0%b6/", "text": "85-годишен с „Москвич“ е блъснал жена на пешеходна пътека и е напуснал мястото в опит да се укрие. Инцидентът е станал около 9 часа в четвъртък в Разград. Пострадалата 62-годишна жена е откарана в болницата в тежко състояние. Тя е с фрактура на черепа и гръбначни прешлени. Очевидци на инцидента са посочила данни за автомобила, който ударил жената и продължил пътя си без да спре. Така полицията установила, че зад волана на стария автомобил е бил 85-годишен водач. По случая е започнало досъдебно производство.", "date": "2019.09.19", "title": " 85-годишен водач на „Москвич“ блъснал жена и напуснал мястото"}
{"url": "https://trud.bg/%d1%81%d0%b5%d0%bc-%d1%89%d0%b5-%d0%b3%d0%bb%d0%be%d0%b1%d0%b8-%d0%b1%d0%bd%d1%80-%d0%b7%d0%b0%d1%80%d0%b0%d0%b4%d0%b8-%d0%bf%d1%80%d0%b5%d0%ba%d1%8a%d1%81%d0%b2%d0%b0%d0%bd%d0%b5%d1%82%d0%be-%d0%bd/", "text": "СЕМ отчита като „безпрецедентно” спирането на Програма „Хоризонт” на БНР миналия петък, което дойде по време на временното сваляне от ефир на репортера и водещ Сивлия Великова. Според регулаторния орган радиото е нарушило задълженията си като обществена медия, Закона за радио и телевизия, ангажиментите по лицензията си и др. БНР ще бъде санкционирано, като ще бъде оповестен размерът на глобата. До утре прокуратурата ще бъде сезирана от СЕМ и за опит за цензура и заплахи, след като днес журналисти от „Хоризонт” разказаха за събитията в радиото около свалянето на Великова от ефир. С 4 гласа „Да” беше прието следващия петък съветът да обсъди поисканата от журналистите оставка на Светослав Костов. Дотогава от регулатора ще се запознават с предоставените им днес документи по двата случая. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.09.19", "title": " СЕМ ще глоби БНР заради прекъсването на програма „Хоризонт“"}
{"url": "https://trud.bg/%d0%b2%d0%b8%d0%b6%d1%82%d0%b5-%d0%ba%d0%b0%d0%ba-%d0%b5-%d0%b7%d0%b0%d1%81%d0%bd%d0%b5%d1%82%d0%b0-%d0%b7%d1%80%d0%b5%d0%bb%d0%b8%d1%89%d0%bd%d0%b0-%d0%ba%d0%b0%d1%81%d0%ba%d0%b0%d0%b4%d0%b0-%d0%be/", "text": "Видео на очевидец на заснемането на поредна зрелищна каскада от „Бързи и яростни 9“ в Тбилиси излъчиха местни медии. Снимките на екшън сцените в грузинската столица ще продължат до началото на октомври. Благодарение на правителствената програма „Снимай в Грузия“, с която се стимулират суперпродукции да идват в страната, след деветото издание на екшъна, пристигат екипите на следващото продължение на „Терминатор“ и новия сезон на „Живите мъртви“. 10 милиона долара влизат в държавната хазна само от „Бързи и яростни 9“.", "date": "2019.09.19", "title": " Вижте как е заснета зрелищна каскада от „Бързи и яростни 9“ в Тбилиси (ВИДЕО)"}
{"url": "https://trud.bg/%d0%b2%d1%8a%d1%82%d1%80%d0%b5%d1%88%d0%bd%d0%b8%d1%8f%d1%82-%d0%bc%d0%b8%d0%bd%d0%b8%d1%81%d1%82%d1%8a%d1%80-%d0%bc%d0%bb%d0%b0%d0%b4%d0%b5%d0%bd-%d0%bc%d0%b0%d1%80%d0%b8%d0%bd%d0%be%d0%b2-%d0%b1/", "text": "Борбата с битовата престъпност е приоритет на МВР и направеното през последните години дава резултат. Това заяви във Варна вътрешният министър Младен Маринов. „Закупихме нови автомобили, държим на бързата и адекватна реакция на служителите и продължаваме операцията на жандармерията в малките населени места“, припомни министърът. Той посочи, че тригодишни изследвания на центъра за анализиране на проблемите на битовата престъпност сочат спад от 2 до 4% на този вид деяния. Лична статистика на Младенов показала, че и броят на убийствата у нас драстично е намалял от зората на демокрацията. „Докато през 1990 г. е имало 400 убийства, през последните 3 г. те са под 100 годишно, а разкриваемостта е 95-98%“, подчерта Маринов.", "date": "2019.09.19", "title": " Вътрешният министър Младен Маринов: Битовата престъпност намалява"}
{"url": "https://trud.bg/%d1%83%d0%bc%d0%b1%d0%b0%d0%bb-%d0%b1%d1%83%d1%80%d0%b3%d0%b0%d1%81-%d0%bf%d0%be%d0%bb%d1%83%d1%87%d0%b8-%d1%82%d0%b5%d1%80%d0%bc%d0%be%d0%bb%d0%b5%d0%b3%d0%bb%d0%be-%d0%b7%d0%b0-%d0%bd%d0%b5%d0%b4/", "text": "Отделението по неонатология на държавната болница в Бургас- УМБАЛ, получи ново термолегло за недоносени бебета. То е купено със средства от благотворителни бягания на организацията 5kmrun. В бяганията участваха жители на четири града – София, Варна, Пловдив и Бургас. Стойността на дарението е 14 400 лв. „Благодаря на всички хора, които отделиха от времето си да бягат и да даряват. Чудесно е, когато такава кауза обедини толкова много хора и се увенчае с успех. В отделението имаме едно термолегло, но имахме голяма нужда от второ поради увеличение обема на нашата работа“, сподели д-р Мирослава Колева от Отделението по неонатология. Тя заедно със свои колеги също участва благотворително и пробяга 5 км. С помощта на термолеглото бебетата по-лесно се адаптират към нормалната температура в помещението. То е снабдено с датчици, както и с лампа за фототерапия. Апаратът е последен клас, и изключително лесен за обслужване от страна на персонала. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.09.19", "title": " УМБАЛ Бургас получи термолегло за недоносени бебета\t"}
{"url": "https://trud.bg/%d0%b2%d0%b0%d1%80%d0%bd%d0%b5%d0%bd%d1%81%d0%ba%d0%b8%d1%82%d0%b5-%d1%81%d0%be%d1%86%d0%b8%d0%b0%d0%bb%d0%b8%d1%81%d1%82%d0%b8-%d0%b8%d1%81%d0%ba%d0%b0%d1%82-%d0%be%d1%81%d1%82%d0%b0%d0%b2%d0%ba/", "text": "Градският съвет на БСП -Варна изпрати декларация до „Позитано“ 20, с която настоява за оставката на зам.-председателя и шеф на предизборния щаб на партията Кирил Добрев. В нея варненските социалисти изразяват крайното си възмущение от неговите действия по време на вътрешно -партийни форуми, както и в общественото пространство. „Считаме, че през последните два месеца и половина той създава напрежение и внушения от всички възможни партийни и публични трибуни, с цел дискредитирането на Варненската партийна организация и нейният лидер. Категорично се противопоставяме на неговото цинично и арогантно поведение по време на Градската конференция във Варна“, се посочва в декларацията. Варненските социалисти заявяват, че не приемат решението на пленума от 15 септември за листата за общински съветници, което е противоуставно и обезсмисля ролята на партийните структури по места. Те припомнят, че Градската конференция на БСП е утвърдила водач на листата с явно гласуване, а с тайно гласуване е подредила останалите кандидати за местния парламент. В медиите беше разпространено искане до Корнелия Нинова, подписано от 64 членове на НС на БСП, за свикване на ново заседание в най-спешен порядък, за да се отмени взетото решение за БСП Варна и Сандански. Зад това искане стои тежката артилерия на партията – Сергей Станишев,Михаил Миков,Димитър Дъбов, Георги Пирински, Георги Гергов, Валери Жаблянов, Янаки Стоилов и др. „Всеки член на БСП и всяка организация имат правото да изразяват мнението си. Давам си сметка са интересите, които на практика засегнах и реакцията не ме изненадва. Понякога се налагат непопулярни мерки. Те обаче идват тогава, когато са изчерпани абсолютно всички възможности за разбирателство“, коментира Кирил Добрев. „Такъв е случаят с Варна. Разговорите с председателя на БСП-Варна за промяна са от повече от 2 години. Резултат нямаше. Няма как да очакваме различни резултати там със същия водач и с листа, наредена по неговия досегашен стил. Запознат съм с декларацията на Градския съвет от вчера, който на практика не е имал кворум. Така че тази декларация най-вероятно е писана в кабинета на г-н Гуцанов. Това е поредният пример, че решения и позиции се вземат по съмнителен начин от ограничен кръг партийци, приближени до него“, заяви Добрев.", "date": "2019.09.19", "title": " Варненските социалисти искат оставката на Кирил Добрев\t"}
{"url": "https://trud.bg/%d1%81%d0%bf%d0%b5%d1%86%d0%bf%d1%80%d0%be%d0%ba%d1%83%d1%80%d0%b0%d1%82%d1%83%d1%80%d0%b0%d1%82%d0%b0-%d0%bf%d1%80%d0%be%d1%82%d0%b5%d1%81%d1%82%d0%b8%d1%80%d0%b0-%d1%81%d1%80%d0%b5%d1%89%d1%83-2/", "text": "На 18 септември 2019 г. Специализираният наказателен   на обвинената за участие в организирана престъпна група за данъчни престъпления и пране на пари Маринела Арабаджиева. Съдебният състав прие, че е налице обосновано предположение Арабаджиева да е извършила престъпленията, за които са й предявени обвинения, както и, че опасностите да се укрие и да извърши друго престъпление са налице. Определението си за изменение на мярката първоинстанционният съд мотивира единствено с влошеното й здравословно състояние. Днес, 19 септември 2019 г., Специализираната прокуратура внесе в съда протест срещу въпросното определение. Мотивите на прокуратурата за това са два. Резултатите от последната съдебно-медицинска експертиза за здравословното състояние на Арабаджиева сочат, че тя може да пребивава в условията на следствения арест. Във връзка с констатираните й заболявания, с постановление от 28 юли 2019 г., наблюдаващият прокурар е разпоредил Арабаджиева да бъде настанена за терапия в болница „Лозенец“ (бившата Правителствена болница) с оглед адекватното й лечение. Тя обаче е отказала в собственоръчно написана декларация. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.09.19", "title": " Спецпрокуратурата протестира срещу пускането на Маринела Арабаджиева под домашен арест"}
{"url": "https://trud.bg/%d0%ba%d0%be%d0%bc%d0%b8%d1%81%d0%b0%d1%80%d0%b8%d1%82%d0%b5-%d0%be%d1%82-%d0%bd%d0%be%d0%b2%d0%b0%d1%82%d0%b0-%d0%b5%d0%ba-%d0%ba%d0%b0%d1%82%d0%be-%d0%bc%d0%b8%d0%bd%d0%b8%d1%81%d1%82%d1%80%d0%b8/", "text": "Кой какво взе по държави в Еврокомисията Има един анекдот за османския султан. Когато под натиска на обстоятелствата империята му вече трябва да се модернизира и му предлагат кандидати за нови министерски постове. Великият везир му представя младеж учил корабоплаване във Великобритания за поста министър на мореплаването, друг учил железопътно дело в Германия за министър на железниците, трети медицина в Париж за министър на здравето. Султанът помислил и назначил този с морското образование за министър на здравето, следващия с железопътното дело за министър на корабоплаването, а лекарят за министър на железниците… Везирът го попитал: Как така, та те нищо не разбират от министерствата си?! Точно за това, отговорил султанът, като не разбират ще питат мен и аз ще решавам вместо тях! Нещо подобно се случва и с новите постове в Еврокомисията. Една от най-пострадалите от мигрантската вълна, Гърция получи в лицето на своя еврокомисар Маргаритис Схинас ресора за мигрантите. Въпреки опита ресорът да бъде прикрит под витиеватото название комисар и заместник председател на ЕК по „съхраняването на европейския начин на живот“, това не подведе никого и председателят на Европейския парламент Давид Сасоли насрочи изслушване във връзка с наименованието на част от новите ресори в Комисията. Те ще се проведат в отговарящите за тези направления комисии на парламента между 30 септември и 8 октомври, като всеки ден ще бъдат изслушвани по двама кандидати сутрин и двама следобед. Конкретно за новите ресори председателят на ЕП отбеляза, че някои от тях предизвикват учудване, както и че в нито един от тях не е открил думите „миграция“, „култура“ или „изследвания“. Не е достатъчно да се говори за иновации и младеж, за да се разбере, че става въпрос за култура и изследвания, уточни Сасоли. Относно поста на гръцкия еврокомисар, сегашният председател на ЕК Юнкер беше абсолютно директен, че не харесва идеята европейският начин на живот да е противопоставен на миграцията. „Приемането на тези, които идват отдалеч, е част от европейския начин на живот“, добави Юнкер. Опитите да се защити ресора под предлог, че в него се споменават различен вид европейски „защити“, като тази на икономиките, на масивите с базите данни, няма да успее, защото там са включени и защитните механизми за охрана на границите, нещо което пряко влияе върху разпределянето на мигрантските потоци. Друг един интересен случай е предоставянето на политиката за съседството и разширяването на ЕС на унгареца Ласло Трочани. Това е спорна номинация в две направления. Унгарското правителство отнесе много критики от Брюксел относно прилагането на върховенството на закона, вкл. до закани да бъдат наложени защитни механизми и отнемане на право на глас, изключване на управляващата ФИДЕС от ЕНП. Министър на правосъдието в правителството на Виктор Орбан беше същият Ласло Трочани, като с него започнаха проблемите на Унгария в това направление. Едно от основните задължения на комисаря по разширяването е да даде увереност, че новите кандидат-членки отговарят на изискването за върховенство на закона. Интересна ще бъде мисията на Трочани в Северна Македония. Там където той ще трябва да обяснява как да се прилага върховенството на закона и колко са добри директивите на Брюксел, като самият той е водил непримирима борба с тях. Има и още нещо, това ще бъде и представителят от страната Унгария, измъкнала чрез активна специална операция подсъдимия бивш македонски премиер Никола Груевски, дала му убежище и отказваща експулсация. По този начин се създава усещането, че в ЕС са позволени двойни стандарти, за страни-членки може изключения, а за кандидатките – не може. И без това двете чакащи да влязат в приемната канцелария на ЕС, Албания и Северна Македония вече поеха един студен душ преди месец от Франция и Холандия, като не получиха начало за преговори за присъединяване. Паоло Джентилони от Италия ще бъде еврокомисар по икономиката. Също странна кандидатура. Единствено по-зле от това би могло постът да беше даден на Гърция, а миграционната политика на Италия, което всъщност е почти еднакво. Огромната задлъжнялост на Италия над 2,23 трилиона евро (!), счупени отдавна рекорди от 132% от БВП на страната, създават усещането, че хаосът може да продължи и италианският кандидат ще трябва да доказва, че няма да протекционира собствената си изпаднала в дефолт родина. За да платят дълга си, италианците трябва да работят 16 месеца от 12 в годината и да не харчат нито цент през това време. Преди година правителството на Италия заяви, че няма да се съобразява с правилата в еврозоната и отпусна помощ от 17 млрд. евро на италианските банки, като по този начин завери сметката и на останалите държави в евро, нещо което вбеси най-вече Франкфурт като централа на еврото. Румъния получи ресор „транспорт“. Рована Плумб обаче е близка с подсъдимия политик от левицата Ливио Драгня. Това разбира се е по-приемливо, отколкото ресора „правосъдие“ напр., но отново буди съмнения. За България, страната с най-емигриращата младеж и най-ниско иновационно равнище на икономиката, ресорът „Иновации и младеж“ за европейците е доста учудващ. За периода 2021-2027 година се предвиждат 140 млрд. евро, но политическата тежест не е толкова голяма. Още повече, че Мария Габриел не получи позиция на заместник-председател на ЕК, което с изключение само на още един еврокомисар получиха всички останали от миналата еврокомисия на Юнкер. Досегашният ресор на Габриел е отделен като самостоятелен, с увеличен бюджет и отива при датчанката Весттагер, която е и изпълнителен-заместник председател на ЕК. Нещо ново като позиция. Определени са още двама такива – изпълнителният заместник-председател Франс Тимерманс ще съгласува работата по Европейския зелен пакт. Той ще отговаря и за политиката за борба с измененията в околната среда. Изпълнителният заместник-председател латвие­цът Валдис Домбровскис ще съгласува работата в областта на икономиката в интерес на хората и ще бъде комисар за финансовите услуги. В бъдещата Еврокомисия има и награди, например за Полша. Полша хвърли всичките сили в това да не допусне Франс Тимерманс да стане председател на Европейската комисия. И се съгласи на всички останали въпроси. Полският министър-председател Матеуш Моравецки открито заяви след вота в Европейския парламент, че Урсула фон дер Лайен дължи избора си на неговите депутати. И така страната получи ресор „земеделие“. Като една от присъединилите се най-рано от Източния блок, Полша си осигури огромен фонд за подпомагане на земеделието и сегашната позиция естествено, че напълно я удовлетворява. Но каквото и да са получили източноевропейските държави в новата ЕК, остава ясното усещане, че Източна Европа не присъства в ключовите секторни политики на ЕС и отново е поставена в положението, когато имате да вземате някакво важно решение, първо ще питате какво да ви бъде решението.", "date": "2019.09.19", "title": " Комисарите от новата ЕК като министрите на султана\t"}
{"url": "https://trud.bg/%d0%bc%d0%be%d0%b6%d0%b5-%d0%bb%d0%b8-%d0%b2%d0%b7%d1%80%d0%b8%d0%b2-%d0%bd%d0%b0-%d0%b0%d1%81%d1%82%d0%b5%d1%80%d0%be%d0%b8%d0%b4-%d0%b4%d0%b0-%d0%be%d1%85%d0%bb%d0%b0%d0%b4%d0%b8-%d0%bf%d0%bb%d0%b0/", "text": "Преди 470 милиона години настъпил ледников период на Земята след разпадането на астероид, довело до формиране на гигантски облак прах, който блокирал слънчевите лъчи, сочат резултатите от ново изследване, цитирани от ДПА и Кнал 3. Сега учени се стремят да предизвикат сходно събитие, за да се охлади нашата планета. Специалисти от университета в Лунд, Швеция, и музея „Фийлд“ в Чикаго заключиха, че неочакваното им откритие може да се използва в борбата с глобалното затопляне, ако човечеството не успее да намали емисиите въглероден диоксид. „Получените резултати за пръв път показват, че навремето подобен прах е охладил значително Земята“, заяви ръководителят на изследването Биргер Шмиц. От повече от десетилетие учени обсъждат различни изкуствени методи за охлаждане на нашата планета, ако се стигне до голяма климатична катастрофа. Сега се обмисля възможността големи колкото изкуствени спътници астероиди да бъдат „поставени“ в околоземна орбита, за да отделят непрестанно фин прах и отчасти да блокират слънчевите лъчи. „Това е като да застанеш в центъра на помещение и да нанесеш удар върху пълна с прах торбичка на прахосмукачка, но в по-големи мащаби“, поясни Шмиц. През последните 25 години бяха представени различни хипотези какво е предизвикало ледниковия период. Новото изследване показва, че преди 470 милиона години 150-километров астероид между Юпитер и Марс се е разпаднал и прах се е разпространил в Слънчевата система, като облак прах частично спрял достигането на слънчева светлина до Земята. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.09.19", "title": " Може ли взрив на астероид да охлади планетата"}
{"url": "https://trud.bg/%d1%80%d0%b5%d0%b4%d0%be%d0%b2%d0%bd%d0%b0%d1%82%d0%b0-%d0%ba%d0%b0%d0%b7%d0%b0%d1%80%d0%bc%d0%b0-%d0%b0%d1%85-%d1%82%d0%be%d0%b7%d0%b8-%d0%bf%d0%be%d0%bb%d0%b8%d1%82%d0%bc%d0%b8%d1%80%d0%b0%d0%b6/", "text": "Ако върнат наборната служба, ти предписвам апартамента, обеща ми боен командир Истинските мъже, щом седнат на маса и пият по ракия, започват да си говорят за две неща- за казармата и за жени. Редовна казарма отдавна няма, така че за какво си говорят днешните млади след чаша уиски, не е ясно. Бил съм в такива компании и не си спомням да е ставало дума за жени. Тогава за какво си приказват, ще попитате- за всичко, но не и за това, за което си мечтаят истинските мъже. Мъж, който не е служил и жена, която не е раждала… нека всеки сам, според разбиранията си, допише народната мъдрост. А че редовната казарма е школа за възмъжаване, мисля си, че това е безспорно. Още помня нашият старшина на ротата- викахме му Пецата. Влизаше всяка сутрин в спалното помещение, бяхме 120 души на легла на два етажа, да провери как сме ги оправили. Минаваше между редиците и казваше на всеки: „Като хвърля 5 ст. върху леглото, ако монетата не отскочи до тавана, започваш отначало“. Оттогава ми е останал навик, и не само този, сутрин, като стана, първо си оправям кревата, идеално да е опънат. Който не вярва, може да провери, за предпочитане да е колежка. Шегата настрана, но наборната служба, която имахме, с всичките u кусури, формираше качества и възпитаваше в дух на патриотизъм и родолюбие, колкото и шаблонно да звучи това сега. Разбира се, че има и мнения, напълно противоположни, но ги уважавам. Знаете ли, най-добрите ми приятели, и до днес, са от онези задъхани две години, когато правехме 5 км марш на скок с пълно бойно снаряжение и душата ни се качваше до зъбите. Минаха години, вече сме все хора с положение, но онова „барутно“ приятелство остава. Сега, ако се обадя на някой от тях, дори и през нощта, и кажа имам нужда от помощ, това е достатъчно. Тръгват без да се замислят и без въпроси. Защото приятелството ни не е родено на софра, а изпитано с пот и болка. Разказвам всичко това, защото никога няма да се върне. А поводът е анонсите, излъчени от властта преди дни, че през 2021 г. може да има закон за връщане на наборната служба. Не ви ли се струва, че редовната казарма стана предизборна дъвка за нахъсване на електората. А избори се задават- и местни, а след две години и парламентарни. Лично аз съм за идеята и я приветствам, но няма как да стане, нека бъдем честни. Тя е утопия. След като военният министър обяви, че „връщането на казармата можело да стане от 2021 г., ако сега държавата започне да работи по темата“, разговарях с командир на сериозна бойна част. Знаете ли какво ми каза: „Eвгени, ако това стане, отиваме при нотариус и ти предписвам апартамента“. Въздъхнах – добре, че имам къде да живея, иначе ще се наложи да спя на улицата. Нека погледнем прагматично на проблема. Един професионален войник струва на държавата около 3000 лв. на месец. Цената на наборния боец обаче е по-висока. Ето разчетите: хранене всеки ден по три пъти, като цената на оклада е 15 лв. А това означава, че за месец новобранецът ще изяжда 450 лв. Нека прибавим и средствата за: дрехи, за отопление- парно, заплати на готвачите, които трябва да приготвят първо, второ и трето три пъти на ден. Нека не забравяме и заплатата на наборния боец, плюс неговите здравни и социални осигуровки и т н. Не може заплатата му да е като по соц. време – 2 лв. за редник и 5 лв. за ефрейтор и младши сержант. В МО планират бъдещият новобранец да получава минимална заплата от 560 лв.. Отделно са средствата за дрехи и бойна подготовка. За наборния войник трябват повече патрони и боеприпаси. Защото професионалния боец го обучаваш веднъж и след това харчиш минимални разходи за тренинг. Докато всеки нов набор в редовната казарма започва от нулата. Парите обаче не са големият проблем – няколко милиона все ще се намерят. Разчетите показват друго – от около 60 000 наборници годишно, като изключим момичетата, болните и негодните за военна служба по медицински показатели, остават не повече от 15 000 – 20 000 младежи, които можем да извикаме под знамената с известни условности. Защото: с бъдещата наборна служба в армията ще отворим врати за наркозависимите младежи, нека не се лъжем. А и за гей ориентираните. А какво ще правим с циганите, навършили 18 г. Те са български граждани, а как на неграмотен ром да му повериш сложна бойна техника. Което означава, нека не се заблуждаваме, че ще се наложи да върнем закритите Транспортни и Строителни войски. Онзи ден образователният шеф Красимир Вълчев обяви, че за 18 000 първолаци ( от 60 хил.) българският език не е майчин. Това е истината и само част от проблемите. Казарменият фонд и легловата база, които би следвало да приютят новите новобранци, са тотално съсипани и изчисленията сочат, че ще трябват няколко милиона, за да се възстановят. А кой ще обучава новобранците, след като и сега недостигът на младши командири, които тренират платените войници, е доста голям. Прав е министър Каракачанов, че армията няма боен резерв, ще употребя по-мекото понятие, в случай на военна криза. Но възстановяването на редовната казарма няма да реши проблема.   А Генералният щаб предупреждаваше Наборната служба отпадна от 01.01.2008 г., това бе решението на тогавашното НС. От тази дата войската ни стана изцяло професионална. Да-аа, „мъдро“ решение взеха депутатите. Плодовете ги берем днес. Армията ни сега наистина е професионална- но на минус близо 2500 войници. Отделно са сержантите и офицерите. А тогава Генщабът изготви доклад и предупреди, че наборната служба не бива да се премахва, а е целесъобразно да възприемем смесения принцип на окомплектоване на войската. Че не сме готови да преминем изведнъж на професионална армия. Но кой ги е….ва военните. Политиците решиха и удариха по масата, затова сега сме с изуй гащи, „културно“ казано.", "date": "2019.09.19", "title": " Редовната казарма – ах, този политмираж"}
{"url": "https://trud.bg/%d0%b0%d0%b4%d0%b2%d0%be%d0%ba%d0%b0%d1%82%d0%b8-%d0%bd%d0%b5-%d1%85%d0%b0%d1%80%d0%b5%d1%81%d0%b2%d0%b0%d0%bb%d0%b8-%d0%b3%d0%b5%d1%88%d0%b5%d0%b2-%d0%b0%d1%85/", "text": "Висши адвокати обявиха, че не харесвали Иван Гешев за главен прокурор. Бил казал това, бил казал онова, но то не било казано така в конституцията, а било казано еди как си. – Има си хас, адвокатин да хареса прокурор, и то главен – отсече нашият юридически консултант бай Спиро. На адвокатите им се ще някой по-мек човек, дето ще могат да му се качат на главата. Този Гешев май не е от тия. И те сега реват, че не го харесвали. Право говори бай Спиро. Не разбрах само адвокатите гадже ли си търсят в прокуратурата, та тоя харесват, а оня – не.", "date": "2019.09.19", "title": " Адвокати не харесвали Гешев, ах"}
{"url": "https://trud.bg/%d1%81%d1%8a%d0%b4%d1%8f%d1%82-%d1%80%d0%b0%d0%b7%d0%b2%d1%80%d0%b0%d1%82%d0%bd%d0%b8%d0%ba-%d0%bd%d0%b0%d0%b1%d0%b8%d1%80%d0%b0%d0%bb-%d0%b6%d0%b5%d1%80%d1%82%d0%b2%d0%b8-%d1%87%d1%80%d0%b5%d0%b7/", "text": "57-годишен варненец с висше образование и чисто до момента досие отива на съд за три престъпления, включени в раздел „Разврат“ на Наказателния кодекс, съобщиха от Варненската районна прокуратура. Юлиян М. блудствал с две жени и опитал да изнасили едната от тях. Перверзникът набирал жертвите си чрез обяви за работа, които публикувал в сайт и вестник. Представял се за работодател, който търси домашна помощничка или персонал за хотел. На 22 май 2016 г. след уговорка за интервю качил кандидатка в личния си автомобил и я извел извън Варна, уж за да й покаже обекта, в който ще се труди. В землището на с. Засмяно Юлиян паркирал и налетял на жената. Блудствал с нея и се опитал да я изнасили, но тя успяла да избяга и подала сигнал на тел. 112. Докато органите на реда спипат Юлиян, той набелязал следваща жертва. Уговорил интервю с млада жена, откликнала на обявите му, и я откарал край с. Каменар. Под предлог, че е объркал пътя, спрял колата и предложил на спътницата си да правят секс. След като тя отказала, извергът я заплашил и започнал да я опипва. Ужасената жена го отблъснала, избягала и успяла да се спаси, като стигнала до главния път и спряла преминаваща кола. Делото срещу Юлиян ще се гледа на 24 септември във Варненския районен съд, уточниха от прокуратурата.", "date": "2019.09.19", "title": " Съдят развратник, набирал жертви чрез обяви за работа"}
{"url": "https://trud.bg/%d1%81%d0%b8%d1%81%d1%82%d0%b5%d0%bc%d0%b0-%d0%b7%d0%b0-%d0%b2%d0%b8%d0%b4%d0%b5%d0%be%d0%bd%d0%b0%d0%b1%d0%bb%d1%8e%d0%b4%d0%b5%d0%bd%d0%b8%d0%b5-%d0%b7%d0%b0-%d0%bd%d0%b0%d0%b4-1-%d0%bc%d0%bb%d0%bd/", "text": "Нов център за видеонаблюдение в общината в Сливен бе официално открит от кмета Стефан Радев. Центърът е сред най-модерните в страната и обединява данните от вече монтираните съоръжения в града. В изграждането на цялата система за видеонаблюдение, което започна поетапно през 2008 година, досега са вложени над 1 млн.лева, съобщиха от местната администрация. Благодарение на вече работещия център данните, които се наблюдават от видеокамерите, могат да бъдат проследявани в реално време. Снимки: Община Сливен „От първостепенна важност за нас е общинската собственост, общата инфраструктура, за която сме отговорни и трябва да пазим. Използваме системата и за превенция срещу нарушения и престъпления, за анализ на данни и на трафик“, заяви кметът на откриването. Камерите за видеонаблюдение обхващат възлови места в града, имат възможности за много аналитични данни. Те ще се използват без да се нарушават правата на гражданите, увериха от администрацията. |Приоритетно ще се извършва видеонаблюдение край училищата, детските градини, парковете, обществените места с голяма посещаемост. В близко бъдеще камери ще има и във вилните зони на Сливен. Амбицията е наблюдението да обхване и селата, в някои точки вече има поставени устройства. Новата система има превантивна функция, ще бъде полезна при предотвратяването на хулигански и вандалски прояви. Директорът на ОД на МВР – Сливен ст.комисар Димитър Величков отбеляза, че новата придобивка ще е от голяма важност за работата на полицията, тъй като камерите са от висок технологичен клас, могат да локализират мястото, събитието, да прихващат номера. Дружеството „Общинска охрана и СОТ“ ще разполага и с два нови автомобила, с които служителите ще имат възможност за бърза реакция, допълни управителят Петко Чолаков. Снимки: община Сливен", "date": "2019.09.19", "title": " Система за видеонаблюдение за над 1 млн.лева вече работи в Сливен"}
{"url": "https://trud.bg/%d1%81%d0%be%d1%83-%d1%81%d0%b5-%d0%b2%d1%80%d0%b5%d1%87%d0%b5-%d0%b2%d1%8a%d0%b2-%d0%b2%d1%8f%d1%80%d0%bd%d0%be%d1%81%d1%82-%d0%bd%d0%b0-%d1%86%d1%81%d0%ba%d0%b0/", "text": "Али Соу се време във вярност на ЦСКА. Голмайсторът от миналия сезон не се представя на същото ниво през сегашната кампания, но заради победното попадение срещу „Ботев“ (Пд) за 1:0 бе избран за №1 на кръга. „ В България ще играя само за ЦСКА“, каза нападателят, който преди година дойде от албанския „Шкендербеу“. През лятото „червените“ имаха сериозни оферти за Соу, но отказаха всички в името на добрите резултати. Соу призна, че е станал жертва на новата схема при Люпко Петрович. „Когато играя сам в атака, няма човек, от когото да получавам толкова голям подкрепа – каза голмайсторът. – В момента започваме да се сработваме. Трябва да вкарваме повече голове.“ Соу твърди, че изпуснатата дузпа срещу „Лудогорец“ през миналия сезон на „Българска армия“ не е повлияла на кариерата му. Гамбиецът обеща, че още в следващия мач ще вкара поне два гола. В петък вечер за първи път в историята ЦСКА ще се изправи в официален мач срещу дебютанта „Царско село“. Дуелът е на „Армията“. Соу вече има един безкрайно важен гол за ЦСКА този сезон. Нападателят заби решителната дузпа срещу „Осиек“ във втория предварителен кръг на Лига Европа, с която „червените“ отстраниха хърватите. Но като цяло коефициентът му на голове към мачове през сезона е доста слаб за разлика от този на Евандро, превърнал се в ракета носител на отбора.", "date": "2019.09.19", "title": " Соу се врече във вярност на ЦСКА"}
{"url": "https://trud.bg/%d0%b4%d0%b2%d0%b0%d0%bc%d0%b0-%d0%ba%d0%b0%d0%bd%d0%b4%d0%b8%d0%b4%d0%b0%d1%82-%d0%ba%d0%bc%d0%b5%d1%82%d0%be%d0%b2%d0%b5-%d0%bd%d0%b0-%d0%ba%d0%b0%d1%80%d0%bb%d0%be%d0%b2%d0%be-%d0%b2-%d0%b5%d0%b4/", "text": "Двама кандидати за кмет на Карлово – ген. Димитър Шивиков и Емил Кабаиванов, се явиха в един и същи ден пред Темида, макар и в различни съдилища в Пловдив. Пръв беше бившият шеф на Стрямската бригада ген. Димитър Шивиков, за когото Военната прокуратура поиска 3 години условно с 5 години изпитателен срок по третото дело срещу него. По това дело той е обвинен, че като е пускал военнослужещи от бригадата да играят футбол в работно време и като награда за спечелените медали им давал компенсации, е занижил боеспособността на Българската армия. Второто обвинение гласи, че пращал Военния духов оркестър и други войници да участват в историческите тържества на общини като Карлово, Сопот и Клисура, без да иска от кметовете им пари. Присъдата ще бъде прочетена на 24 септември. Миналата година ген. Шивиков вече беше оправдан по подобно обвинение по друго дело. В ранния следобед пред Пловдивския окръжен съд се изправи сегашният кмет на Карлово Емил Кабаиванов, осъден на 3 години условно от първата инстанция за присвояването на 26 984,68 лв. европейски средства от проекта за канализацията на града. Със същата присъда той беше лишен и от правото да заема обществена длъжност за 4 години, но тя не е влязла в сила и Кабаиванов се кандидатира за кмет отново. Двамата му адвокати се оказаха заети с други дела и така старт на процеса не беше даден. Делото беше отложено за 31 октомври.", "date": "2019.09.19", "title": " Двама кандидат-кметове на Карлово в един ден пред Темида"}
{"url": "https://trud.bg/%d0%bd%d0%b0%d0%b4-10-%d0%ba%d0%b8%d0%bb%d0%be%d0%bc%d0%b5%d1%82%d1%80%d0%be%d0%b2%d0%b0-%d0%be%d0%bf%d0%b0%d1%88%d0%ba%d0%b0-%d0%be%d1%82-%d1%82%d0%b8%d1%80%d0%be%d0%b2%d0%b5-%d1%81%d0%b5-%d0%b5/", "text": "Огромно задръстване се е образувало на основния граничен пункт с Турция „Капитан Андреево“. Над 10 километра е опашката от тирове и тежки камиони за влизане в южната ни съседка. По-рано през деня беше съобщено, че е осигурен непрекъснат режим на работа на ГКПП-тата в страната преди втората серия от почивни дни през септември. Очаква се хиляди да тръгнат на път. „Към момента има няколко затруднения в преминаването през граничните пунктове, което в известна степен би могло да затрудни тяхната пропускателна дейност. Единият е ГКПП „Златарево”, на границата с Македония. На „Капитан Андреево” и Лесово, турските гранични власти извършват ремонтни дейности, поради което е забавено преминаването през граничния пункт. От наша страна е направено каквото трябва. Да подчертая нещо, това е отново за децата – да си приготвят родителите необходимите документи, когато пътуват, придружени само от единия родител или трети лица”, заяви Аксиния Манчева от „Гранична полиция”. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.09.19", "title": " Над 10-километрова опашка от тирове се е образувала на ГКПП „Капитан Андреево”"}
{"url": "https://trud.bg/%d0%b7%d0%b0%d1%81%d0%b8%d0%bb%d0%b5%d0%bd%d0%be-%d0%bf%d0%be%d0%bb%d0%b8%d1%86%d0%b5%d0%b9%d1%81%d0%ba%d0%be-%d0%bf%d1%80%d0%b8%d1%81%d1%8a%d1%81%d1%82%d0%b2%d0%b8%d0%b5-%d0%bf%d0%be-%d0%bf%d1%8a-2/", "text": "Засилено полицейско присъствие ще има по основните магистрали и пътища у нас заради очаквания трафик през предстоящите почивни дни около 22 септември. Там, където е необходимо, екипите на Пътна полиция ще регулират трафика ръчно. „Екипи от служители на вътрешното министерство ще осъществяват контрол по участъците от републиканската пътна мрежа, които включват автомагистралите и натоварените участъци по пътищата – първи клас, както и по околовръстния път на София. Провежда се специализирана полицейска акция с главен акцент недопускане на управлението на МПС от неправоспособни водачи или от водачи, които са употребили алкохол, наркотични вещества или техните аналози. При осъществяването на контрол на движението по пътищата ще се използват всички налични ресурси или контрол на скоростта“, каза Дамян Владинов от Националната полиция, цитиран от  АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.09.19", "title": " Засилено полицейско присъствие по пътищата у нас заради трите почивни дни"}
{"url": "https://trud.bg/%d1%81%d1%8a%d0%bf%d0%b5%d1%80%d0%bd%d0%b8%d0%ba%d1%8a%d1%82-%d0%bd%d0%b0-%d0%bd%d0%b5%d1%82%d0%b0%d0%bd%d1%8f%d1%85%d1%83-%d0%b2-%d0%b8%d0%b7%d0%b1%d0%be%d1%80%d0%b8%d1%82%d0%b5-%d0%b1%d0%b5%d0%bd/", "text": "Големият съперник на Бенямин Нетаняху в израелските парламентарни избори Бени Ганц заяви, че иска да е премиер в правителство на националното единство, което да изведе страната от политическата безизходица, предадоха Франс прес и ТАСС, цитирани от БТА. „Израелците искат правителство на единството. Възнамерявам да съставя широко либерално правителство и да го оглавя“, заяви Ганц преди заседание с ръководни кадри на центристката си партия „Синьо и бяло“.  „Съставянето на правителството вече започна. Аз ще водя преговорите и няма да се поддавам на натиск. По последни данни от преброяването на гласовете ние имаме 33 места в Кнесета и сме на първо място, а Нетаняху не успя да доведе десния си блок до победа“, заяви Ганц. След преброяване на 97 процента от гласовете партията „Синьо и бяло“ на Ганц получава 33 места в 120-местния парламент, а партията Ликуд на Нетаняху – 31. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.09.19", "title": " Съперникът на Нетаняху в изборите Бени Ганц: Възнамерявам да съставя широко либерално правителство и да го оглавя"}
{"url": "https://trud.bg/%d0%bf%d0%be%d0%bf%d1%84%d0%be%d0%bb%d0%ba-%d0%bf%d0%b5%d0%b2%d0%b8%d1%86%d0%b0%d1%82%d0%b0-%d0%b1%d0%be%d0%bd%d0%b8-%d0%b8%d0%b7%d0%be%d0%b1%d0%bb%d0%b8%d1%87%d0%b8-%d0%b8%d0%b7%d0%bc%d0%b0%d0%bc/", "text": "Колеги на фолк певицата Бони се покатериха на гърба й, за да си облажат душите с няколко минутки слава за нейна сметка, твърди HotArena. В сайтовете за видео споделяне изтече звукозаписен файл с колаборация, в която певицата уж участва. Към него върви и видео с нейно изображение, за да подплати версията, че Бони наистина е част от този проект. Истината обаче е съвсем друга – певицата сподели в дълго прес съобщение, че изобщо не е давала съгласието си официално или неофициално да бъде въвлечена в подобно нещо. И поради тази причина счита, че това е опит други лица да си правят реклама чрез нейното име, глас и лик. Изпълнителката на „Клада от страст“ е категорична, чи ще потърси отговорност за своеволното използване на популярността й, като за целта е сезирала компетентните органи. Ето как започва обръщението й: „ ”.", "date": "2019.09.19", "title": " Попфолк певицата Бони изобличи измамници"}
{"url": "https://trud.bg/%d0%b1%d1%83%d1%80%d0%b3%d0%b0%d1%81%d0%ba%d0%b8-%d1%83%d1%87%d0%b5%d0%bd%d0%b8%d1%86%d0%b8-%d1%81%d0%b5-%d0%bf%d0%be%d1%85%d0%b2%d0%b0%d0%bb%d0%b8%d1%85%d0%b0-%d1%81-%d1%80%d0%be%d0%b1%d0%be%d1%82/", "text": "Възпитаници на Професионална гимназия по електротехника и електроника „Константин Фотинов“ „изпратиха“ кмета на Бургас Димитър Николов на Луната. Експерименталната снимка на градоначалника направиха учениците от елитната гимназия в студиото за приложна техника към новия училищен корпус. Учениците показаха и новосъздадения от техни съученици робот „R2D2“.   „Кабинетите ни са с ново оборудване, а гимназията ние лицензирана за обучение на IT специалисти. Тук по национална програма учат роботика, програмиране и компютърни науки. Благодарение на кмета училището вече има този нов и модерен корпус“, разказа още директорът на ПГЕЕ „Константин Фотинов“ Коста Папазов. В кабинета по физика кметът Димитър Николов се срещна с учителя Теодосий Теодосиев – Тео, който води обучителен семинар пред бургаските преподаватели по физика. Кметът Николов поздрави учителите и физика Тео и допълни, че това негово посещение в Бургас е само началото, тъй като има идея за откриване на специализирана школа по физика с негово участие в морския град. Учителят Тео пристигна в Бургас,за да запознае бургаските учители по физика с програмата с практическа насоченост, разработена на базата на неговия дългогодишен методически и организационен опит в областта на физиката. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.09.19", "title": " Бургаски ученици се похвалиха с робот, правят снимки „от Луната“\t"}
{"url": "https://trud.bg/%d0%b5%d1%81%d0%b5%d0%bd%d0%bd%d0%b0-%d1%84%d0%bb%d0%be%d1%80%d0%b0-%d0%be%d1%82%d0%b2%d0%b0%d1%80%d1%8f-%d0%b2%d1%80%d0%b0%d1%82%d0%b8-%d0%b2-%d0%b1%d1%83%d1%80%d0%b3%d0%b0%d1%81/", "text": "Петото издание на цветен базар „Флора Есен“ ще се проведе в дните от 20 до 23 септември. Посетителите ще открият на неговите щандове прекрасни сезонни цветя, луковици, посадъчен материал и градински пособия. Базарът предлага идеи за дома, градината или офиса. Хризантеми, далии и ефектни орхидеи са сред видовете, които ще откриете в експоцентър „Флора“ по време на есенния базар. Там ще има също така обособени зони с био и арт продукти на цветна тематика, както и пчелни продукти за подсилване на имунната система.", "date": "2019.09.19", "title": " Есенна „Флора“ отваря врати в Бургас"}
{"url": "https://trud.bg/alma-%d1%81-%d0%be%d1%89%d0%b5-%d0%b5%d0%b4%d0%bd%d0%b0-%d0%bf%d0%b5%d1%81%d0%b5%d0%bd-%d0%bf%d0%be-mtv/", "text": "След като дебютното й парче Perfect влезе на активна ежедневна ротация в ефира на култовата телевизия MTV, вторият сингъл на ALMA – Don’t Know, също привлече вниманието на институцията за съвременни хитове и от края на миналата седмица се нареди сред клиповете, излъчвани по канала им MTV Dance. Още с излизането си Don’t Know намери място в престижния плейлист на Spotify – New Music Friday в Швеция и Полша. В Швеция верига магазини моментално го избра за част от саундтрака си в целия свят и ALMA започна да получава съобщения от всички краища на планетата. В Полша, където ALMA се превърна в звезда след успеха на дебютния й сингъл Perfect, премиерата на Don’t Know в радио и телевизионен ефир се състоя навръх 16-ия рожден ден на младата певица – 6 септември. Песента вече се върти по някои от ключовите музикални медии там и започна се придвижва нагоре в класациите. У нас Don’t Know оглавява чарта за най-излъчвани песни в българския ефир за трета поредна седмица. Днес парчето излиза и в акустична версия. Междувременно ALMA започна първата си учебна година в Англия, където ще учи музика, философия, драма и немски език.", "date": "2019.09.19", "title": " ALMA с още една песен по MTV"}
{"url": "https://trud.bg/%d0%be%d1%81%d1%82%d0%b0%d0%b2%d0%b8%d1%85%d0%b0-%d0%b2-%d0%b0%d1%80%d0%b5%d1%81%d1%82%d0%b0-%d1%82%d1%80%d0%b8%d0%bc%d0%b0%d1%82%d0%b0-%d0%be%d0%b1%d0%b2%d0%b8%d0%bd%d0%b5%d0%bd%d0%b8-%d0%b7%d0%b0/", "text": "Специализираният наказателен съд определи най-тежката мярка за неотклонение „Задържане под стража“ на трима обвинени за участие в организирана престъпна група за трафик на жени с цел сексуална експлоатация в България, Германия и Австрия, съобщават от Апелативната специализирана прокуратура. Съдът прие, че от събраните по делото доказателства може да се направи обосновано предположение, че са извършили престъпленията, за които са привлечени като обвиняеми, както и че могат да се укрият или да повлияят на разследването. Обвинените за участие в групата бяха задържани на 16 септември 2019 г. при съвместни действия по разследването на Специализираната прокуратура и ГДБОП в Бургаско, Ямболско, Силистра и София. При извършените претърсвания и лични обиски бяха намерени и иззети пари и злато за над 500 000 лева, осем луксозни автомобила на обща стойност над 1,5 милиона лева, платежни нареждания, както и други документи, доказващи  престъпнта дейност на групата. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.09.19", "title": " Оставиха в ареста тримата, обвинени за трафик на жени"}
{"url": "https://trud.bg/%d0%bc%d0%b8%d0%bd%d0%b8%d1%81%d1%82%d1%8a%d1%80-%d0%b6%d0%b5%d0%bb%d1%8f%d0%b7%d0%ba%d0%be%d0%b2-%d0%b1%d0%b4%d0%b6-%d1%80%d0%b0%d0%b7%d0%bf%d0%be%d0%bb%d0%b0%d0%b3%d0%b0-%d1%81-21-%d0%b2%d0%b0/", "text": "В момента „БДЖ – Пътнически превози” ЕООД разполага с 21 вагона, пригодени за достъп на лица с увреждания и лица с ограничена подвижност, от които 5 са в експлоатация, заяви министърът на транспорта Росен Желязков, цитиран от  Обикновено включването им в съставите на влаковете по дългите направления се извършва с предварителна заявка, а останалите 16 са включени поетапно в ремонтната програма на дружеството. За регионалните превози достъпът на лица с увреждания и лица с ограничена подвижност е осигурен чрез обслужването с мотрисните влакове „Сименс”, които са пригодени съгласно приетите стандарти, съобщава министър Желязков. Той коментира обявения търг за закупуване на нови вагони и мотриси и колко от тях са предвидени и адаптирани за хора с увреждания. В качеството си на обществен железопътен превозвач БДЖ се задължава да осигури удобен железопътен транспорт на своите клиенти във всички области на страната. Именно чрез закупуването на новите вагони ще има възможност да се осигури постоянното пътуване на специализирани вагони в съставите на влаковете, които обслужват дългите направления в страната, заявява още Желязков. Той отбелязва и че процедурата за закупуване на нови вагони е на етап финализиране на изготвянето на необходимата документация и технически спецификации като се планира да бъде стартирана до края на този месец. От предвидените за закупуване 40 нови вагона, 8 от тях са пригодени за достъп на лица с увреждания и лица с ограничена подвижност. Тези вагони ще бъдат постоянно включени в съставите, които обслужват дългите направления в страната. Процедурата за поръчка на нови мотрисни влакове е на етап изготвяне на документация за нейното обявяване, което е планирано да се осъществи до края на 2019 г. В нея задължително ще фигурира изискването да бъдат с осигурени места за достъп на лица е увреждания, добавя още Желязков. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.09.19", "title": " Министър Желязков: БДЖ разполага с 21 вагона за лица с увреждания и ограничена подвижност"}
{"url": "https://trud.bg/%d1%81%d1%8a%d0%b4%d1%8a%d1%82-%d0%bf%d1%83%d1%81%d0%bd%d0%b0-%d0%bf%d1%80%d0%b5%d0%b4%d1%81%d1%80%d0%be%d1%87%d0%bd%d0%be-%d1%83%d0%b1%d0%b8%d0%b5%d1%86%d0%b0-%d0%b4%d0%b6%d0%be%d0%ba-%d0%bf%d0%be/", "text": "Софийският апелативен съд пусна предсрочно австралиеца Джок Полфрийман, който е осъден на 20 години затвор за убийството на студента Андрей Монов. Тричленен състав на Апелативния съд разгледа жалбата на Полфрийман срещу решение на Софийския градски съд, с което е оставена без уважение молбата му за предсрочно условно освобождаване. Апелативните магистрати намират жалбата за основателна и Полфрийман може да излезе на свобода. Съставът е начело със съдия Калин Калпакчиев, председател на Съюза на съдиите в България, в него е и Весислава Иванова, бивш член на ръководството на ССБ. „В случая налице са законовите основания за предсрочно условно освобождаване. Мотивите на съдебния състав ще бъдат публикувани на сайта на съда”, се казва в съобщението. Австралиецът излежава 20-годишна присъда за убийството с нож на студента Андрей Монов. Престъплението бе извършено на пл. „Света Неделя” в столицата в нощта на 28 декември 2007 г. Съдебното решение по никакъв начин не буди изненада сред запознатите с работата на отделни софийски магистрати, заемащи ръководни позиции в обвързаната с политико-икономически и олигархични интереси организация – ССБ, коментира  . За освобождаването или преместването на Полфрийман, който е осъден на 20-години затвор за убийството на студента Андрей Монов на 28 декември 2007 г. в центъра на София, се работи активно вече над десет години. При това по всевъзможни начини, някои публични, но и други, които никога не са ставали достояние на широката общественост. Факт е, че двама български главни прокурори – първо Борис Велчев, а по-късно и Сотир Цацаров, не се поддадоха на външния натиск и отказаха трансферирането на убиеца от България в Австралия. За сметка на това, множество лобистки организации, начело с Българския хелзински комитет (БХК) от години водят кампания по реабилитирането на Полфрийман. Убиецът дори попадна преди години в класацията „Човек на годината“ на БХК, но заради острото обществено недоволство номинацията му бе оттеглена. Важна подробност е, че носител на наградата „Човек на годината“ е била колегата на Калпакчиев и Иванова – известната с политическите си пристрастия съдийка Мирослава Тодорова, която е и бивш председател на ССБ. Двете организации – БХК и ССБ, освен, че често изразяват общи становища, имат и общо финансиране – част от парите им идват от Фондация „Америка за България“, както и от проекти по т.нар. Норвежки финансов механизъм, за чието разпределение отговаря българското подразделение на „Отворено общество“ на Джордж Сорос. Факт е още, че решението на Апелативния съд е взето без това да е известно на медии, извън кръга от обслужващите ССБ и организации като БХК. И това далеч не е случайно, защото още преди три месеца, когато Полфрийман за пореден път потърси условното предсрочно освобождаване от Софийския градски съд, осъденият, а по-късно и председателят на БХК Красимир Кънев, изразиха недоволство от факта, че медиите бяха предварително информирани за това искане. Решението на съдебния състав, освен, че ще бъде посрещнато с остро недоволство от близките на убитото момче, сред които и бащата Христо Монов (известен психолог и бивш депутат от левицата), буди недоумение и заради обстоятелствата, че от години Джок Полфрийман буквално се гаври със затворническата администрация. Австралиецът многократно организираше бунтове на лишени от свобода, повечето от които с тежки осъдителни присъди за убийства, засипваше с жалби ръководството на Министерството на правосъдието, както и Съда за правата на човека в Страсбург. Активни защитници на Полфрийман се оказаха и адвокати, които са сред водещите лобисти за легализиране на наркотиците у нас. Бившият правосъден министър Христо Иванов, чиято биография е свързана с либералните неправителствени организации, също направи опит за легитимирането на Полфрийман. Докато ръководеше правосъдното министерство, Иванов бе допуснал затворническо сдружение, основано от Полфрийман и адвокатите му, да участва в дискусии по облекчаване на условията на лишените от свобода у нас. В подкрепа на Полфрийман бяха ангажирани и множество австралийски медии и известни личности. Натиск за освобождаването на убиеца или поне за трансферирането му в родината, където щял да изтърпи остатъка от наказанието, са оказвали и различни дипломатически представители от Европейския съюз и Съединените щати. За последните по-малко от три месеца – това е второто скандално решение на съдебен състав, който се ръководи от председателя на ССБ – Калин Калпакчиев. Първото бе за връщането на делото за убийството на 6-годишния Никита, чието тяло бе открито в куфар край Панчарево. Калпакчиев върна делото, защото не бе харесал решението на съдия Атанас Атанасов от СГС, който освен, че не членува в ССБ, бе осъдил Герман Костин на най-тежкото наказание у нас – доживотен затвор без право на замяна. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.09.19", "title": " Съдът пусна предсрочно убиеца Джок Полфрийман"}
{"url": "https://trud.bg/%d0%be%d1%81%d1%8a%d0%b4%d0%b8%d1%85%d0%b0-%d0%b1%d0%be%d0%bb%d0%bd%d0%b8%d1%86%d0%b0%d1%82%d0%b0-%d0%b2%d1%8a%d0%b2-%d0%b2%d1%80%d0%b0%d1%86%d0%b0-%d0%b4%d0%b0-%d0%bf%d0%bb%d0%b0%d1%82%d0%b8-%d0%bd/", "text": "Състав на търговското отделение на Врачанския окръжен съд осъди МБАЛ „Христо Ботев“ във Враца да заплати 342 618 лева на Специализираната болница за активно лечение /СБАЛК/ „Медика кор“ в Русе, съобщиха от съда. Присъдената сума е по задължения на клиниката към кардиологичната болница в Русе за извършена медицинска дейност през 2018 г. За предоставените медицински услуги между „Медика кор“ и МБАЛ- Враца има сключен договор от 1 март 2016 г. По договора русенската специализирана болница оборудва и обезпечаваше медицинското обслужване на отделението по инвазивна кардиология в помещения, предоставени от врачанската болница.", "date": "2019.09.19", "title": " Осъдиха болницата във Враца да плати на друга 342 618 лв."}
{"url": "https://trud.bg/%d0%be%d0%b1%d1%89%d0%b8%d0%bd%d0%b0-%d1%82%d1%8a%d1%80%d0%b3%d0%be%d0%b2%d0%b8%d1%89%d0%b5-%d0%bf%d1%80%d0%be%d0%b4%d1%8a%d0%bb%d0%b6%d0%b0%d0%b2%d0%b0-%d0%bd%d0%b0%d0%b1%d0%b8%d1%80%d0%b0%d0%bd/", "text": "Община Търговище продължава приема на документи от нуждаещи се от почасови здравни и социални услуги. На грижи по домовете, включително медицински, рехабилитация, подкрепа за ежедневни дейности, могат да разчитат нуждаещи се от следните групи: хора над 65-годишна възраст, които имат затруднения при самообслужване; лица с ТЕЛК или с хронични заболявания, нуждаещи се от продължително наблюдение и здравни грижи; възстановяващи се след оперативна интервенция и хоспитализация, за които трябва да се полагат здравни грижи и др. За тези хора, на място в домовете им, ще се грижат обучени специалисти, които ще ги посещават, за да им оказват съответната подкрепа до 2 часа дневно. Дейностите са по проект „Патронажна грижа“ на Община Търговище, който се изпълнява по Оперативна програма „Развитие на човешките ресурси“. От администрацията уточняват, че  през следващата седмица ще бъде извършена индивидуална оценка на потребностите на първите 38 кандидатствали за включване в услугите. Те ще бъдат посетени от социални работници, за да се установи състоянието им и конкретната нужда от подкрепа. Одобрените ще бъдат включени в услугите от началото на октомври. Паралелно продължава приемът на документи и на други нуждаещи се. Кандидатите могат да подават изискваните формуляри в Центъра за административно обслужване на Община Търговище. Освен заявление, те трябва да приложат и медицински документи, удостоверяващи здравословното им състояние.", "date": "2019.09.19", "title": " Община Търговище продължава набирането на потребители на здравни и социални услуги\t"}
{"url": "https://trud.bg/%d0%b4%d1%83%d0%b1%d0%bb%d1%8c%d0%be%d1%80-%d0%b7%d0%b0-%d0%b0%d0%b4%d0%b0-%d0%bf%d1%8a%d1%82%d1%83%d0%b2%d0%b0-%d0%ba%d1%8a%d0%bc-%d0%bb%d0%be%d0%bd%d0%b4%d0%be%d0%bd-2/", "text": "Какво е необходимо на един дубльор за Ада? Това се опитва да подскаже с новата си стихосбирка Анжела Димчева – поетеса, журналист и литературен критик. „Поезията е заразна болест, която се лекува с още повече поезия” – написа авторката в предишната си книга „Игли в съня”. Сега в „Дубльор за Ада” (изд. „Български писател”, 2019) се казва: „Никой не изтрива името си / както би си свалил дрехите”. Томчето излиза билингва (български / английски), защото Анжела Димчева ще представи новите си стихове в Британската библиотека по време на Международна юбилейна конференция за авторските права в библиотеките (PLR). В рамките на събитието от 25 до 28 септември ще участват повече от 30 писатели от Англия, Ирландия, САЩ, Канада, Австралия, Тайван, Финландия, Франция, Грузия, Румъния, Гърция, Малави и Занзибар. Нашата авторка ще изнесе доклад за перспективите относно необходимостта от неотложно прилагане на Директивата 2006/115/ЕК, която е въведена формално в българския Закон за авторското право и сродните му права, но нашите автори все още са ощетени и не получават необходимите компенсации за ползването на техните книги в обществените библиотеки. По време на конференцията Анжела Димчева ще прочете стихове от новата си книга и ще подари екземпляри на участващите писатели. Луксозното издание е с цветни илюстрации на талантливия художник Калин Николов, превод – Ивон Фостър, редактор Боян Ангелов.", "date": "2019.09.19", "title": " „Дубльор за Ада” пътува към Лондон"}
{"url": "https://trud.bg/%d0%b8%d0%bd%d1%82%d0%b5%d1%80%d0%bf%d0%be%d0%bb-%d0%b0%d1%80%d0%b5%d1%81%d1%82%d1%83%d0%b2%d0%b0-%d0%bb%d0%b8%d1%86%d0%b0-%d0%b7%d0%b0%d0%bf%d0%be%d0%b4%d0%be%d0%b7%d1%80%d0%b5%d0%bd%d0%b8/", "text": "„Интерпол” откри повече от 12 души, заподозрени в тероризъм по време на международна операция. Това съобщи БГНЕС. Целта на операция „Нептун 2”, която е проведена в периода 24 юли – 8 септември, е да установи заплахата, която представляват тези хора, заподозрени в използване на морските връзки между Северна Африка и Южна Европа в разгара на туристическия сезон. На места операцията е била свързана с разкриване на престъпни мрежи, участващи в контрабандата на хора, трафика на мигранти, оръжие и наркотици, подчертават от „Интерпол”. Операцията се е провела в шест държави: Алжир, Испания, Франция, Италия, Мароко и Тунис. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.09.19", "title": " „Интерпол“ арестува лица, заподозрени в тероризъм, при международна операция"}
{"url": "https://trud.bg/%d0%b3%d0%b4%d0%b1%d0%be%d0%bf-%d1%80%d0%b0%d0%b7%d0%b1%d0%b8-%d1%81%d1%8a%d0%b2%d0%bc%d0%b5%d1%81%d1%82%d0%bd%d0%be-%d1%81-%d0%b4%d1%80%d1%83%d0%b3%d0%b8-%d0%b4%d1%8a%d1%80%d0%b6%d0%b0%d0%b2%d0%b8/", "text": "Проведеният в много страни ден на акция, координиран от Евроджъст в Хага, доведе до разбиването на международна престъпна мрежа, извършваща масови измами с платена телевизия, което показва, че организираната престъпност разширява своите незаконни дейности в посока големи нарушения на аудиовизуалното авторско право. Действията, предприети в този уникален за Европейския съюз казус, са резултат от комплексни разследвания, проведени от прокурори от Неапол и Рим, с подкрепата на съдебни и полицейски органи от България, Германия, Гърция, Франция и Нидерландия, както и Евроюст. Щетите, причинени от престъпната групировка, възлизат приблизително на 6,5 милиона евро, като застрашават съществуването на много законни доставчици на платена телевизия на пазара. Преустановена е дейността на повече от 200 сървъра в Германия, Франция и Нидерландия, а над 150 PayPal акаунта на престъпниците са блокирани. Звеното за съдебно сътрудничество на ЕС, Евроюст, създаде своя стотен на брой координационен център, считано от създаването на първия център през 2011 г., имащ за цел предоставяне на подкрепа на място на националните органи за бързото прекратяване на незаконните дейности. Днешната едновременна операция доведе до прекъсване на сигнала за зрителите на незаконната платена телевизия в Европа, които са се възползвали от абонамент далеч под пазарната стойност.   Резултат от трансграничните разследвания ·Комплексно и силно техническо разследване на организираната престъпна група (ОПГ) беше извършено от прокуратурата на Неапол, подпомагано от Nucleo Speciale Tutela Privacy e Frodi Tecnologiche della Guardia di Finanza di Roma.  ·Поради трансграничното измерение на престъпните дейности, в Евроюст беше открит казус, който да подпомогне италианското разследване. Беше открита и връзка с друго разследване, водено от прокуратурата в Рим, което е подпомагано от Polizia di Stato – Servizio Polizia Postale e delle Comunicazioni – Sezione Financial Cybercrime.  ·Евроюст осигури бърз обмен на информация с други участващи държави членки, както и правилното и бързо изпълнение на съдебните нареждания, включително  няколко европейски заповеди за разследване и за замразяване на активи. По време на деня на акция са конфискувани доказателства, включително сървъри, цифрово оборудване, платежни инструменти, регистрационни листове и друга инфраструктура (Баланс на натоварването). Идентифицирани са общо 22 заподозрени лица от различни националности. Дейности на престъпната мрежа През 2015 г. започна ОПГ за незаконно повторно излъчване и продажба на продукти и услуги за плащане за гледане, подобни на предлаганите от Sky Italia, Mediaset Premium, Netflix, Dazon и Infinity в различни държави членки и други страни. Умелите престъпници са използвали най-напредналия и ефективен софтуер за измама. Създадени са няколко станции за препредаване със специални сървъри, за да се деактивира разшифроването на оригиналните програми и да се генерира незаконния IPTV сигнал в нарушение на Закона за интелектуалната собственост. Членовете на бандата са предлагали на широка публика от неподозиращи клиенти действителни платени телевизионни програми, кинематографични творби и съдържание при поискване на много ниска цена. Нелегално придобитите активи впоследствие са прехвърляни в чуждестранни банкови сметки. Членовете на ОПГ са заподозрени в извършване на мащабни измами, киберпрестъпност и пране на пари. Национални органи Следните национални органи, наред с други, са участвали в разследванията и в съвместния ден на акция, координиран от Евроюст: Италия ·Прокуратурата на Неапол  ·Прокуратурата на Рим  ·Държавната полиция – Servizio Polizia Postale e delle Comunicazioni – Sezione FinancialCybercrime  ·Nucleo Speciale Tutela Privacy e Frodi Tecnologiche della Guardia di Finanza di Roma  Гърция ·Службата за екстрадиция и правна взаимопомощ (MLA) на Апелативната прокуратура на Атина  ·Службата за екстрадиция и правна взаимопомощ (MLA) на Първоинстанционния съд на Атина  ·Първоинстанционната прокуратура на Атина  ·Първоинстанционният съд на Солун  ·Първоинстанционната прокуратура на Солун  ·Гръцката полиция – Отдел за киберпрестъпност  ·Гръцката полиция – Северен подотдел за киберпрестъпност  България ·Прокуратура на Република България  ·Министерство на вътрешните работи на Република България  С участието на окръжна прокуратура – Благоевград и отдел „Киберпрестъност“ на ГДБОП в страната са извършени претърсвания и изземвания на електронни доказателства от два адреса в гр. Петрич – офиси и седалища на фирмите, използвани за извършване на престъпната дейност. Действията на прокуратурата и антимафиотите били съпроводени от четири командировани в България представители на италианските полицейски власти. Шест месеца по-рано отдел „Киберпрестъпност“ на ГДБОП започна документиране на престъпната дейност, която се извършвала на територията на страната, като част от цялата международна дейност. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.09.19", "title": " ГДБОП разби съвместно с други държави мащабна измама с платена телевизия"}
{"url": "https://trud.bg/%d1%86%d0%b2%d0%b5%d1%82%d0%b8-%d1%80%d0%b0%d0%b4%d0%be%d0%b9%d1%87%d0%b5%d0%b2%d0%b0-%d1%81%d1%8a%d1%81-%d1%81%d0%b5%d0%ba%d1%81%d0%b8-%d0%b2%d0%b8%d0%b7%d0%b8%d1%8f-%d0%bd%d0%b0-%d0%bf%d0%bb%d0%b0/", "text": "Талантливата поп изпълнителка за поредна година избра гръцките плажове, за да събере тен и да си почине подобаващо със своето семейство. След наситено с певчески изяви лято, красавицата си взе заслужена 7-дневна почивка само за нея, любимия й мъж и малката им дъщеричка Ванеса. Цвети сподели впечатляващи фотоси по бански костюм в социалната мрежа, от които стана видно, че освен неоспорим талант и харизма, може да се похвали и с перфектно тяло. Сексапилната й визия направо подлуди гърците на плажа, а нейните последователи в личната й фейсбук страница бяха единодушни, че Цвети е родена и за модел. Успешната певица е напълно натурална и няма нито една интервенция. Цвети неведнъж е споделяла, че държи на своята естествена красота и не би правила никакви корекции във външния си вид. Поп певицата е майка на 3-годишната Ванеса, а изваяната си фигура поддържа с йога и здравословна храна. Веднага щом се прибра в България, Цвети Радойчева започна снимки на видеоклип към песента си „Изчезни“, с която триумфира това лято на BG Music Festival. Междувременно изпълнителката се зае и със своята подготовка за предстоящия престижен Парижки бал, на който красавицата ще се изяви на 5 октомври по покана на Ефемия Форд.", "date": "2019.09.19", "title": " Цвети Радойчева със секси визия на плажа"}
{"url": "https://trud.bg/%d0%b8%d0%b7%d0%b3%d0%be%d0%bd%d0%b8%d1%85%d0%b0-%d0%b5%d0%b3%d0%b8%d0%bf%d0%b5%d1%82-%d0%be%d1%82-%d0%bf%d1%8a%d1%80%d0%b2%d0%b5%d0%bd%d1%81%d1%82%d0%b2%d0%be%d1%82%d0%be-%d0%bf%d0%be-%d1%89%d0%b0/", "text": "Нов скандал избухна в вдигането на тежести, при това още във втория ден на световното първенство в Патая (Тайланд). Целият тим на Египет бе изхвърлен от състезанието, след като няколко от щангистите не се явиха на допинг проба. Египтяните наскоро изтърпяха 2-годишно наказание заради 7 положителни теста през 2016-а. Възможно е настоящата издънка да им струва участието на олимпийските игри в Токио догодина.  Първата ни участничка Даниела Пандова пък остана 12-а в категория до 45 кг при жените, след като събра двубой от 142 кг (63 кг в изхвърлянето и 79 кг в изтласкването). Шампионка стана Сазие Ердоган (Турция, 169 кг). Днес на подиума излизат Стилян Грозев ( кат. до 67 кг) и Мая Иванова при 55-килограмовите жени.", "date": "2019.09.19", "title": " Изгониха Египет от първенството по щанги"}
{"url": "https://trud.bg/%d0%b4-%d1%80-%d0%ba%d0%b0%d0%bc%d0%b5%d0%bd-%d0%b4%d0%b0%d0%bd%d0%be%d0%b2-%d0%bf%d0%be%d0%bb%d0%b8%d0%bf%d0%b8%d1%82%d0%b5-%d0%bf%d1%80%d0%b5%d0%b4%d1%88%d0%b5%d1%81%d1%82%d0%b2%d0%b0%d1%82-%d1%80/", "text": "Полипите на дебелото черво са доброкачествени туморни образувания с различна големина. Възможно e в някой момент те да се изродят в злокачествени. Най-често се срещат единични полипи. При някои пациенти появата им е генетично обусловена и може да се открият по 5-10 едновременно – това е т.нар. групова полипоза, обяснява д-р Камен Данов от Клиниката по гастроентерология на УМБАЛ „Александровска“. Има и друго тежко заболяване, генетично обусловено, известно като фамилна полипоза. При него, независимо от външните фактори, полипите задължително се появяват в огромно количество след определена възраст, и то сравнително ранна. Може да са стотици и махането им един по един по ендоскопски път на практика е невъзможно и безсмислено. Затова се стига до профилактично отстраняване на цялото дебело черво, след което се налага да се изведе тънко черво на коремната стена. Причината е, че рано или късно при тези хора в активна възраст се стига до рак на червото, независимо от всякаква профилактика, включително специални режими на хранене. Ако не се оперират, след време тези хора се разболяват от колоректален карцином и прогнозата е  лоша. Добрата новина е, че това състояние се среща сравнително рядко у нас, казва д-р Данов. Когато се говори за полипи на дебелото черво, обикновено се имат предвид единичните, които се появяват при хора, които не страдат от фамилна полипоза. Често карциномът на дебелото черво е предшестван от  появата на полипи. Те може да се разязвят и да се развият ракови клетки, от които тръгва злокачественото заболяване. Донякъде е успокоително, че полипът има дълъг период на  развитие – около 10 години Това означава, че появата му може да се „хване” в ранна фаза при ендоскопско изследване и оглеждане на дебелото черво, и да се отстрани, за да не се стигне до рак. Развитието на полипи се провокира от редица фактори, при някои това е генетична обремененост. Ако в семейството по права линия има роднина, опериран от рак на дебелото черво, то неговите наследници трябва да се проверят профилактично с колоноскопия за полипи или злокачествени изменения 10 години преди възрастта, на която е бил установен ракът на техния близък, съветва д-р Данов. Добре е да се направи независимо дали имат някакъв симптом или не. Коварното на полипите е, че в най-ранния стадий на това състояние няма специфични симптоми които да подскажат проблема. Възможно е също човек да има полипи и те да не се изродят в рак и да не му създават проблеми. Случва се, когато са по-големи, повърхността им да се разрани, да кърви. Възможно е загубата на кръв да доведе до анемия, която да принуди пациента да се изследва по-сериозно. При всяко кървене, точки кръв в изпражненията, газове, подуване на корема, нередовно изхождане,  запек, редуване на запек с разстройство, когато човек усеща, че нещо не е наред, трябва да потърси специализирана помощ и евентуално да се подложи на колоноскопия, препоръчва д-р Данов. При голямо кървене от гастроинтестиналния тракт се прави гастроскопия, защото ако човек изходи голямо количество ярка кръв, може да се окаже, че кървенето е от стомаха, а не от червата. При хемороиди се отделя алена кръв, която остава по тоалетната хартия. Наличието на полипи може да се свърже с кървави точки по изпражненията, с малко слуз и жилки кръв по нея. Подобни прояви може да се наблюдават и при възпалителните заболявания на дебелото черво. Т.е. при улцерозен колит, полип и рак на дебелото черво тези симптоми може да са едни и същи. Разликата е, че при възпалителните заболявания има и диария, примесена с кръв, докато при полипите няма. Най-точното изследване е колоноскопията При нея с гъвкава тръба, камера и осветление на единия край се прониква в дебелото черво и се оглежда детайлно лигавицата му. Възможно е едновременно с диагностиката, полипите да бъдат биопсирани или директно изрязани. Затова е добре да се открият рано, когато е по-лесно да се отстранят. Манипулацията е безболезнена и след нея пациентът си тръгва. След това му се прави контролно изследване през определен период от време. Зависи и от вида на полипа, който след като се изреже, се изследва хистологично. Пациентът е практически здрав след премахване на полипа. Повече растителна храна, без пушени меса и колбаси Освен генетичните фактори, има значение и начинът на хранене. Препържените или пушени солени меса, прекаляването с месни продукти, термично обработени мазнини, различни дразнещи храни могат да провокират подобни заболявания. Диета, прекалено богата на белтъчини и месо, не се препоръчва. Добре е в менюто да се включи повече растителна храна, богата на фибри, които механично дразнят червото, регулират изхождането и оформят изпражненията. По-разумно е да се яде често, но по-малко, както и по време на хранене да не се пие вода. В седмицата е желателно да има няколко постни дни с прясно изцедени сокове, повече салати, плодове. Полезно е да има един разтоварващ ден само на чай и плодове. Този режим е подходящ за всички хора, не само за предразположените към появата на полипи. Тялото ни е съвършено – може да се самопочиства и самолекува, стига ние да не му пречим, категоричен е д-р Данов.", "date": "2019.09.19", "title": " Д-р Камен Данов: Полипите предшестват рака на дебелото черво"}
{"url": "https://trud.bg/%d0%bc%d0%b5%d0%b4%d0%b8%d1%86%d0%b8%d0%bd%d1%81%d0%ba%d0%b8%d1%8f%d1%82-%d1%83%d0%bd%d0%b8%d0%b2%d0%b5%d1%80%d1%81%d0%b8%d1%82%d0%b5%d1%82-%d1%81-%d0%bd%d0%b0%d0%b9-%d0%bc%d0%be%d0%b4%d0%b5%d1%80/", "text": "Студентите са в аудиовизуална връзка с преподавателите в реално време Във Факултета по дентална медицина на МУ учат 700 студенти, като 1/3 са чужденци – от Германия и Англия С най-модерни симулатори, произведени от водещ световноизвестен немски производител, студентите по дентална медицина още от началните курсове ще овладяват основните манипулации в обстановка, най-близка до реалната клинична работа. Двете оборудвани модерни зали с 50 симулатора и с интраорални дигитални скенери бяха открити от министъра на образованието Красимир Вълчев,от ректора на МУ проф.д-р Красимир Иванов, кмета на Варна Иван Портних, областния управител Стоян Пасев и от много гости. Симулационните зали са единствени по рода си както у нас, така и в целия регион. Те разполагат със система за аудиовизуална връзка между студенти и преподаватели в реално време. С помощта на САD-система се контролира и оценява работата на всеки студент, който има възможност на място да изследва и коригира работата си с помощта на триизмерни образи, получени след сканиране на работните му модели. 15-20% от студентите, завършващи дентална медицина в много европейски страни, не са пипали пациент по данни, изнесени пред Съвета на европейските зъболекари, който е консултативен орган към ЕК. В България бъдещите стоматолози започват работа с пациент още в трети курс и това е голямото предимство на нашето обучение, каза д-р Николай Шарков, председател на УС на Българския зъболекарски съюз. Във Факултета по дентална медицина във Варна се обучават 700 студенти, като 1/3 са чужденци, предимно от Германия и Великобритания, посочи деканът проф. д-р Стефан Пеев. Инвестицията в симулационните зали е над 2 млн. лева, собствени средства на Медицинския университет във Варна. Модерното оборудване ще се използва и за провеждане на програмата за следидпломно обучение на лекари по дентална медицина.", "date": "2019.09.19", "title": " Медицинският университет с най-модерното обучение за стоматолози в региона\t"}
{"url": "https://trud.bg/%d1%83%d0%bc%d1%8a%d1%80%d1%82%d0%b2%d1%8f%d0%b2%d0%b0%d1%82-4000-%d0%bf%d1%80%d0%b0%d1%81%d0%b5%d1%82%d0%b0-%d0%b2-%d1%81%d0%b2%d0%b8%d0%bd%d0%b5%d0%ba%d0%be%d0%bc%d0%bf%d0%bb%d0%b5%d0%ba%d1%81/", "text": "В промишлен свинекомплекс във видинското село Новоселци е открито заболяване африканска чума по свинете. Близо 4000 прасета ще бъдат умъртвени. Това съобщи д-р Адриан Данков, директор на Областната дирекция за безопасност на храните във Видин, цитиран от  Преди пет дни положителна проба от село Коста Перчево, община Кула, Видинско, беше установена при отстреляна дива свиня. Приети бяха конкретни мерки за ограничаване на разпространението на заразната болест. Със заповед на Регионалната дирекция по горите в Берковица бяха определени ловно-стопански райони, попадащи в зоната около огнището на болеста, в землището, където е установена заразата. Над 5 млн. лева са изплатени до момента като финансова подкрепа за почистване и обеззаразяване на личните стопанства във връзка с африканската чума по свинете. Това обхваща малко повече от половината засегнати стопанства. Европейската комисия ще започне да възстановява разходите, направени от държавата за овладяване на заразата от африканска чума по свинете (АЧС), увери преди седмица в София комисарят по здравеопазване и безопасност на храните Витянис Андрюкайтис. Той заяви, че в България още от самото начало стриктно се прилагат препоръчаните мерки от европейските служби и се следи разпространението на болестта. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.09.19", "title": " Умъртвяват 4000 прасета в свинекомплекс във Видинско заради африканска чума"}
{"url": "https://trud.bg/%d0%be%d1%84%d0%b8%d1%86%d0%b8%d0%b0%d0%bb%d0%bd%d0%be-%d0%b1%d0%b5%d1%80%d0%b1%d0%b0%d1%82%d0%be%d0%b2-%d1%81%d0%bb%d0%be%d0%b6%d0%b8-%d0%ba%d1%80%d0%b0%d0%b9-%d0%bd%d0%b0-%d0%ba%d0%b0%d1%80%d0%b8/", "text": "Димитър Бербатов обяви края на дългогодишната си кариера. Нападателят обяви новината в ефира на „Дарик Радио“ точно 9 години, след като реализира хеттрик за „Манчестър Юнайтед“ във вратата на „Ливърпул“ при успеха на „червените дяволи“ с 3:2. За последно рекордьорът по голове за националния тим на България игра в индийския „Керала Бластърс“ през сезон 2017/18. Последното попадение на тарана датира от 8-и февруари 2018 година при равенството 2:2 с АТК в екзотичния шампионат. „Това решение го мисля отдавна, но сърце не ми даваше да призная. Това е краят на моя професионален футболен път. Дойде и този момент, той дойде отдавна, но когато обичаш нещо толкова много не можеш да си признаеш“, обяви Бербатов в ефира на „Дарик“ радио. В кариерата си Бербатов игра за ЦСКА, „Байерн“, „Тотнъм“, „Манчестър Юнайтед“, „Фулъм“, „Монако“, ПАОК и „Керала“. Има 48 гола за България.", "date": "2019.09.19", "title": " Бербатов сложи край на кариерата си"}
{"url": "https://trud.bg/%d0%be%d0%b1%d1%89%d0%b8%d0%bd%d0%b0-%d1%82%d1%8a%d1%80%d0%b3%d0%be%d0%b2%d0%b8%d1%89%d0%b5-%d0%b5-%d1%81-%d0%b2%d0%b8%d1%81%d0%be%d0%ba%d0%b0-%d1%84%d0%b8%d0%bd%d0%b0%d0%bd%d1%81%d0%be%d0%b2%d0%b0/", "text": "Община Търговище е с висока финансова устойчивост и ефективност. Това става ясно от анализа за финансовото състояние на общините за второто тримесечие на годината, изготвен от Министерството на финансите, съобщават от кметството в Търговище. Общината продължава да бъде без просрочени задължения и добра събираемост на основните местни данъци и такси, която е близо 75%. По показателя за бюджетно салдо Търговище е на пето място сред 265 общини в страната. Положителното салдо показва ефективния разчет и управление на приходите, както и разумното разходване на средства. Данните на финансовото министерство сочат още, че местната администрация е сред тези с най-малък брой общински служители спрямо броя на населението. В Търговище един служител в местната администрация обслужва 420 души. Средното равнище за страната е 277 души, обслужвани от служител. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.09.19", "title": " Община Търговище е с висока финансова устойчивост и ефективност"}
{"url": "https://trud.bg/%d0%be%d1%82%d0%ba%d1%80%d0%b8%d0%b2%d0%b0%d1%82-%d0%b4%d0%be%d0%bc-%d0%b7%d0%b0-%d0%b2%d1%8a%d0%b7%d1%80%d0%b0%d1%81%d1%82%d0%bd%d0%b8-%d1%85%d0%be%d1%80%d0%b0-%d0%b2-%d0%b4%d0%b5%d0%b2%d0%bd%d1%8f/", "text": "Дом за възрастни хора ще бъде открит скоро в Девня. Това заяви кметът на града Свилен Шитов по време на Празника на пенсионера, който се организира за десета поредна година. „След като 20 г. хората се наслушаха на голи обещания, желанието им вече е сбъднато. Домът ще заработи в кв.“Река Девня“ след учредяването на общинско търговско дружество и избор на управител и персонал“, увери Шитов. На 1 октомври – Международен ден на възрастните хора, в кв.“Девня-1″ и в с.Кипра ще отворят врати и два нови пенсионерски клуба, стана ясно на празника, който събра стотици жители на общината в новия градски парк. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.09.19", "title": " Откриват Дом за възрастни хора в Девня"}
{"url": "https://trud.bg/%d0%bf%d0%b0%d0%bd%d0%b0%d0%b8%d1%80-%d1%81%d1%8a%d0%b1%d0%b8%d1%80%d0%b0-%d0%bd%d0%b0%d0%b4-50-%d1%81%d0%bf%d0%be%d1%80%d1%82%d0%b0-%d0%bd%d0%b0-23-%d1%81%d0%b5%d0%bf%d1%82%d0%b5%d0%bc%d0%b2%d1%80/", "text": "Над 50 вида спорт ще представят дейностите си по време на панар на 23 септември в „Арена Аремец“. Тогава ще има атрактивни демонстрации, а входът е свободен – от 10 до 17 часа. Инициативата е на министерството и е организирано в рамките на европейската седмица на спорта. Официален старт ще даде министър Красен Кралев от 12 часа в залата. Гости ще бъдат именити наши спортисти – Любо Ганев, Йорданка Благоева, Евгения Раданова, Ренета Камберова, Ивайло Иванов, Александър Фейгин… Сред посланиците на инициативата са и момичетата от националния отбор по художествена гимнастика. Същевременно спиращо дъха шоу сътвориха състезателите в акробатиката на спортния празник „Ърбан зона“ в Княжевската градина срещу Софийския университет. Най-много овации събраха представителите на Португалия, които с младежкия национален отбор. Днес инициативата, организирана от „София – европейска столица на спорта“, ще завърши със световната купа по стрийт фитнес.", "date": "2019.09.19", "title": " Панаир събира над 50 спорта на 23 септември"}
{"url": "https://trud.bg/%d0%b1%d0%bb%d0%b8%d0%b7%d0%be-86-%d0%bc%d0%bb%d0%bd-%d0%bb%d0%b2-%d1%81%d0%b0-%d0%bd%d0%b0%d0%bf%d1%80%d0%b0%d0%b2%d0%b5%d0%bd%d0%b8%d1%82%d0%b5-%d0%b8%d0%bd%d0%b2%d0%b5%d1%81%d1%82%d0%b8%d1%86/", "text": "Близо 86 млн. лв. са направените инвестиции в Община Горна Оряховица в рамките на втория мандат на инж. Добромир Добрев и неговия екип. От тях, реализираните проекти, финансирани със средства от ЕС са за 21 млн. лв. Малко над 5 млн. лв. са средствата от ПУДООС. Получените трансфери от общината по програми за временна заетост са малко над 700 хил. лв. Програма „Красива България“ и Националния доверителен екофонд са финансирали проекти на общината за близо 900 хил. лв. Средствата за енергийна ефективност на многофамилни жилищни сгради са в размер на 16,6 млн. лв. Направените капиталови разходи от общината за изграждане и ремонт на различни обекти са близо 42 млн. лв., обяви на пресконференция днес кметът на Общината инж. Добромир Добрев. На заключителната среща с медиите, на която бе отчетено извършеното през мандата, присъстваха и заместник-кметовете Николай Георгиев, Йорданка Кушева, Деница Коева и секретарят на Общината Анелия Димитрова. За периода на управление от 2011 до 2019 г. бюджетът на Община Горна Оряховица е нараснал с близо 15 млн. лв. от 19 986 100 лв. през 2011 г. на 36 986 713 лв. към настоящия момент. За същия период общия размер на допълнително привлечен ресурс е близо 83 млн. лв. (от оперативни програми, енергийна ефективност на жилищни сгради и трансфери от министерство на финансите) Инвестиционната програма на Община Горна Оряховица, която е на стойност 20 млн. лв. и се изпълнява по Оперативна програма „Региони в растеж е реализирана на близо 80 %. Отделно са изпълнени проекти по ОП Развитие на човешките ресурси, ОП Добро управление, ОП Околна среда, Еразъм и много други, с които общия размер на средствата от реализираните проекти за периода 2011-2019 г. е 36 379 000 лв. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.09.19", "title": " Близо 86 млн. лв. са направените инвестиции в Община Горна Оряховица през изминалия мандат\t"}
{"url": "https://trud.bg/%d0%bb%d1%8a%d0%b2%d0%be%d0%b2%d0%b5%d1%82%d0%b5-%d0%b3%d0%be%d1%81%d1%82%d1%83%d0%b2%d0%b0%d1%82-%d0%bd%d0%b0-%d1%80%d0%b0%d0%b7%d0%ba%d0%bb%d0%b0%d1%82%d0%b5%d0%bd%d0%b0-%d1%81/", "text": "Подобно на България и тимът на Словения започна ударно европейското първенство по волейбол – с 3 поредни победи, но след това завърши груповата фаза с 2 загуби. Страната е един от домакините на шампионата, а второто място в група „С“ позволи на отбора да продължи пред родна публика в Любляна.  „След загубата от Северна Македония си изчистихме главите и изиграхме достоен мач с Русия – заяви центърът Ален Пайенк след поражението с 0:3 () от „сборная“. – Противникът беше значително по-добър, но ние показахме, че имаме място сред най-добрите отбори на континента. Трябва да се подготвим още по-добре за следващия мач.“  Осминафиналът е утре от 21,30 ч.", "date": "2019.09.19", "title": " „Лъвовете“ гостуват на разклатена Словения"}
{"url": "https://trud.bg/%d1%87%d1%83%d0%b6%d0%b4%d0%b8%d1%82%d0%b5-%d0%b8%d0%bd%d0%b2%d0%b5%d1%81%d1%82%d0%b8%d1%86%d0%b8%d0%b8-%d0%bd%d0%b0%d1%80%d0%b0%d1%81%d0%bd%d0%b0%d1%85%d0%b0-%d0%bd%d0%b0%d0%b4-3-%d0%bf%d1%8a%d1%82/", "text": "Увеличението се дължи на взети кредити от компании майки Най-много вложения идват от Холандия Чуждите инвестиции в страната нараснаха над три пъти от януари до юли, но това се дължи на взети от български предприятия заеми от компании майки зад границата. Преките чужди инвестиции до юли възлизат на 532,7 млн. евро, при 169,5 млн. евро година по-рано, обявиха от БНБ. Причина за това е нарастването с 938,4 млн. евро на нетните задължения между български дружествата и техните задгранични собственици. В същото време привлеченият дялов капитал от чужбина и задграничните вложения в имоти намаляват. От януари до юли привлеченият дялов капитал (вноски на чуждестранни компании в капитала на български фирми и плащания по сделки с имоти) е отрицателен и възлиза на минус 333,6 млн. евро. Това означава, че чуждестранни компании продават бизнеса си в страната на български дружества и изтеглят капиталите си. Нетните инвестиции на чуждестранни фирми и граждани в имоти е 3,6 млн. евро, при 12,9 млн. евро година по-рано. По страни, най-голям дял от инвестициите в имоти имат Русия (1,1 млн. евро), Холандия (0,6 млн. евро) и Латвия (0,6 млн. евро).  Реинвестираната печалба от януари до юли е отрицателна и възлиза на минус 72,1 млн. евро. Най-големите нетни чужди инвестиции за първите седем месеца на годината са от Холандия (221 млн. евро), Германия (188,6 млн. евро) и Великобритания (103,8 млн. евро). Българските фирми правят все по-големи инвестиции в чужбина. От януари до юли нетните вложения в чужбина са 231 млн. евро, при 130,6 млн. евро година по-рано. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.09.19", "title": " Чуждите инвестиции нараснаха над 3 пъти"}
{"url": "https://trud.bg/%d0%b8%d0%ba%d0%be%d0%bd%d0%be%d0%bc%d0%b8%d1%87%d0%b5%d1%81%d0%ba%d0%b8%d1%8f%d1%82-%d1%83%d0%bd%d0%b8%d0%b2%d0%b5%d1%80%d1%81%d0%b8%d1%82%d0%b5%d1%82-%d0%be%d1%82%d0%ba%d1%80%d0%b8-%d0%bd%d0%be/", "text": "Преди вековния си юбилей, който ще празнува през 2020 г., Икономическият университет във Варна откри тържествено новата академична година в препълнената АУЛА. За 100 години престижният ВУЗ, възникнал от първото търговско висше училище в страната, е дал над 155 000 икономисти от над 70 държави. „Икономически университет – Варна посреща учебната 2019/2020 г. с 24% преизпълнение на утвърдения държавен план-прием за обучение в образователно-квалификационна степен „бакалавър“ – около 1900 кандидат-студенти са се състезавали за 1 140 места. 1 600 първокурсници ще започнат своето обучение в редовна или дистанционна форма в навечерието 100-годишнината „, каза в приветственото си слово ректорът проф.д-р Евгени Станимиров.Сред най-предпочитаните специалности от новоприетите български студенти в ИУ са „Туризъм“, „Маркетинг“, „Финанси“, „Счетоводство и одит“, „Информатика“, „Дигитални медии и ПР“. В университета се обучават над 300 чуждестранни студенти, а само през последните два месеца са кандидатствали около 160. Студенти и преподаватели бяха поздравени от министъра на образованието Красимир Вълчев, който е възпитаник на ИУ във Варна, от Варненския и Великопреславски митрополит Йоан, от кмета Иван Портних и областния управител Стоян Пасев, както и от шефката на ТД на НАП Милена Колева, завършила също престижния ВУЗ. „Радвам се, че виждам толкова много свои преподаватели и ректори.Благодаря за това, което сте ми дали на мен и на всички завършили университета“, каза министър Вълчев. Посланието му към студентите беше:Образованието е вашият шанс за добър и щастлив живот. Но дипломата ще дава все по-малко конкурентноспособност, сама по себе си не е предимство на пазара на труда, трябват много усилия.  От името на първокурсниците слово произнесе Велина Иванова, постигнала отлични резултати в приема. На Студентската улица в академичната сграда официално беше открита и почетната стена на стратегическите партньори на университета.", "date": "2019.09.19", "title": " Икономическият университет откри новата академична година\t"}
{"url": "https://trud.bg/%d0%b0%d1%82%d0%b0%d0%bd%d0%b0%d1%81-%d1%82%d0%b5%d0%bc%d0%b5%d0%bb%d0%ba%d0%be%d0%b2-%d0%bf%d0%b8%d0%ba-%d0%ba%d0%be%d0%b4%d1%8a%d1%82-%d0%bf%d1%80%d0%b5%d0%b4%d0%be%d1%81%d1%82%d0%b0%d0%b2%d1%8f/", "text": "„ПИК кодът, предоставян на потребителите от НАП, е най-ниската защита и с него би трябвало да се дава достъп само до информационни услуги, а при желание за достъп до по-сериозни услуги, – като подаване на данъчна декларация и др. документи, е необходимо гражданите да имат електронен подпис“. Това каза председателят на Държавната агенция „Електронно управление“ (ДАЕУ) Атанас Темелков, който беше изслушан от временната комисия в Народното събрание, ангажирана с проверка на източването на данни от Националната агенция по приходите, предава “България харчи 0,1% от БВП за информационна сигурност, което е най-малко в сравнение със средствата, които други държави отделят за тази дейност. Въпреки това в последните 6 месеца в света са изтекли над 4 млрд. данни”. Темелков уточни, че днешното изслушване не е било само по повод теча на данни от Националната агенция по приходите, а е имало за цел да запознае Комисията с общото състояние на информационните системи в държавата, които са 5000. „През последните години основните усилия бяха към предоставяне на електронни услуги за бизнеса и гражданите при недобре преценен иск. Когато едни системи са разработени от един изпълнител, след това се доработват от втори, и накрая се експлоатират от трети, – е възможно да възникнат рискове”, заяви той и добави, че настоява поддръжката на критичните системи да се поеме от една фирма, а не от няколко, за да не се допускат компромиси със сигурността. Председателят на ДАЕУ посочи, че в момента в НАП работят над 150 електронни услуги, и подчерта, че агенцията е сключила договори с външни фирми на стойност 50 млн. лв., както и с Информационно обслужване, на които плаща 40 млн. лв. По думите на Темелков причините за пробива на базите на НАП са много, но част от тях са старият хардуер, както и неправилното надграждане на системата от различни компании, което е довело до редица слабости в нея. Стана ясно още, че одитът на системите на Националната агенция за приходите, извършван от “Информационно обслужване” е готов, и в момента текат тестове на системата. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.09.19", "title": " Атанас Темелков: ПИК кодът, предоставян на потребителите от НАП, е най-ниската защита"}
{"url": "https://trud.bg/%d0%b3%d0%be%d1%80%d0%b0%d0%bd-%d0%b1%d1%80%d0%b5%d0%b3%d0%be%d0%b2%d0%b8%d1%87-%d0%be%d0%b1%d0%b5%d1%89%d0%b0-%d0%bb%d1%83%d0%b4%d0%be-%d1%88%d0%be%d1%83-%d1%83-%d0%bd%d0%b0%d1%81/", "text": "Иконата на балканската музика, големият Горан Брегович отправи специален видео поздрав на български език към всичките си тукашни фенове, които вече нямат търпение да го видят и чуят на живо в рамките на предстоящото му турне в София, Варна и Велико Търново тази есен. „Българи, гответе се! Ще бъде лудо!“, обещава най-популярният балкански изпълнител в международен мащаб. На 4 октомври Брегович и неговият невероятен „Оркестър за сватби и погребения“ ще стартират турнето си от Варна, в Двореца на културата и спорта. На следващия ден ще гостуват за първи път на Велико Търново (ДКС „Васил Левски“) и на 6 октомври завършват с бляскав мащабен концерт в зала 1 на НДК в София. Програмата, която Брегович и оркестърът са подготвили за българските маниаци на балканската музика, е „Тhe Best of Goran Bregovic“ – най-отбраната селекция от вечни негови хитове като „Месечинка“, „Калашников“, „Буба Мара“, „Аризонска мечта“ и много други. Билетите за трите концерта вече са в продажба в мрежата на Eventim и локалните каси на Дворец на културата и спорта Варна, Туристически информационен център Велико Търново и Билетен център НДК.", "date": "2019.09.19", "title": " Горан Брегович обеща лудо шоу у нас"}
{"url": "https://trud.bg/%d0%bd%d1%83%d0%bd%d0%be-%d1%80%d0%b5%d0%b9%d1%88-%d0%bd%d0%b0-%d0%bb%d0%b8%d0%bd%d0%b8%d1%8f-%d0%b7%d0%b0-%d1%81%d0%bb%d0%b0%d0%b2%d0%b8%d1%8f/", "text": "Нуно Рейш, бранителят на „Левски“, поднови тренировки. Португалецът получи контузия по време на загрявката за срещата с „Черно море“ (3:0) през уикенда. Заради здравословния проблем бившият играч на „Панатинайкос“ не взе участие в мача, а мястото му в титулярния състав зае Холмар Ейолфсон. В четвъртък Рейш направи първа тренировка за седмицата. Той се присъедини към основната група на „сините“, а с това нараснаха значително шансовете му да бъде на линия за дербито със „Славия“ в събота. Напълно възстановен от травма е и неговият сънародник Филипе Нашименто. Мачът с „белите“ е в събота от 20 часа на стадион „Славия“ в кв. „Овча купел“. Рефер на най-стария столичен сблъсък е Драгомир Драганов, обявиха от БФС.", "date": "2019.09.19", "title": " Нуно Рейш на линия за „Славия“"}
{"url": "https://trud.bg/%d1%82%d0%b5%d0%b3%d0%bb%d1%8f%d1%82-%d0%b6%d1%80%d0%b5%d0%b1%d0%b8%d1%8f-%d0%b7%d0%b0-%d0%bd%d0%be%d0%bc%d0%b5%d1%80%d0%b0%d1%82%d0%b0-%d0%bd%d0%b0-%d0%ba%d0%bc%d0%b5%d1%82%d0%be%d0%b2%d0%b5%d1%82/", "text": "С четири бюлетини на 27 октомври Жребият за поредността на номерата в бюлетините за местните избори ще се тегли в ЦИК на 25 септември в 10:00 часа, съобщи Таня Цанева, член и говорител на ЦИК. На 27 октомври ще се гласува с четири бюлетини – за общински съветници, където ще има секция за преференции, бюлетина за кмет на район, която ще се ползва в три града – София, Варна и Пловдив, третата бюлетина е за кмет на община и четвърта- за кмет на кметство в общини с над 350 души.", "date": "2019.09.19", "title": " Теглят жребия за номерата на кметовете на 25 септември"}
{"url": "https://trud.bg/%d1%80%d0%b0%d0%b4%d0%be%d1%81%d0%bb%d0%b0%d0%b2-%d0%bf%d0%b0%d0%bd%d1%82%d0%b0%d0%bb%d0%b5%d0%b5%d0%b2-%d0%b1%d0%b5%d1%88%d0%b5-%d0%ba%d1%80%d0%b0%d0%b9%d0%bd%d0%be-%d0%b2%d1%80%d0%b5%d0%bc%d0%b5/", "text": "Радослав Панталеев спечели първия български медал от трите световни първенства в различни спортове тази седмица. Боксьорът си осигури минимум бронз в категория до 91 кг на мондиала в Екатеринбург (Русия), след като детронира шампиона Ерисланди Савон (Куба) и се класира за полуфинала.  „Изключително съм щастлив, тази победа ми дава сили и надежда за олимпийските игри в Токио догодина – заяви 26-годишният Панталеев. – Радвам се, защото дълго време чаках този успех. На всички големи първенства оставах в подножието на медалите и беше крайно време да ми се случи и това.“  Днес Панталеев излиза срещу представителя на домакините Муслим Гаджимагомедов в битка за място на финала.  „Имам време да го разуча и се надявам да го победя – добави българинът. Целта ми е да стигна до края на това първенство.“", "date": "2019.09.19", "title": " Радослав Панталеев: Беше крайно време за медал"}
{"url": "https://trud.bg/%d0%bc%d0%be%d1%81%d0%b2-%d0%be%d0%b1%d1%81%d1%8a%d0%b4%d0%b8-%d1%81-%d0%b1%d0%b8%d0%b7%d0%bd%d0%b5%d1%81%d0%b0-%d0%b8-%d0%bf%d1%80%d0%b8%d1%80%d0%be%d0%b4%d0%be%d0%b7%d0%b0%d1%89%d0%b8%d1%82%d0%bd/", "text": "Министерството на околната среда и водите проведе кръгла маса с представители на бизнеса, природозащитни организации и държавни институции, нa която беше обсъден проектът на нова Наредба за изискванията за качеството на твърдите горива, използвани за битово отопление. Целта е ограничаване продажбата и използването на въглища и брикети (от въглища) с високо съдържание на сяра, пепел и влага, които са една от причините за високите нива на замърсяване на атмосферния въздух с фини прахови частици (ФПЧ) и серен диоксид. В срещата участваха зам.-министърът на околната среда и водите Атанаска Николова, председателят на Държавната агенция за метрологичен и технически надзор Петър Горновски, директорът на дирекция „Опазване чистотата на въздуха“ в МОСВ Иван Ангелов, експерти, както и представители на работодателски и природозащитни организации – БТПП, АИКБ, КРИБ, „За Земята“ и „Грийнпийс България“. „Анализите на наши и международни екипи показват, че основните източници за замърсяване на атмосферния въздух в населените места са битовото отопление и транспортът. През последните години се предприе комплекс от мерки, както на местно, така и на национално ниво, за да се справим с тези проблеми“, каза зам.-министър Николова. Тя припомни, че темата за чистотата на въздуха е важна от екологичен и здравен аспект, но има и икономическо и социално отражение. Затова по нея е необходима ангажираност от страна и на институциите, и на гражданите, и на бизнеса. Проектът на наредбата е разработен на основание чл. 8а от Закона за чистотата на атмосферния въздух, като основната цел е подобряване на качеството на атмосферния въздух и защита здравето на гражданите чрез въвеждане на изисквания за качество на твърдите горива. Въвеждането на изисквания за въглищата и брикетите за бита е една от мерките на национално ниво за ограничаване на емисиите на ФПЧ и серен диоксид през зимния период. Мярката е в изпълнение на решението на Съда на ЕС от 5 април 2017 г., с което България е осъдена за неспазване на нормите за качество на атмосферния въздух по показател ФПЧ10. Приемането на наредбата е заложено като мярка и в приетата през юни от правителството Национална програма за подобряване качеството на атмосферния въздух за периода 2018-2024 г. С нормативния документ се уреждат: нормите за съдържание на сяра и пепел за въглищата и брикетите (произведени от въглища) за битово отопление, които се пускат на пазара; оценяването и удостоверяването на съответствието на твърдите горива с изискванията за качество; видът на опаковката и етикета; условията, редът и начинът за контрол на качеството; условията и редът за унищожаване или безвъзмездно предоставяне на арбитражни проби от твърди горива или отнети в полза на държавата твърди горива. Изискванията на наредбата се прилагат за твърди горива за битово отопление, предназначени за изгаряне в горивни инсталации с топлинна мощност по-малка или равна на 0.5 MW. Въвежда се изискване въглищата и брикетите да се продават само опаковани с етикет на български език. Контролът по спазване на изискванията ще се осъществява от Държавната агенция за метрологичен и технически надзор (ДАМТН). Председателят на ДАМТН Петър Горновски подкрепи искането на работодателските организации за по-дълъг от предвидения в наредбата едномесечен срок на въвеждане и прилагане на нормативните изисквания, така че бизнесът да има време за адаптация. Бяха обсъдени и изискванията към допустимото съдържание на сяра, пепел и влага. Природозащитните организации настояха държавните органи да запазят рестриктивния подход в наредбата и по отношение на сроковете, и на изискванията. Проектът на Наредба за изискванията за качеството на твърдите горива, използвани за битово отопление и мотивите към нея са публикувани на интернет страницата на МОСВ на линка:", "date": "2019.09.19", "title": " МОСВ обсъди с бизнеса и природозащитни организации проект на наредба за качеството на твърдите горива"}
{"url": "https://trud.bg/%d0%b7%d0%b0%d1%82%d1%8a%d0%b2%d0%b0%d0%bc%d0%b5-%d0%b2-%d0%b4%d1%8a%d0%bb%d0%b3%d0%be%d0%b2%d0%b5-%d0%b7%d0%b0%d1%80%d0%b0%d0%b4%d0%b8-%d0%b4%d0%b6%d0%b0%d0%b4%d0%b6%d0%b8/", "text": "Всяка четвърта фирма се опасява от фалит заради просрочени вземания Най-често хората затъват в дългове заради покупката на джаджи като лаптопи и скъпи мобилни телефони. Профилът на длъжника е млад човек, образован, с добра професия, най-често в IT бранша. Той си купува скъпи джаджи, като смята, че веднага има нужда от тях, но не може да си направи сметката. Затова трябва да се научи парите да му стигат до следващата заплата. Това каза Райна Миткова, управител на EOS за България и председател на Асоциация на колекторските агенции. Над 50% от просрочените задължения на хората са към банки и фирми за бързи кредити. Гражданите са по-изрядни платци от фирмите, показва проучване на компанията. В България само 18% от фактурите към граждани са просрочени, докато бизнесът бави плащанията си, или изобщо не плаща по 25% от фактурите. За сравнение средно за страните от ЕС при гражданите просрочията са 16%, а при бизнеса – 21%. Рекордьор по редовни плащания е Русия, която изпреварва по този показател дори Германия. В Русия 89% от всички плащания се правят навреме, а само 1% се отписват като несъбирами. Гражданите в Русия отново са по-изрядни от фирмите като при тях само 4% от задълженията са просрочени. Освен че са по-изрядни, гражданите в България стават и по-добри платци с времето. Дните просрочие при гражданите намаляват от 15 за миналата година на 14 за настоящата. Докато при бизнеса има обратната тенденция. Срокът на просрочията се увеличава от 19 на 21 дни. Като се има предвид, че по принцип бизнесът дава толеранс от 34 дни и плащания в този срок се считат за редовни, се оказва, че при просрочие фирмите чакат парите си от своите некоректни партньори средно 55 дни. Тенденцията за подобряване навиците за плащане е характерна не само за България, а и за цяла Европа. У нас общо 77% от издадените фактури на граждани и фирми се плащат навреме, при 76% през миналата година. 19% се плащат със закъснение (при 20% година по-рано), а 4% се отписват поради невъзможност да бъдат събрани изобщо. Запазва се тенденцията почти всяка четвърта компания в България да се чувства застрашена от фалит заради несъбрани вземания. Същевременно българските компании са доста по-оптимистични за бъдещето спрямо средното ниво за фирмите от Европа. Засега криза в икономиката няма Засега икономическа криза в България няма и се надявам така да продължи до края на годината, заяви Райна Миткова, председател на Асоциацията на колекторските агенции в България. Но в Германия и Италия има признаци за забавяне на икономиката и това няма как да не се отрази и върху България, продължи тя. Но сега финансовите институции подхождат с доста разум при отпускането на кредити, продължи Райна Миткова. Бизнесът също е по-разумен в отношенията с клиентите си. Затова дори да има следваща криза очакваме ударът да е значително по-малък спрямо финансовата кризата от 2008 г., защото сме си взели поуките, каза Райна Миткова. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.09.19", "title": " Затъваме в дългове заради джаджи\t"}
{"url": "https://trud.bg/%d0%b1%d0%be%d1%82%d1%8c%d0%be-%d0%b1%d0%be%d1%82%d0%b5%d0%b2-%d0%b4%d0%be%d0%b6%d0%b8%d0%b2%d0%be%d1%82%d0%bd%d0%b8%d1%8f%d1%82-%d0%b7%d0%b0%d1%82%d0%b2%d0%be%d1%80-%d0%b1%d0%b5%d0%b7-%d0%bf%d1%80/", "text": "„Смятам, че доживотният затвор без право на обжалване е справедлива присъда, особено за хора, които съзнателно знаят какво са направили”, заяви пред   бившият ръководител на отдел „Убийства” в МВР Ботьо Ботев. Относно очакваното отпадане на съкратеното съдебно производство, Ботев коментира: „Истината е много разнопосочна и зависи от гледната точка. Има много практически проблеми, които възникват по време на дискусионния цикъл. Нещата се преплитат от гледна точка на това, че първо при съкратеното производство имаме ситуация, в която самото разследване и следствие преминават в противоречие със закона”, каза той. Ботьо Ботев коментира признанията, които заловените правят и тяхната практическа достоверност. „Те невинаги са пълни и точни, а понякога зад тях се прикриват факти и обстоятелства, дори и съизвършители”, посочи Ботев. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.09.19", "title": " Ботьо Ботев: Доживотният затвор без право на обжалване е справедлива присъда за хора, които знаят какво са направили"}
{"url": "https://trud.bg/%d1%80%d1%8a%d0%ba%d0%be%d0%b2%d0%be%d0%b4%d0%b8%d1%82%d0%b5%d0%bb%d0%b8%d1%82%d0%b5-%d0%bd%d0%b0-%d0%bd%d0%b0%d1%86%d0%b8%d0%be%d0%bd%d0%b0%d0%bb%d0%bd%d0%b8%d1%82%d0%b5-%d1%81%d1%82%d0%b0%d1%82/", "text": "Висока оценка за Велико Търново дадоха ръководителите на националните статистически институти на България, Грузия и Армения. Сергей Цветарски, Гогита Тодрадзе и Стефан Мнатсаканян гостуваха в старопрестолния град и бяха посрещнати от председателя на Великотърновски общински съвет Венцислав Спирдонов. След кратък разказ за славното историческо минало на Търновград Венцислав Спирдонов запозна гостите със съвременното развитие на града, икономическия профил на общината и стратегическите проекти за следващите няколко години. Венцислав Спирдонов подчерта, че статистиката е сред петте най-важни за всяка държава институции. Той посочи, проучванията и резултатите от тях са реална оценка за развитието на даден град, регион и държава, за целесъобразността на провежданите политики, за общественото мнение и нагласи. Силно положително впечатление на гостите направиха съвременните тенденции във Велико Търново – увеличаването на населението, високата раждаемост, ръстът на инвестициите и туристическия интерес. Грижата за старините и богатото културно-историческо наследство също бяха оценени като фактори, благоприятстващи развитието на Велико Търново.  ", "date": "2019.09.19", "title": " Ръководителите на националните статистически институти на България, Грузия и Армения с висока оценка за Велико Търново"}
{"url": "https://trud.bg/%d1%85%d1%8a%d1%80%d0%b2%d0%b0%d1%82%d0%b8%d1%8f-%d1%81%d0%b2%d0%b0%d0%bb%d1%8f-%d0%b2%d1%8a%d0%b7%d1%80%d0%b0%d1%81%d1%82%d1%82%d0%b0-%d0%b7%d0%b0-%d0%bf%d0%b5%d0%bd%d1%81%d0%b8%d0%be%d0%bd%d0%b8/", "text": "Хърватското правителство ще намали възрастта за пенсиониране от 67 на 65 години след протестна кампания, организирана от водещи синдикати, съобщи днес премиерът Андрей Пленкович, цитиран от Ройтерс. Три водещи профсъюза събраха над 700 хиляди подписа на граждани за свикване на референдум за намаляване на пенсионната възраст. Вместо да свика референдум обаче, правителството предпочете да вземе решението без допитване до народа. “С това ние показваме, че слушаме какво ни казват нашите граждани. Някои от нашите граждани обаче искат да продължат да работят след 65-годишна възраст и ние ще го направим възможно в ревизирания законопроект за пенсиите”, каза Пленкович на заседание на правителството. През декември парламентът прие предложение на правителството за вдигане на пенсионната възраст на 67 години от 2033 г. както за мъжете, така и за жените, и за намаляване на пенсиите на хората, които се пенсионират по-рано.", "date": "2019.09.19", "title": " Хърватия сваля възрастта за пенсиониране"}
{"url": "https://trud.bg/%d0%b2%d0%b7%d1%80%d0%b8%d0%b2%d0%b8%d1%85%d0%b0-%d1%81-%d0%b3%d0%b0%d0%b7-%d0%ba%d0%be%d0%bb%d0%b0%d1%82%d0%b0-%d0%bd%d0%b0-%d1%87%d0%b0%d1%81%d1%82%d0%b5%d0%bd-%d1%81%d1%8a%d0%b4%d0%b5%d0%b1%d0%b5/", "text": "Цяла кооперация остана без прозорци Семейството не е получавало заплахи “Мерцедес”, собственост на системния администратор в Окръжна прокуратура в Стара Загора Валентин Колаксъзов и жена му Теодора, която е помощник на частен съдебен изпълнител, е бил взривен в 2,15 ч. в четвъртък. Колата се е намирала на ул. “Иван Асен” 185 в гараж в двора на кооперацията, в която живее семейството. Пострадали хора няма, но са нанесени сериозни материални щети както на колата, така и на всички апартаменти. “Събуди ме гърмежът, видях, че имаше пламък и се обадих на пожарната. Вкъщи има изпотрошени прозорци, счупени са и дръжките им” – каза Надка Атанасова, която живее на втория етаж в кооперацията. За взривяването на автомобила е използван газ и този почерк не е познат досега в Стара Загора, съобщи директорът на ОД на МВР старши комисар Стоян Стоянов. Той уточни, че се работи по всички версии. Сред тях е работата на Теодора Колаксъзова. Срещу нейния работодател частният съдебен изпълнител Кръстьо Ангелов също е имало посегателства. Преди три години са били нарязани гумите на автомобила му, който по-късно е бил опожарен. По неофициална информация, взривното устройство е било поставено на тавана на гаража.", "date": "2019.09.19", "title": " Взривиха с газ колата на частен съдебен изпълнител\t"}
{"url": "https://trud.bg/%d1%84%d0%be%d0%bd%d0%b4-%d0%b7%d0%b5%d0%bc%d0%b5%d0%b4%d0%b5%d0%bb%d0%b8%d0%b5-%d1%81%d0%b0%d0%b1%d0%be%d1%82%d0%b8%d1%80%d0%b0-%d0%b4%d0%be%d1%81%d1%82%d0%b0%d0%b2%d0%ba%d0%b8/", "text": "Целта е търговци да сменят производителите в схемата „Училищно мляко“  Искат оставки на длъжностни лица  Фонд „Земеделие“ саботира доставките на закуски в училищата и детските градини по схемата „Училищно мляко“. Това заявиха на пресконференция от Асоциацията на млекопреработвателите в България, Националния съюз на говедовъдите и Националната асоциация на млекопреработвателите. Към момента нови доставчици по схемите не са одобрени, а на старите не е позволено да започнат доставките, въпреки че новата учебна година започна, обясни председателят АМБ Димитър Зоров. По думите му хаосът е създаден заради дезинформация от страна на фонд „Земеделие“ на директорите на училищата, които по наредба избират фирмата снабдител. „Не е нормално да се манипулират директорите и да се тласкат да направят отказ по член 15 в на досегашния доставчик, въпреки че този член е приложим само, ако фирмата снабдител не е представила график на доставките на директора“, обясни Зоров. Според него целта е от схемата да бъдат изхвърлени производителите. „Защото от новите процедури се вижда кои кандидатстват и кои са одобрени – предимно търговци и прекупвачи“, категоричен беше председателят на асоциацията. Има реален риск децата в училищата и детските градини да не получат закуските си, защото това са специфични продукти и е нужен дълъг срок, за да бъдат произведени и опаковани. Тези храни задължително трябва да бъдат произведени по Български държавен стандарт, което означава с минимален срок на зреене 45 дни. Това означава, че ако програмата трябва да се изпълнява от утре, или от 1 октомври и има нови доставчици, тази продукция я няма, защото не е произведена, обясни Зоров. В същото време фирмите, които вече имат договори, осигурили са храните, но не могат да ги реализират, трупат загуби. Ние няма какво да направим тази продукция и ако се наложи да я изгорим в екарисаж, няма да платим, а ще я раздадем в центъра на София на хората, закани се Димитър Зоров. Владислав Михайлов, зам.-председател на Националната асоциация на млекопреработвателите поиска премиерът Бойко Борисов да се намеси и да потърси отговорност на виновните за хаоса лица от фонд „Земеделие“.   Иван Капитанов, заместник изпълнителен директор на ДФ “Земеделие”:  Чакаме решението на съда Фонд “Земеделие” чака решението на Върховния административен съд относно спирането на действието на параграф 23 от Наредбата за условията и реда за прилагане на схемите “Училищен плод” и “Училищно мляко”, обясни зам.-изпълнителният директор на фонда Иван Капитанов. Той напомни, че на директорите е дадена възможността да избират доставчиците по схемите, финансирани с европейски средства. И посочи, че към момента няма отказ на договора с нито един доставчик от страна на директор на училище. “Ако в едно училище има избран доставчик по новите и по старите правила, ще се изчака решението на ВАС и тогава ще решим. В училищата, където има кандидатстване за първи път или няма промяна на доставчика, там децата ще получат доставките”, каза Капитанов. И допълни, че програмата няма да бъде компрометирана. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.09.19", "title": " Фонд „Земеделие“ саботира доставките на закуски в училищата"}
{"url": "https://trud.bg/%d0%ba%d0%bc%d0%b5%d1%82%d1%8a%d1%82-%d0%b4%d0%b0%d0%bd%d0%b8%d0%b5%d0%bb-%d0%bf%d0%b0%d0%bd%d0%be%d0%b2-%d0%ba%d1%8a%d0%bc-%d0%be%d0%b1%d1%89%d0%b8%d0%bd%d1%81%d0%ba%d0%b8%d1%8f-%d1%81%d1%8a%d0%b2/", "text": "Великотърновският общински съвет проведе последното си заседание за мандат 2015-2019. Кметът на старопрестолния град Даниел Панов се обърна с благодарствени думи към целия състав на местния парламент, към Председателския съвет, а също към кметовете и кметските наместници на населените места в общината и към общинската администрация. „Добрите новини за Старата столица преобладаваха и вярвам, че така ще бъде и занапред“, подчерта Даниел Панов. Той оцени като успешна съвместната работа през четирите години на мандата на местния парламент и я посочи като пример за екипност. „Благодаря ви за това, че бяхме заедно, за решенията в полза на старопрестолния град и общината, за мотивираните предложения, за градивната критика, за решаването на редица въпроси, казуси и проблеми на хората. Наскоро чествахме 134-годишнината от Съединението. След три дни е 111-годишнината от Независимостта на България. Историята ни учи, че щом сме обединени, тогава сме силни. Това са непреходните завети на нашите предци. Каузата Велико Търново и общината да са с все по-добро настояще и бъдеще, да работим в името на великотърновци, на децата и младите хора – това действително ни обедини“, обърна се към Даниел Панов към колегите си от местния парламент и местната власт. В края на заседанието всеки общински съветник, кмет и кметски наместник получи специална грамота. Връчиха ги кметът Даниел Панов и председателят на местния парламент Венцислав Спирдонов. С грамоти бяха удостоени и Панов, и Спирдонов, и заместник-кметовете на Старата столица Снежана Данева-Иванова, проф. Георги Камарашев и Ганчо Карабаджаков. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.09.19", "title": " Кметът Даниел Панов към Общинския съвет: Добрите новини за Велико Търново преобладаваха, вярвам в това и занапред\t"}
{"url": "https://trud.bg/%d0%b4%d0%be-27-000-%d0%bb%d0%b5%d0%b2%d0%b0-%d0%b3%d0%bb%d0%be%d0%b1%d0%b0-%d0%be%d1%82%d0%bd%d0%b0%d1%81%d1%8f-%d0%b1%d1%8a%d0%bb%d0%b3%d0%b0%d1%80%d1%81%d0%ba%d0%be%d1%82%d0%be-%d0%bd%d0%b0%d1%86/", "text": "Регулаторът сезира прокуратурата за цензура в медията На заседание другата седмица се решава дали Светослав Костов да бъде отстранен Две глоби до 27 000 лв. ще отнесе националното радио от Съвета за електронни медии (СЕМ). Санкциите са заради спиране за 5 часа на излъчването миналия петък. Това стана ясно по време на днешното заседание на медийния регулатор. В свое становище членовете на СЕМ обявиха, че спирането на излъчването на “Хоризонт” на 13 септември е безпрецедентно, нарушило е условията на националната лицензия на БНР и е създало предпоставки населението да не бъде уведомено незабавно при нужда. Според решението прекъсването на предаванията нарушава правото на информация. Съветът обяви, че ще наложи глоби, чийто размер предстои да бъде уточнен. Юристът на регулатора обяви, че за нарушаването на лизенцията законът предвижда санкция от хиляда до 7 хил. лв., а за нарушаването на Закона за радио и телевизия – от 3 хил. до 20 хил. лв. Членовете на съвета се срещнаха с редколегията на програма “Хоризонт”, която поиска оставката на генералния директор на БНР Светослав Костов и на управителния съвет на медията. СЕМ реши да обсъди отстраняването на Костов на заседание следващия петък. От регулатора обявиха и, че ще сезират прокуратурата заради упражнения натиск и опит за цензура в БНР, след като изслушаха разказът на журналисти от “Хоризонт” за събитията около опита за сваляне от ефир на водещата на сутрешния блок Силвия Великова и смяна на ресора є. Самата Великова обясни, че генералният директор на БНР Светослав Костов є обяснил на среща в Борисовата градина, че за свалянето є от ефир са му се обадили четирима души, като отказал да назове имена, но уточнил че натискът не идва от ГЕРБ. За опит да се влияе на решенията на ръководството спомена и зам.-главният редактор на “Хоризонт” в оставка Даниела Късовска. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.09.19", "title": " До 27 000 лева глоба отнася Българското национално радио (обзор)\t"}
{"url": "https://trud.bg/%d0%bc%d0%b0%d1%80%d0%be%d1%88-%d1%88%d0%b5%d1%84%d1%87%d0%be%d0%b2%d0%b8%d1%87-%d0%b5%d1%81-%d0%ba%d0%b8%d0%b5%d0%b2-%d0%b8-%d0%bc%d0%be%d1%81%d0%ba%d0%b2%d0%b0-%d0%b2%d1%81%d0%b5-%d0%be%d1%89/", "text": "В края на октомври предстои нов кръг от преговорите на политическо равнище между Русия и Украйна за пренос на газ към ЕС. Това съобщи днес след третата подобна среща заместник-председателят на Европейската комисия Марош Шефчович.  Той отбеляза, че днешната трета политическа среща за подписването на нов дългосрочен договор е очертала сближаване на вижданията. Обсъдени са били въпросите за срока на договора, тарифите и пренасяните обеми. Руската страна е изразила готовност новият договор да отговаря изцяло на правилата на ЕС. Шефчович уточни, че газовите хранилища в ЕС са 98 на сто пълни. По неговите думи ЕС има готовност за всякакви събития, информира БТА. Еврокомисарят изрази надежда договорът да бъде сключен до края на годината. Той отбеляза, че удължаването на действащия договор не е възможно заради промени в украинските дружества и въведените изменения в европейското законодателство. Затова той определи като спешна нуждата от постигане на споразумение преди края на декември. В днешната среща са участвали енергийните министри на Русия Александър Новак и на Украйна Олексий Оржел. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.09.19", "title": " Марош Шефчович: ЕС, Киев и Москва все още не са постигнали съгласие по договора за пренос на руски газ"}
{"url": "https://trud.bg/%d0%b2%d0%b8%d0%b6%d1%82%d0%b5-%d0%b0%d0%ba%d1%86%d0%b5%d0%bd%d1%82%d0%b8%d1%82%d0%b5-%d0%b2-%d0%b1%d1%80%d0%be%d1%8f-%d0%bd%d0%b0-%d0%b2%d0%b5%d1%81%d1%82%d0%bd%d0%b8%d0%ba-%d1%82%d1%80%d1%83-486/", "text": "Съдия Калпакчиев пусна на свобода убиеца Полфрийман Австралиецът Джок многократно е наказван в затвора. Само преди 2 месеца Софийски градски съд отказа.               Поредна провокация срещу магистрала „Струма“ кроят „зелените“ 2 млрд. лв. загуба за България от действията на „еколозите“.               Самопризнанието на обвиняемия пред съда не е царица на доказателствата За да се реализира наказателната политика в нашето ежедневие, е необходим обществен дебат – анализ на доц. д-р Наталия Киселова.                 Управителният съвет на БНР трябва да понесе своята отговорност Между властта и „Хоризонт“ никога не е прекрачвана тънката червена линия, казва медийният експерт проф. д-р Маргарита Пешева в интервю за „Труд“.             Мегапроект преобразява туризма в Гърция Как съседите инвестират в атракция за 8 милиарда евро в Атина – коментар на Бойка Атанасова.         Епопеята Каймак-Чалан Надали има друг връх на планетата, който да е загубил 11 метра от своята височина – „Мистериите на българските земи“ с проф. Пламен Павлов.               Коравата чеченка Силует на Марешка Глущук (Бардем). АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.09.19", "title": " Вижте акцентите в броя на вестник „Труд“ в петък, 20 септември 2019"}
{"url": "https://trud.bg/%d1%81%d1%8a%d0%b4%d0%b8%d1%8f-%d0%ba%d0%b0%d0%bb%d0%bf%d0%b0%d0%ba%d1%87%d0%b8%d0%b5%d0%b2-%d0%bf%d1%83%d1%81%d0%bd%d0%b0-%d0%bd%d0%b0-%d1%81%d0%b2%d0%be%d0%b1%d0%be%d0%b4%d0%b0-%d1%83%d0%b1%d0%b8/", "text": "Австралиецът Джок многократно е наказван в затвора  Софийският апелативен съд, начело с шефа на съдиите Калин Калпакчиев и членове Весислава Иванова и Виолета Магдалинчева, освободи предсрочно австралиеца Джок Полфрийман, който е осъден на 20 г. затвор за убийството на студента Андрей Монов. Чужденецът ще излезе на свобода 6 години и половина предсрочно, след като магистратите решиха, че е изпълнил всички поставени изисквания и всичко, което е показал през годините в затвора говори в негова полза. Нищо, че само преди 2 месеца – през юли, Софийски градски съд (СГС) отказа да го пусне, след като прецени, че той все още не се е поправил, а подалият наскоро оставка шеф на Софийския затвор Десислав Трайков обясни, че Полфрийман е многократно наказван за демонстративно неподчинение. Преди 6 години пък австралийските власти поискаха Полфрийман да бъде изпратен в родината си, където да изтърпи остатъка от присъдата си, но главният прокурор Сотир Цацаров отказа, като се мотивира, че осъденият е извършвал множество груби нарушения на правилата и многократно е бил наказван в затвора, а освен това беше изтърпял по-малко от 6 години от наложеното му наказание. Преди него Борис Велчев също отказа да го пусне предсрочно. Преди 3 г. Полфрийман стана председател на затворническо сдружение, което се бори за правата на лишените от свобода. Заради тази му инициатива, неговата сънародничка Каролайн Стейпълс го номинира тогава за „Човек на годината” в класацията на „Българския хелзинкски комитет”, което предизвика обществен скандал и номинацията му беше оттеглена. Полфрийман все още не е заплатил и стотинка от 400-те хиляди, които дължи на близките на загиналия студент. След като излезе на свобода, ще замине спокойно за Австралия и ще забрави както за българския затвор, така и за кръвнината, която дължи.  Мотиви ще бъдат публикувани на сайта на съда, след като бъде изготвен протокол от заседанието. Съдия на Прокопиев и „Америка за България” Името на председателя на Съюза на съдиите Калин Калпакчиев многократно беше намесвано в скандали. За никого не е тайна, че той е в тесни връзки с Иво Прокопиев и кръга „Капитал” и е личен съдия на „Америка за България”. През юли той заяви участие в митинг на „Да, България”, организиран от кръга „Капитал”, нарушавайки Етичния кодекс на магистратите. За последните по-малко от 3 месеца това е второ скандално решение на съдебен състав, ръководен от Калин Калпакчиев. Първото бе за връщане на делото за убийството на 6-годишния Никита, чието тяло бе открито в куфар край Пасарел. Убиецът Герман Костин беше получил доживотна присъда.     Христо Монов, баща на жертвата:  Нека магистратите да обяснят мотивите си „Искам да чуя аргументите на съдиите, за да пуснат Полфрийман. Може пък да убедят и мен. Не ние жертвите, а нека тия, които са взели това решение да коментират. Ние няма какво да коментираме”, каза Христо Монов, баща на убития студент. Той призова магистратите да обяснят мотивите си. „Нека тези съдии, взели това решение, да застанат с лицата си, с имената си и да защитят решението си. Нека убедят хората, че решениeто им e справедливо. Като срещат хората да ги убедят, че те са справедливи, точни и ние можем да разчитаме тях. Ние, които ги храним Какво излиза – убиец да си в България. Убиецът не признава вината си, но това не пречи да излезе близо 1/3 по-рано от пълната си присъда”, допълни пред медии Монов. При предишни опити на Полфрийман да излезе предсрочно на свобода, Христо Монов се закани, че ще търси възмездие. „Ако съдът реши да освободи австралиеца, ще се съобразя с това решение и ще се върна към други кодекси на човешки взаимоотношения – като Стария завет: око за око, зъб за зъб, нищо, че съм на 60 години. И аз съм служил в специалните части и си спомням някои неща”, каза тогава Монов пред Bulgaria On Air. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.09.19", "title": " Съдия Калпакчиев пусна на свобода убиеца Полфрийман (обзор)\t"}
{"url": "https://trud.bg/%d0%bc%d0%b8%d1%80%d0%be%d0%bb%d1%8e%d0%b1%d0%b0-%d0%b1%d0%b5%d0%bd%d0%b0%d1%82%d0%be%d0%b2%d0%b0-%d0%ba%d0%b0%d1%80%d0%b0-%d1%82%d0%b0%d0%ba%d1%81%d0%b8-%d0%b2-%d1%81%d0%be%d1%84%d0%b8%d1%8f-%d1%81/", "text": "Върти геврека от началото на лятото насам Журналистката Миролюба Бенатова кара такси, става ясно от снимки предоставени на “Труд” от читатели на вестника. Не е ясно откога точно работи в Yellow, една от големите столични фирми. Вероятно е започнала да “върти геврека” малко след като напусна тв екрана през юни т. г. Таксиметровата фирма има мобилно приложение, чрез което се подават заявки и се получава информация за номера на таксито, кой е шофьорът и какъв е моделът на колата. Изписва се и след колко време колата ще е на адрес и каква ще бъде цената на услугата. “Труд” потърси Бенатова за коментар на новото й поприще. Пред вестника тя не пожела да говори и заяви, че не намира причина да разяснява случая, след което затвори телефона. Не е ясно дали журналистката не е влязла в роля, за да натрупа впечатления за нова поредица. В началото на 80-те години известният с екстравагантните си номера шеф на вътрешна информация във в. “Земеделско знаме” Петър Станчев измисли рубриката “Журналисти сменят професията си”. Самият той поработи като катаджия и разказа на страниците на вестника любопитни подробности “отвътре”. Малко след него тогава стажантът Първан Стоянов се превъплъти в ролята на таксиметров шофьор, за което знаеше единствено шефът на тогавашната държавна фирма “Таксиметрови превози”. Последваха и други превъплъщения, които читателите посрещаха с огромен интерес. През 90-те години и репортери на БНТ “смениха” професията си. Впрочем, превъплъщаването на журналисти в различни роли не българско откритие. Германският журналист Гюнтер Валраф, който е и доносник на ЩАЗИ, работи две години като турски гастарбайтер под измислено име и описва преживяванията си в “На дъното”. В по-ново време Роберто Савиано, за да събере информация за книгата си “Гомор” работи за китайски текстилен производител, внедрява се в схемите с боклук, става и сервитьор на мафиотска сватба. И всичко това, за да влезе в дирите на мафията, която му издава смъртна присъда. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.09.19", "title": " Миролюба Бенатова кара такси в София (СНИМКИ)"}
{"url": "https://trud.bg/%d1%82%d1%80%d1%8a%d0%bc%d0%bf-%d0%b3%d0%be%d1%82%d0%be%d0%b2-%d0%b4%d0%b0-%d0%b7%d0%b0%d1%81%d0%b8%d0%bb%d0%b8-%d0%bd%d0%b0%d1%82%d0%b8%d1%81%d0%ba%d0%b0-%d0%b2%d1%8a%d1%80%d1%85%d1%83-%d0%bf%d0%b5/", "text": "Президентът на Съединените щати Доналд Тръмп е готов да засили натиска върху Пекин, ако скоро не бъде постигната търговска сделка, заяви в интервю в четвъртък външният съветник на Белия дом по въпросите за Китай Майкъл Пилсбъри. „Дали президентът има възможност да ескалира търговската война? Да, тарифите могат да бъдат вдигани още по-високо. Засега Тръмп налага „ниски тарифи“, които биха могли да стигнат 50% или дори 100%, ако в скоро време на бъде договорена сделка“, посочи Пилсбъри и добави, че Тръмп е „забележително сдържан в натиска, който оказва на Китай в търговската област“. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.09.19", "title": " Тръмп готов да засили натиска върху Пекин, ако скоро не бъде постигната търговска сделка"}
{"url": "https://trud.bg/%d1%88%d0%b5%d1%84%d1%8a%d1%82-%d0%bd%d0%b0-%d0%b0%d0%bc%d0%b0%d0%b7%d0%be%d0%bd-%d0%be%d0%b1%d0%b5%d1%89%d0%b0-%d1%87%d0%b5-%d0%ba%d0%be%d0%bc%d0%bf%d0%b0%d0%bd%d0%b8%d1%8f%d1%82%d0%b0-%d1%89/", "text": "На специална пресконференция, проведена във Вашингтон в четвъртък, изпълнителният директор на „Амазон“ (Amazon) Джеф Безос разкри нов ангажимент за климата на водещата компания за онлайн търговия, като обеща, че тя ще изпълни мерките, заложени в Парижкото споразумение за климата, с десет години по-рано от планираното. Безос заяви, че неговата компания е първата подписала подобен ангажимент и добави, че „Земята е най-добрата планета в Слънчевата система. Трябва да се грижим за нея.“ Подписването подчертава ангажимента на „Амазон“ да контролира въглеродните си емисии, като целта е да ги намали до нула до 2040-а година. Още през февруари компанията обяви план да направи 50% от своите въглеродни емисии неутрални до 2030-а година. Преди Седмицата на климата в Ню Йорк през следващата седмица, Джеф Безос също така се ангажира да направи поръчка за 100 000 електрически превозни средства за доставка от американския дизайнер и производител на автомобили Rivian Automotive LLC и да използва 100% възобновяема енергия до 2030-а година, което е с 40% повече от текущите нива. Ройтерс напомня, че Amazon и Ford Motor Co са сред инвеститорите в стартъп компания за електрически автомобили. Amazon също така ще инвестира 100 милиона долара за възстановяване на горите и на влажните зони, информира БНР. Решението на Amazon да изпълнява мерките от Парижкото споразумение за климат е факт, въпреки че през юни 2017-а година президентът Доналд Тръмп оттегли САЩ от това глобално споразумение. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.09.19", "title": " Шефът на „Амазон“ обеща, че компанията ще изпълни ангажиментите от Парижкото споразумение за климата 10 години по-рано"}
{"url": "https://trud.bg/%d0%b2%d0%bb%d0%b0%d0%b4%d0%b8%d0%bd%d0%be%d0%b2%d0%b0-%d0%b8%d0%b7%d0%b2%d1%8a%d0%bd-%d1%84%d0%b8%d0%bd%d0%b0%d0%bb%d0%b8%d1%82%d0%b5-%d0%bd%d0%b0-%d0%bf%d0%be%d1%81%d0%bb%d0%b5%d0%b4%d0%bd%d0%b8/", "text": "Невяна Владинова не успя да попадне на финалите на последното си световно първенство в кариерата. На шампионата в Баку капитанката на тима ни бе най-близо до най-добрите 8 на лента. Тя изигра уверено съчетанието си, но получи ниска оценка – 19,250 т.,което й отреди 11-то място. На бухалки 20,300 точки също не й осигуриха участие в разпределението на медалите. Националката обяви, че през следващия сезон ще прекрати кариерата, когато няма мондиал, а сега участва само в квалификациите на тези два уреда.  Утре в многобоя и в битка за олимпийски квоти се включват Боряна Калейн и Катрин Тасева. За визите ще спорят 24 състезателки, като първите 16 взимат визи за Токио 2020. В квалификациите за многобоя Калейн се смъкна от пето на девето място с 64,400 точки, но тя вече си осигури място в по-силния поток за същинската битка. Това не важи за Тасева, която е 19-а с 60,300. Хубавото е, че надпреварата в многобоя започва от нулата, което ще даде шанс на нашите момичета да подобрят класирането си.  В отборното гимнастичките отстъпиха втората си позиция от миналата година и завършиха 6-ти със 164,250 точки. Златото взе Русия със 186,500 т. А тройката допълват Израел (174,750) и Беларус (168,550).  Ансамбълът започва през уикенда, но вече си осигури квота за Токио 2020. Снимка БФХГ", "date": "2019.09.19", "title": " Владинова извън финалите на последния си мондиал"}
{"url": "https://trud.bg/%d0%bb%d0%b8%d0%b4%d0%b8%d1%8f-%d1%88%d1%83%d0%bb%d0%b5%d0%b2%d0%b0-%d0%b8%d0%bc%d0%b0-%d0%bf%d1%80%d0%b8%d0%b7%d0%bd%d0%b0%d1%86%d0%b8-%d0%b7%d0%b0-%d0%bd%d0%b0%d0%b1%d0%bb%d0%b8%d0%b6%d0%b0%d0%b2/", "text": "Има признаци за наближаваща нова финансова криза, а сигналите идват от Европа. Това заяви пред   бившият политик от НДСВ, министър на икономиката и социалната политика – Лидия Шулева. „Германия е в рецесия, а производствените предприятия в България започнаха да я усещат – поръчките, които имаха рязко намаляха. Респективно това се отразява на производството и заетите хора“, посочи бившият министър на икономиката. Шулева допълни, че Българската икономика е силно зависима от Европейския съюз и ако оттам започне свиване на производството, това бързо ще ни се отрази. Тя каза още, че страната ни не е успяла да се възстанови напълно от предишната финансова криза от 2008 г. По отношение на предложението на бизнеса – първите три дни от болничния да не се плащат от работодателите, Шулева заяви, че проблемът не е кой ще дава пари за това време, а контролът. „Всички знаем, че там се правят злоупотреби. Докато един издава болничните, а друг плаща – този проблем винаги ще съществува. Пример са застрахователните дружества – когато си направите застраховка „Злополука“, дружествата имат доверени лекари, които преглеждат пациента, преди да му изплатят обезщетение“, коментира бившият социален министър. Тя заяви, че повечето хора у нас смятат, че икономиката се развива, но негативните финансови новини преобладават. По думите ѝ, това показва социологическо проучване, поръчано от организацията „Да успеем в България“, на която тя е координатор. „Целта ни е да може да се направи разграничение между това какво е информация и какво е реклама. Защото в медийния закон нещата не са ясно дефинирани, много често се забранява. Потокът от негативни новини демотивира много български граждани да имат желание за развитие“, каза Шулева. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.09.19", "title": " Лидия Шулева: Има признаци за наближаваща нова финансова криза"}
{"url": "https://trud.bg/%d1%82%d0%b0%d0%b9%d0%b1%d0%b5-%d0%b4%d0%be%d0%bd%d0%b5%d1%81%d0%b5-%d0%bf%d1%8a%d1%80%d0%b2%d0%b0-%d0%ba%d0%b2%d0%be%d1%82%d0%b0-%d0%b7%d0%b0-%d0%b1%d0%be%d1%80%d0%b1%d0%b0%d1%82%d0%b0/", "text": "Тайбе Юсеин донесе първа олимпийска квота за родната борба, след като стигна финала на мондиала в Казахстан.  Световната и европейска шампионка за 2018-а записа 4 категорични победи в категория до 62 кг, като в полуфинала постигна най-бързият си успех на първенството – само за 39 секунди срази с технически туш 10:0 опитната унгарка Марина Састин. Преди това тя повали за 2,02 минути Ксиаожуан Луо (Китай) – 10:0, после тушира и румънката Криста Инче, а на четвъртфиналите прегази шведката Хенна Йохансон – 10:5.  Утре Юсеин ще брани титлата си срещу Айсулу Тинибекова (Киргизстан), пета от игрите Рио 2016 и трета от турнира „Дан Колов“ тази година. С това Юсеин счупи каръка за нашите борци на мондиала в Нур-Султан, първа олимпийска квалификация. Нито един от състезателите ни в класическия стил, както и жените до момента не успяха да стигнат до разпределението на визите.  Последната ни представителка София Георгиева също претърпя поражение на старта в категория до 68 кг, след 0:10 от световната вицешампионка Даниел Лампад (Канада). С поражение започнаха и свободняците. Михаил Георгиев (65 кг) бе спрян от севернокореецът Жонг Мол Сон с 0:9. Юлияна Янева остана в подножието на отличията на планетарното първенство по борба в Казахстан – пета. В малкия финал за бронза световната вицшампионка за девойки от 2017-а отсъпи на Елис Манолова, която се състезава за Азербайджан и е №1 в Европа – 1:3.  Все пак това е най-големият успех за Янева, която дебютира при каките. До момента тя има още бронз от световно и европейско за девойки и кадетки.  Днес излизат Мирослав Киров (74) в олимпийска категория и Али Умарпашаев в неолимпийската до 70 кг на свободния стил. Снимки КОСТАДИН АНДОНОВ", "date": "2019.09.19", "title": " Тайбе донесе първа квота за борбата"}
{"url": "https://trud.bg/%d0%b2%d1%8a%d0%b2-%d0%b2%d0%b5%d0%bb%d0%b8%d0%ba%d0%be-%d1%82%d1%8a%d1%80%d0%bd%d0%be%d0%b2%d0%be-%d0%b1%d0%b5%d1%88%d0%b5-%d1%81%d1%8a%d0%b7%d0%b4%d0%b0%d0%b4%d0%b5%d0%bd%d0%b0-%d0%be%d0%b1%d0%bb/", "text": "Днес във  Велико Търново беше създадена областна координационна група за учене през целия живот. За  председател на групата беше избран областният управител проф. д-р Любомира Попова. В специално организираната кръгла маса участваха началникът на Регионалния инспекторат по образованието на МОН Розалия Личева, експерти от областната администрация във Велико Търново, Териториалното статистическо бюро, както и представители на общинските администрации. Госпожа Валентина Дейкова – национален координатор за учене на възрастни и ръководител на Проект № 3761-EPP-1-2015-1-BG-EPPKA3-AL-AGENDA – „Националните координатори в изпълнение на Европейската програма за учене на възрастни” акцентира върху важността на проекта и представи кратки презентации за ефективността на процеса и неговите резултати. По време на кръглата маса беше обсъдено и предстоящото провеждане на „Национални дни на ученето през целия живот“.  Те се провеждат за пета поредна година от  Министерството на образованието и науката. Дните ще се проведат от 9 до 11 октомври 2019 г. в гр. Велико Търново. В програмата са включени изложение на институции за образование и обучение на възрастни, информационен семинар за журналисти, национална конференция, церемония за връчване на награди за принос към сектора за учене на възрастни, популяризиране на Електронната платформа за учене в Европа (EPALE), културни прояви и др. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.09.19", "title": " Във  Велико Търново беше създадена областна координационна група за учене през целия живот"}
{"url": "https://trud.bg/%d0%b0%d0%bd%d1%82%d0%be%d0%bd-%d1%81%d1%82%d0%b0%d0%bd%d0%ba%d0%be%d0%b2-%d0%be%d0%ba%d0%be%d0%bb%d0%be-97-%d0%be%d1%82-%d0%b2%d0%bd%d0%b5%d1%81%d0%b5%d0%bd%d0%b8%d1%82%d0%b5-%d0%be%d0%b1%d0%b2/", "text": "Около 97% от внесените обвинителни актове в България приключват с осъдителни присъди, това не означава беззаконие, заяви пред   юристът и бивш министър на правосъдието Антон Станков. Кое е възмездие – тези хора осъдени ли са, които са се възползвали от съкратеното производство, осъдени са, каза още той и припомни, че тази процедура е в сила от 2006 г. досега. По думите му, практиката показва, че може би понякога се изисква максималната строгост на закона, а не така, както е на момента регламентирано. Справедливостта не влиза в конфликт с бързината, държавата е заинтересована да има бързо правосъдие и то не трябва да е по медиите. Аз съм привърженик на съкратеното съдебно следствие. Убийците първо влизат в затвора и после вече зависи как излизат, поясни Станков. Интересът на държавата е да има осъдени лица, когато има извършено престъпление. Има една грозна манипулация с тази процедура – там не се признава вина, там се признават факти, каза той. „Доказателственият процес в наказателното право минава през доказателства, които установяват фактите, фактите установяват вината. Ние съкращаваме със съкратената процедура първите две фази. Едно лице може да каже – да, признавам, по обвинителния акт съм обвинен в еди какво си, признавам тези факти“, което му дава възможност да пледира той лично или неговата защита включително, че не е виновен“, обясни Антон Станков. „Има направени предложения, 4 законопроекта за промени. На мен лично ми допадат промените, които е предложило Министерството на правосъдието – съдът да преценява. Вторият вариант е определени глави от Наказателния кодекс да бъдат изключени от процедурата за съкратено съдебно следствие. С това съм категорично съгласен, практиката го показва. От гледна точка на държавния интерес пак ще имаме някакви безкрайни съдебни процеси, пак ще имаме корупционни натиски и т.н.“, заяви Антон Станков. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.09.19", "title": " Антон Станков: Около 97% от внесените обвинителни актове в България приключват с осъдителни присъди"}
