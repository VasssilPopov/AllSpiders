{"url": "https://trud.bg/%d0%bc%d0%b0%d0%ba%d1%80%d0%be%d0%bd-%d0%b8%d1%81%d0%ba%d0%b0-%d0%b5%d1%81-%d0%b4%d0%b0-%d0%b5-%d0%bf%d0%be-%d0%bd%d0%b5%d0%b7%d0%b0%d0%b2%d0%b8%d1%81%d0%b8%d0%bc-%d0%be%d1%82-%d0%bd%d0%b0%d1%82%d0%be/", "text": "Френският президент Еманюел Макрон иска Европейският съюз да стане по-независим от НАТО в областта на отбраната чрез изменение на европейското законодателство, съобщава в. „Welt am Sonntag“. Според публикацията Макрон счита за необходимо да се изясни точката в законодателството, която се отнася до общата отбрана. Според международните споразумения, в случай че една от страните-членки на ЕС е подложена на въоръжено нападение, останалите държави-членки на Общността трябва да й предоставят помощ. Париж счита за необходимо всяка държава-членка на ЕС „безпрепятствено и навременно“ да прилага тази част от международните договорености. Отбелязва се, че мерките, които френското правителство счита за необходими, са предназначени да осигурят ефективна защита на Държави от ЕС, които не са членки на НАТО. На този етап това са Швеция, Финландия, Кипър, Малта, Австрия и Ирландия. В същото време ЕС има нужда от собствена отбранителна способност, в случай, че НАТО не може да приложи член 5 от устава на Алианса за колективната отбрана – например в случай на вето от страна на САЩ или Турция. По-рано Макрон в свое интервю за The Economist се изказа критично за НАТО и заяви, че Алиансът изпитва сериозна липса на координация. Канцлерът на Германия Ангела Меркел тогава заяви, че коментарите му са неуместни и не се съгласи с тях, а италианският премиер Джузепе Конти подчерта, че срещата от високо равнище на НАТО в Лондон ще даде възможност за укрепването на междуатлантическия диалог. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.11.16", "title": " Макрон иска ЕС да е по-независим от НАТО в областта на отбраната"}
{"url": "https://trud.bg/%d0%b1%d0%b5%d1%81%d0%b0%d1%80%d0%b0%d0%b1%d1%81%d0%ba%d0%b0-%d0%b1%d1%8a%d0%bb%d0%b3%d0%b0%d1%80%d0%ba%d0%b0-%d1%80%d0%b8%d1%81%d1%83%d0%b2%d0%b0-%d0%b2%d0%b4%d1%8a%d1%85%d0%bd%d0%be%d0%b2%d0%b5/", "text": "Показват питони, анаконди, крокодили, варани, игуани, гигантски паяци и пъстри папагали Младата звезда на българската естрада Йордан Марков доби изключителна популярност през тази година, благодарение на турнето „Да пеем заедно“. В атрактивния спектакъл поп изпълнителят участва заедно с телевизионния водещ, журналист и певец Драгомир Драганов, с композитора Стефан Диомов и неговата група „5-те сезона“ и балет „Дежа Вю“. В препълнените зали талантливият певец заплени публиката с песните от албума си „Силата на любовта“, както с едни от най-мелодичните и емблематични парчета на всички времена, поднесени с атрактивни светлинни ефекти и брилянтна хореография и костюми на балет „Дежа Вю“. „В спектакъла включихме и представихме много достойни песни, които са познати на цели поколения българи. Все повече млади хора откриват и се превръщат в почитатели на стойностната българска музика“, казва Йордан Марков. Той не крие, че преди всяко излизане на сцената е изпитвал притеснение дали заглавието на спектакъла ще се оправдае. „Още на първия концерт в началото на април в Плевен обаче публиката скочи на крака и запя заедно с нас. Така беше и на останалите концерти в страната“, разказва Йордан Марков.  Проектът се оказал изключително успешен с изнесени 15 концерта в големи български градове пред публика от над 30 000 души. Последният заключителен за годината концерт ще е на 3 декември в НДК в София. „Проектът ни обаче няма да приключи, а ще продължи и през следващата година. Възнамеряваме да го представим и в други градове на страната. Имаме покани за Габрово, Севлиево, Троян. В селища, в които вече сме били, ще гостуваме с нова концертна програма“, обясни Йордан Марков. Освен, че е изпълнител, даровитият певец е ангажиран и с цялостната организация на спектаклите. Споделя, че забелязва тенденция към нарастващ афинитет към културните събития у нас. „Почитателите на изкуството стават все повече и салоните, в които се представят културни събития, са все по-пълни. Дори и един малък град като Силистра например организира по 3-4 значими културни изяви месечно“, изтъква Йордан Марков. Не случайно той съвместно с общинското ръководство на Силистра организира и първия дигитализиран конкурс за млади изпълнители „Дунавски звезди“. В проявата през септември в родния му град се включиха над 100 даровити деца. Министерството на културата за пръв път прояви интерес към такъв формат и предостави еднократна стипендия от 500 лева на Вокална група „До Ре Ми Джуниър“, в която една година е пял и самият Йордан Марков, когато е бил 16-годишен. Известният изпълнител е наложил по западен модел, конкурсът в Силистра да се провежда на едни и същи дати всяка година независимо в какви дни през седмицата се случва да е музикалното съревнование. „Така хората ще запомнят, че на тези дати има важно събитие. Освен това решихме конкурсът да е в навечерието на празника на града- Кръстовден. Щастлив съм, че и самият музикален формат се превърна в празник“, разказва звездата на българската естрада. Йордан Марков пее само на български език и чрез таланта си възвеличава най-силното чувство- Любовта. Песните му са се превърнали във вдъхновение на бесарабска българка, майсторка на четката и боите. Младата дама е художничка, живее в Москва и рисува картини като слуша изпълненията на Йордан Марков. 25-годишната жена се свързала с изпълнителя и дори му изпратила клип във Фейсбук, на който се вижда как рисува портрета му под звуците на неговите песни. „Истински се трогнах от това, че провокирам интерес и порив и за друг вид изкуство“, категоричен е Йордан Марков. Той не крие, че след всеки концерт го търсят поети от различни възрасти. „Пристигат по 5-10 души, носят ми свои стихове и казват: „Моля Ви, изпейте ги!“. Трудно ми е да им обясня, че не е толкова лесна задача да се запише една песен. Тя е сериозна творческа дейност и симбиоза от много изкуства, защото вече не може да се наложи песен без да е заснет към нея и клип“, коментира Йордан Марков. Не е тайна, че представя всяка нова песен с трепетно очакване как ще бъде възприета.  „Публиката реагира спонтанно и бурно и това ме радва. Щастлив съм от пътя, по който съм поел“, коментира Йордан Марков. Благодарен е, че е имал щастието да се срещне и да работи с едни от най-големите имена в родното музикално творчество на съвремието ни като Тончо Русев, Евтим Евтимов, Богдана Карадочева, Стефан Димитров, Красимир Гюлмезов и много други. Вторият албум на амбициозния изпълнител „Силата на любовта“ е с 12 песни. Те са написани от едни от най-големите професионалисти в мелодичния шлагерен стил- Тончо Русев, Евтим Евтимов, Пламен Велинов, Мариета Ангелова, Светослав Лобошки, Дешка Петрова, Иван Михайлов. „Всяка песен, която съм изпял, е по реална случка от моя живот. Като моя визитка си остава парчето „Шапка ти свалям, Любов“, изтъква певецът.  В хитове вече са се превърнали и песните му „Лято е“, „Ти любов“, Момичето за мен“.  Сред най-новите професионални планове на певеца е спектакъл, съчетан с цирковото изкуство. Нетрадиционната идея е на Драгомир Драганов, известен като Драго Чая, който е известен почитател на цирка и притежател на внушителна колекция от предмети, свързани с цирковото изкуство. „Представлението „Вълшебният свят на цирка“ няма да е под шапитото и на манежа. Това ще е пътуващ цирк на сцена. В зрелищното представление ще участват акробати, жонгльори, еквилибристи, балансьори и разбира се, клоуни. Не са забравени и любителите на екзотични животни“, разкрива Йордан Марков. В сценичната изява ще бъде включена най-голямата в България колекция от питони, анаконди, крокодили, варани, игуани, гигантски паяци и пъстри папагали Ара. А след края на представлението всички желаещи ще могат да се снимат за спомен с животните и птиците“, споделя още Йордан Марков. Певецът допълва, че зрителите ще имат възможност да се насладят на вълнуващото илюзионно шоу на магьосника Трезор, който се завръща в родината след близо 5-годишно турне в Палма де Майорка. На сцената ще изгрее и усмивката на легендарния български клоун Фери Янакиев. Ще бъде разиграна лотария. Спектакълът ще стартира в навечерието на Коледа в Русе и Силистра. През следващата година ще обиколи цялата страна.", "date": "2019.11.16", "title": " Бесарабска българка рисува, вдъхновена от естраден певец\t"}
{"url": "https://trud.bg/%d0%b8%d0%b7%d0%be%d1%81%d1%82%d0%b0%d0%b2%d0%b5%d0%bd-%d0%ba%d1%83%d1%84%d0%b0%d1%80-%d0%b2%d0%b4%d0%b8%d0%b3%d0%bd%d0%b0-%d0%bd%d0%b0-%d0%ba%d1%80%d0%b0%d0%ba-%d0%bf%d0%be%d0%bb%d0%b8%d1%86%d0%b8/", "text": "Изоставен куфар на бул.“България“ във Велико Търново вдигна на крак полицията. Граждани подали сигнал в 14,30 часа на телефон 112 за съмнителната вещ. Снимки: Веселина Ангелова Куфарът е оставен в близост до Кооперативния пазар. На посоченото място незабавно се озовали три патрулки и автомобил на Криминална полиция. Районът е отцепен и се чака да пристигне екип на ДОТИ от София, който да отвори куфара и ако в него има взривно вещество да го обезвреди. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.11.16", "title": " Изоставен куфар вдигна на крак полицията в Търново"}
{"url": "https://trud.bg/%d0%b4%d0%b5%d1%81%d0%b5%d1%82%d0%ba%d0%b8-%d1%85%d0%b8%d0%bb%d1%8f%d0%b4%d0%b8-%d1%81%d0%b5-%d1%81%d1%82%d0%b5%d0%ba%d0%be%d1%85%d0%b0-%d0%bd%d0%b0-%d0%bf%d1%80%d0%b0%d0%b7%d0%bd%d0%b8%d0%ba%d0%b0/", "text": "Празникът на еленския бут с всяка следваща година става все по-пъстър и весел, с много изненади и кулинарни изкушения, състезания и фолклор. Неслучайно той оглавява някои от класациите на най-интересните и посещавани кулинарни фестивали у нас. През 2012 г. се сбъдна една отколешна мечта на местните хора да сътворят празник за една своя традиция и оттогава уникалният деликатес от Еленския балкан си има свой празник. Той по традиция се провежда около Димитровден, когато навремето ставал най-големият сбор в Елена, но тази година местните избори изместиха фестивала за средата на ноември, който пък се оказа щедър на слънце и хубаво време. През 2016 година организаторите – община Елена и Местен съвет по туризъм решиха празникът да бъде тридневен. Той тръгна още от петък вечерта, на централния площад в града, с концерт на местните танцови групи „Еленика“ и „СамоДиви“, а в съботния ден десетки хиляди гости, почитатели на традицията и местната кулинария се стекоха на уникалния фестивал. Гости на празника бяха министърът на труда и социалната политика Бисер Петков и заместник-министърът на земеделието, храните и горите доц.д-р Янко Иванов,  които поздравиха еленчани и техните гости, заместник-областният управител инж. Детелина Борисова, д-р Юрген Мюлер, председател на немската фондация „Помощ за България“, един от най-големите дарители на социалните услуги в общината, заедно със съпругата си Рия, кметове и председатели на общински съвети. Стъкнат в народна носия, кметът инж. Дилян Млъзев откри празника и пожела на всички да им е сладко и весело и да отнесат хубави спомени от тази чудесна традиция на балканджиите. Приветствени думи отправи и председателят на Местния съвет по туризъм Костадин Димитров, който подчерта, че интересът на все повече туристи към Еленския балкан е добър знак, че се работи в правилната посока. Организаторите на празника и техните гости благослови отец Тодор.  Балканджиите притежават дарбата да се веселят, а хорото върви постоянно с тях. Има едно хоро, в което най-ярко е изразен темпераментът на еленчаните. Търговското хоро, както и еленският бут, са запазена марка на балканджиите. То се играе бавно, сдържано и с подчертано самочувствие, носейки белезите на достойнство, сигурност и мъжественост. Изследователите предполагат, че то е възникнало като хоро на еснафа. С него еленчани са разпускали на мегдана, по сбора на Димитровден. Хорото повеждали градинарите, завърнали се от гурбет с тежки кесии и дарове за близките си.  Хубавото е, че търговското хоро се играе и днес. С него танцови състави от страната се изявяват на фестивали и печелят награди, разучава се в школи и читалища и се харесва на младите хора. Автентичната мелодия на търговското хоро от град Елена е описана и запазена от големия български фолклорист Иван Донков в неговата книга „Народни хора от Великотърновския край“, преведена на английски и фламандски език. Силата, красотата и колорита на търговското хоро пред всички на мегдана показаха  танцьори от великотърновската група за народни танци „Плетеница“ с ръководител Николай Корчев, клуб „Традиция“ В.Търново и еленски самодейци. След това Берковската духова музика поведе с право хоро стотици хора по централната улица на града, начело с кмета, до парка на Бакаловата къща, където имаше още повече изненади, атракции и кулинарни изкушения. Гостоприемство по балканджийски показаха самодейците от читалището в с. Блъсковци и местната вокална група „Гласовете на Зинзара“. Богата кулинарна изложба подредиха читалища от общината, с атрактивни ястия и десерти. Чевръсти еленчанки, готови да нагласят и нагодят всичко според празника, черпеха с баници, спаначници, погачи, сладкиши и какво ли още не.  Най-голямата атракция присъства на всеки празник и тя е свързана със старата еленска традиция „Пърлене на прасе над трап“, която е от незапомнени времена. Тази година заради болестта африканска чума, бяха показани само тънкостите на касаплъка, атрактивно поднесени от стария касапин Йордан Космата и гостуващия Сабин Ранков. Обяснимо е защо на касапския кът се струпват много хора.  Подобна атракция, близо три часа,  няма къде да се види на друго място и да се опита от всичко, което дава прасето. Навремето ритуалът е бил празник за всяка къща. От ранна утрин цялото домочадие е на крак, за да посрещне и нагости касапите, които на този ден ще вършат най-деликатната работа. След като се опърли и остърже прасето до светнала кожичка, започва разфасоването, когато се отделят и бутовете му – много важен елемент от технологията на приготвянето им. Едва ли старите балканджии са се замисляли върху процесите на зреене на еленския бут. Прасета са се гледали почти във всяка къща, както в селата, така и в града. Пресметливи, находчиви, пестеливи и хитри чорбаджиите, пък и балканджиите, които им работели, не можели да си позволят цяла година да гледат шопара и за няма месец да го изядат, нямало възможност за съхранение в замразено състояние. Тогава започвали да осоляват бутовете, изнасяли ги на открито да съхнат. Месото ставало все по-хубаво без подобрители и изкуствени оцветители. Изглежда природата е дала въздуха, местоположението, движението на ветровете, които правят този уникален деликатес. И тази година на празника се предложиха стотици бутове и пак не стигнаха за всички, които искат да опитат. Еленският бут е включен в Съкровищницата на вкусове на Slow Food заедно с още над 3000 уникални храни от цял свят. Той е сред първите предложени български продукти за защита по схемите за географски означения на храните. В тази посока работи с подкрепата на общината Владислав Велев – първият регистриран производител на еленски бут, в чийто цех се правят по 5000 бута годишно. Признание за качеството на продукцията е златният медал от международната специализирана изложба „Месомания 2014“. Над 150 чужди и местни търговци опънаха сергии и предлагаха какви ли не стоки. Стотици литри вино се изпиха, през целия ден се виха опашки от хора да опитат от вкусните мръвки на димящите скари. Мераклии се надпреварваха в атрактивно забавно състезание. Децата пък се забавляваха с фокусите на Боби шоу и в творчески работилници. До мръкнало продължи празничната програма с участието на Васил Денев и оркестър „Гергьовден“, солистката Полина Стефанова, Николай Славеев и Красимира Георгиева, самодейни състави от Елена и гостуващи, и завърши с пищна заря.  Утре домакините ще изпратят своите гости с традиционни еленски гозби, които ще приготвят на касапския кът до Бакаловата къща, а на централния площад на обяд ще има веселие с песните на народния изпълнител Сава Матеев.", "date": "2019.11.16", "title": " Десетки хиляди се стекоха на празника на еленския бут\t"}
{"url": "https://trud.bg/%d0%bf%d1%80%d0%b5%d0%b7%d0%b8%d0%b4%d0%b5%d0%bd%d1%82%d1%8a%d1%82-%d1%80%d0%b0%d0%b4%d0%b5%d0%b2-%d0%bd%d0%b0%d0%b4-%d1%85%d0%b8%d0%bb%d1%8f%d0%b4%d0%be%d0%bb%d0%b5%d1%82%d0%b8%d0%b5-%d0%b7%d0%be/", "text": "„Зографският манастир е един от най-светлите и значими духовни центрове за българския народ, не само заради съхранените безценни ръкописи, икони и артефакти, а защото повече от хилядолетие отстоява българската вяра, духовност, памет и език“. Това заяви днес президентът Румен Радев при посещението си в българската духовна и национална светиня православният манастир „Св. Великомъченик Георги Зограф“ в Света гора. Държавният глава участва заедно със стотици поклонници от страната ни и целия регион в тържественото отбелязване на празника на светата обител. Президентът припомни богатата история на Зографския манастир, в който през вековете следи са оставили Теодосий Търновски, патриарх Евтимий, Козма Зографски и много други. „Именно тук отец Паисий завършва святата за всеки българин „История Славянобългарска“, която разпали искрата на нашето Възраждане, за да се разгори в буйния огън на българското просвещение и борбите ни за национално освобождение, от които възкръсна България“, подчерта Румен Радев. Държавният глава удостои игумена на манастира архимандрит Амвросий с орден „Стара планина“ първа степен за неговите заслуги за укрепване на православното духовенство в Света гора и развитие на българо-гръцките отношения. Архимандрит Амвросий е игумен от 1997 г. и има огромен принос за запазване на българския характер на манастира „Св. Великомъченик Георги Зограф“, обновяване на манастирския комплекс, опазване на културно-историческото наследство, развитието на манастирската библиотека и привличането на поклонници. Манастирът има значима роля и за организирането, финансирането и обучението на българските деца в неделното училище в град Солун. В тържественото отбелязване на празника на Зографския манастир участваха и Негово високопреосвещенство Неврокопски митрополит Серафим, представителят на правителството на Република Гърция за Света гора губернаторът Костис Димчас и стотици поклонници.", "date": "2019.11.16", "title": " Президентът Радев: Над хилядолетие Зографският манастир отстоява българската вяра, духовност, памет и език\t"}
{"url": "https://trud.bg/%d1%81%d0%be%d0%bd%d1%8f-%d0%b9%d0%be%d0%bd%d1%87%d0%b5%d0%b2%d0%b0-%d1%81%d0%b2%d1%80%d1%8a%d1%85%d0%b5%d1%81%d1%82%d0%b5%d1%81%d1%82%d0%b2%d0%b5%d0%bd-%d0%b3%d0%bb%d0%b0%d1%81-%d0%b2-%d1%87%d0%be/", "text": "На 15 ноември в зала „България“ родната публика за пореден път посрещна неповторимата оперна дива Соня Йончева, която по време на вечерта, посветена на Пучини, доказа, че наистина има нещо свръхестествено у себе си, демонстрирайки топ гласова форма, въпреки че само преди 6 седмици стана майка за втори път. Концертът започна с поздрав на Маестро Найден Тодоров към валдхорниста Юрий Ризов, за когото това беше последен концерт със Софийската филхармония след многогодишна работа заедно. След изпълнение на интермецо из „Манон Леско“ Соня Йончева се появи на сцената, приета от топлите овации на публиката, и изпълни арията на Мими „Donde lieta usci“ из операта „Бохеми“. Веднага си пролича, че певицата се чувстваше у дома пред българските си фенове и спокойно се разхождаше по сцената, докато преживяваше всяка дума от арията си. През цялата вечер на моменти въздушната опора на дивата не беше стабилна (едно напълно нормално следствие от скорошното раждане), но Йончева демонстрира, че гласът ѝ е в повече от върховна форма – владееше инструмента си до съвършенство чрез промени в тембъра и динамиката; ваеше изразителни музикални фрази и звънливи височини; показа широк спектър на емоциите – от игривост и веселост през влюбеност и замечтаност до отчаяние и безутешност. Публиката имаше шанс да се наслади и на ариите на Манон Леско „In quelle trine morbide“ и „“Sola perduta abbandonata“, арията „Se come voi piccina“ из операта „Вилиси“, арията „Vissi d’arte“ из „Тоска“ и арията на Бътерфлай „Un bel di vedremo“. Партньор за вечерта ѝ беше Михаил Михайлов, с когото примата изпълни финала на първо действие на „Бохеми“. Макар и да не е на нивото на дивата, тенорът показа добре изработен образ и техника, както и висок професионализъм и синхрон с Йончева. Във втората част Михайлов даде шанс на звездната си колежка да отдъхне за момент и изпълни арията „Donna non vidi mai“ из „Манон Леско“. Софийската филхармония и нейният директор Найден Тодоров са едно дуо, сработено до съвършенство – чуха се още интермецо из „Мадам Бътерфлай“ и встъпление към второ действие на операта „Вилиси“. Соня Йончева изправи софийската публика на крака и с трите си биса –  „O mio babbino caro“ из „Джани Скики“,  „Je soupire et maudis le destin“ из оперетата „Стоте девици“ на Шарл Лекок и арията  „Adieu notre petite table“ из „Манон“ на Масне.", "date": "2019.11.16", "title": " Соня Йончева – свръхестествен глас в човешко тяло"}
{"url": "https://trud.bg/%d0%b2%d0%b8%d1%86%d0%b5%d0%bf%d1%80%d0%b5%d0%bc%d0%b8%d0%b5%d1%80%d1%8a%d1%82-%d0%ba%d0%b0%d1%80%d0%b0%d0%ba%d0%b0%d1%87%d0%b0%d0%bd%d0%be%d0%b2-%d0%bf%d1%80%d0%b5%d0%b4%d0%bb%d0%be%d0%b6%d0%b5/", "text": "Предложението ни е първият ден от болничните да не се заплаща, но парламентът ще решава. Това заяви в събота в Плевен вицепремиерът и министър на отбраната Красимир Каракачанов. „Изключенията да касаят родители, чийто деца са болни, или трудова злополука и катастрофа“, допълни Каракачанов. Той допълни, че статистиката за миналата година показва, че 30 % от болничните за април са в този ден, който свързва Великден със събота и неделя. Същото е и за 4 май, който пък е между празниците около Първи май и Гергьовден. Вицепремиерът подчерта, че през 2013 г. са издадени за цялата година болнични за 8 милиона и 300-400 хиляди работни дни, а през 2018 година – 18 милиона 200 хиляди работни дни. „Има достатъчно празници, в които може да се почива, но някои вероятно злоупотребяват с това, че вземат болнични точно в междинните дни между празника и почивните дни, за да могат да си удължават почивката, но това го плаща някой, а някой друг им върши работата. Не наказваме никой, а просто подсказваме, че така не може. И когато и лекарите и другите – едните издават, другите се възползват – все пак да се замислят за това, че не можеш да искаш да работиш като в Албания, а да получаваш заплата като в Германия. Би трябвало да има малко от малко съзнание. Когато съзнанието го нямаш, трябва да се култивира, да се възпитава“, категоричен е Каракачанов. Той изтъкна, че е сигурно, че минималната пенсия става 250 лева, че детските градини стават безплатни за хора с нисък и среден доход, т.е. под 1200 лева на месец. „Три поредни години ще се отделят по 70 млн. лева за изграждане на детски градини в страната. За болничните – парламентът ще решава“, каза още Красимир Каракачанов.  Област за прикачени файлове АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.11.16", "title": " Вицепремиерът Каракачанов: Предложението ни е първият ден от болничните да не се плаща, парламентът ще решава"}
{"url": "https://trud.bg/%d0%ba%d0%be%d0%bb%d0%b0-%d1%81%d0%b5-%d1%83%d0%b4%d0%b0%d1%80%d0%b8-%d0%b2-%d0%bf%d0%be%d0%bb%d0%b8%d1%86%d0%b5%d0%b9%d1%81%d0%ba%d0%b8-%d0%b4%d0%b6%d0%b8%d0%bf-%d0%b2-%d1%8f%d0%bc%d0%b1%d0%be%d0%bb/", "text": "Полицейски джип и лек автомобил катастрофираха на възлово кръстовище в Ямбол. Един от полицаите е откаран в болница за преглед. Служителят на реда е без видими наранявания. От полицията обясниха пред  , че полицейският патрул се е движил по главен път с предимство, когато колата ги засякла и е ударила служебния автомобил странично. Пробите за алкохол на двамата водачи са отрицателни. На място се извършват следствени действия за установяване на причините за инцидента. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.11.16", "title": " Кола се удари в полицейски джип в Ямбол"}
{"url": "https://trud.bg/%d0%b8%d0%b2%d0%b5%d0%bb%d0%b8%d0%bd-%d0%bf%d0%be%d0%bf%d0%be%d0%b2-%d1%81%d0%bb%d0%b0%d0%b3%d0%b0-%d0%ba%d1%80%d0%b0%d0%b9-%d0%bd%d0%b0-%d0%ba%d0%b0%d1%80%d0%b8%d0%b5%d1%80%d0%b0%d1%82%d0%b0-%d1%81/", "text": "Дългогодишният капитан на националния отбор на България – Ивелин Попов, заяви, че се оттегля от тима. Нападателят бе категоричен, че срещата с Чехия ще е последната, в която ще носи националния екип. „Надявам се да започна от първата минута, защото обявявам, че утре ще ми е последният мач за националния. Изчаках да се класираме за баражите – успяхме, през Лигата на нациите. 32-годишен съм, имам 90 мача и 12 години винаги съм бил част от националния отбор. Трябва да се смени поколението”, сподели Попов. Селекционерът на тима ни Георги Дерменджиев пък каза, че капитанът може да помогне на отбора и в мачовете за Лигата на нациите. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.11.16", "title": " Ивелин Попов слага край на кариерата си в националния отбор по футбол"}
{"url": "https://trud.bg/%d0%ba%d1%83%d1%84%d0%b0%d1%80%d1%8a%d1%82-%d1%81%d1%82%d1%80%d0%b5%d1%81%d0%bd%d0%b0%d0%bb-%d1%82%d1%8a%d1%80%d0%bd%d0%be%d0%b2%d1%86%d0%b8-%d1%81%d0%b5-%d0%be%d0%ba%d0%b0%d0%b7%d0%b0-%d0%bf%d1%80/", "text": "Куфарът,  , се оказал празен. Изоставената вещ бе забелязана в 14,30 часа от бдителни граждани на бул.“България“ във Велико Търново. Те незабавно подали сигнал на телефон 112.На посоченото място се озовали три патрулки и автомобил на Криминална полиция. Районът бе отцепен. Пристигналият екип на ДОТИ от София отворил куфара, който се оказал празен. Съмнителната вещ е била захвърлена в близост до Кооперативния пазар и на метри от контейнерите за смет. Вероятно собственикът, вместо да го изхвърли в кофата за боклук, го е оставил на тротоара и това предизвика напрежение.", "date": "2019.11.16", "title": " Куфарът, стреснал търновци, се оказа празен"}
{"url": "https://trud.bg/5-%d0%b5%d1%81%d0%b5%d0%bd%d0%bd%d0%b8-%d1%82%d0%b5%d0%bd%d0%b4%d0%b5%d0%bd%d1%86%d0%b8%d0%b8-%d0%ba%d0%be%d0%b8%d1%82%d0%be-%d0%bd%d0%b8%d0%ba%d0%be%d0%b3%d0%b0-%d0%bd%d1%8f%d0%bc%d0%b0-%d0%b4%d0%b0/", "text": "Черното кожено яке е класика Модните тенденции идва и си отиват, но има такива, които са винаги актуални и няма да сгрешите, ако инвестирате в тях. Всяка есен трендовете са различни, цветни и често доста ексцентрични, което не винаги се вписва в стила, а понякога и бюджета ви. Така например този сезон сме свидетели на преобладаващи флорални мотиви, къдрици по полите и гигантски дамски чанти. Редом с тях ще бъдат модерни 5 есенни тенденции, които със сигурност ще носите и следващия сезон.   Черно кожено яке Тази дреха се е превърнала в синоним на думата класика и спокойно може да се конкурира и с малката черна рокля. На какъв модел и дължина ще се спрете, зависи изцяло от стила и фигурата ви, но препоръчваме да се придържате към традиционния черен цвят. Колкото по-изчистен и семпъл е моделът, толкова по-лесно ще го съчетавате с останалата част от гардероба си. От друга страна кожените якета с капси, камъни и дори бродерии са идеален начин да се откроите от тълпата и да изразите себе си. Ако не желаете да инвестирате в естествена кожа, тогава може да изберете яке с подплата, което ще е подходящо и за следващия сезон.       Палто в цвят камел В по-студените дни заменете якето с палто, но само ако е в цвят камел. На пръв поглед този нюанс изглежда претенциозен, но пасва чудесно както на дамите с по-тъмна кожа и коса, така и на тези с по-светла. От ключово значение е с какви обувки и чанта ще го съчетаете – в комбинация с боти или ботуши на ток е идеален вариант за офиса или важно събитие, докато с бели кецове или лоуфъри може да се носи на разходка в парка или среща с приятели. Спрете се на модел с колан на талията, за да удължите и вталите фигурата си оптически. Дължината и тук остава въпрос на вкус.       Кашмир Когато сте решили да инвестирате в тенденция, която планирате да носите години наред, хитър трик е да заложите не просто на модел дреха, а на конкретен материал, какъвто е кашмирът. Тази тъкан е не само много удобна и елегантна, но и щадяща дамите с по-чувствителна кожа и склонност към алергии.  На пазара ще откриете разнообразие от поли, пуловери, жилетки и аксесоари като ръкавици, шапки и шалове.     Шотландско каре Подобно на кашмира шотландското каре е друг начин да сте винаги в крак с тенденциите. Блейзър в този десен придава много класа и изтънченост към всеки тоалет, докато аксесоари като шал и шапка с каре са лесен начин да разнообразите по-класическа и семпла визия. Не е изключено да инкорпорирате карето и в обувките и чантите си, ако търсите по-оригинално излъчване. През последните години модният свят черпи вдъхновение от по-северните държави, затова не бива да ви учудва навлизането на този по-консервативен десен и комбинацията му с по-актуалните и разчупени тенденции у нас.     Лоуфъри Един модел обувки, който никога няма да ви предаде. Лоуфърите са именно онзи чифт, който идеално съчетава характеристиките на ежедневна обувка с тези на по-официална. За да изберете точния цвят, извадете от гардероба си любимите ви панталон, дънки, рокля и пола и според тях преценете дали ще се спрете на по-тъмен или светъл нюанс. Напоследък се появиха и лоуфъри с животински десени и такива в по-дръзки цветове, които са подходящи за дамите с по-ексцентричен стил.", "date": "2019.11.16", "title": " 5 есенни тенденции, които никога няма да са демоде\t"}
{"url": "https://trud.bg/%d0%bd%d0%b0%d0%b4-100-%d0%b4%d1%83%d1%88%d0%b8-%d1%81%d0%b0-%d0%b0%d1%80%d0%b5%d1%81%d1%82%d1%83%d0%b2%d0%b0%d0%bd%d0%b8-%d0%bf%d0%be-%d0%b2%d1%80%d0%b5%d0%bc%d0%b5-%d0%bd%d0%b0-%d0%bf%d1%80%d0%be/", "text": "Полицията в Париж задържа над 100 души по време на протестите на „жълтите жилетки“ във френската столица, съобщиха властите е града. „Сто и пет души бяха задържани до 16:00 часа (17:00 часа българско време)“, обясниха от полицията. Понастоящем сблъсъците между протестиращите и полицията продължават на площад „Италия“ в 13-ти район на Париж. Вандали, които присъстват в редиците на „жълтите жилетки“, хвърлят камъни, бутилки и други предмети по силите на реда. Полицията им отговаря със сълзотворен газ и водни оръдия. Във Франция се провежда 53-ият общонационален ден на протеста за движение на жълти жилетки. Преди година, на 17 ноември 2018 г., се проведе първата мащабна акция на техните привърженици. Тогава броят на протестиращите в цяла Франция достигна 282 хиляди души. Първоначално протестните действия на „жълтите жилетки“ се проведоха в знак на недоволство срещу увеличението на цените на автомобилното гориво. Сега участниците в обществената кампания поставят не само социално-икономически, но и политически искания. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.11.16", "title": " Над 100 души са арестувани по време на протест на „жълтите жилетки“ в Париж (СНИМКИ и ВИДЕО)"}
{"url": "https://trud.bg/%d0%bd%d0%b0%d0%b4-200-000-%d0%bf%d1%80%d0%be%d1%82%d0%b5%d1%81%d1%82%d0%b8%d1%80%d0%b0%d1%82-%d0%b2-%d0%bf%d1%80%d0%b0%d0%b3%d0%b0-%d1%81%d1%80%d0%b5%d1%89%d1%83-%d1%87%d0%b5%d1%88%d0%ba%d0%b8%d1%8f/", "text": "Над 200 000 чехи се събраха днес в Прага, за да поискат оставката на премиера милиардер Андрей Бабиш, съобщи Франс прес. Бабиш е обвиняван в корупция и срещу него се води разследване на Европейската комисия по подозрение в конфликт на интереси заради холдинга му „Агроферт“. Председателят на правителството на Чехия отхвърля тези обвинения.  Бабиш бе уличен и като агент на службите по времето на комунизма, показват тайни досиета на полицията от 80-те. Милиардерът отрича и това. Над 200 000 души участват в демонстрацията в парка „Летна“, съобщи в „Туитър“ чешката полиция. Протестът бе организиран в навечерието на 30-ата годишнина от Нежната революция, свалила от власт комунистите в бивша Чехословакия. Движението „Милион и един моменти за демокрацията“, организатор на протеста, призова премиера да намери решение на конфликта на интереси или да подаде оставка.", "date": "2019.11.16", "title": " Над 200 000 протестират в Прага срещу чешкия премиер Андрей Бабиш"}
{"url": "https://trud.bg/%d1%80%d0%be%d0%b4%d0%b8%d1%82%d0%b5%d0%bb%d0%b8%d1%82%d0%b5-%d0%bd%d0%b0-%d0%bf%d0%be%d1%87%d0%b8%d0%bd%d0%b0%d0%bb%d0%be%d1%82%d0%be-3-%d0%b3%d0%be%d0%b4%d0%b8%d1%88%d0%bd%d0%be-%d0%b4%d0%b5%d1%82/", "text": "Причината за смъртта на 3-годишното дете, чиито родители търсиха помощ в три столични болници, все още остава неясна. Проверката, която започна министерството, продължава. Снощи Националната референтна лаборатория е установила наличие на риновирус у момченцето. От лабораторията обаче не твърдят, че той е причината за фаталния край. Според родителите детето им е имало остра вирусна инфекция. Впоследствие и сепсис, предава  . Първо отишли в столичната педиатрия, където в продължение на два часа не им обърнали внимание, след това в болница „Лозенец”, където ги върнали за домашно лечение. Детето обаче се влошило и се върнали в педиатрията. Там чакали близо 2 часа за хоспитализация. От лечебното заведение не приели детето, тъй като нямали свободни легла. През това време, според родителите, момченцето е колабирало, а те тръгнали към „Пирогов”. „В приемния кабинет, на кушетката пред тях, моето дете умираше! Те това много добре го видяха. Нямаме свободно легло ”. Спешното легло в болницата било резервирано за някакъв човек, за 15 (ноември), който трябвало да дойде. Неколкократно ни помолиха да си тръгнем, защото детето не е в тежко състояние, можело да се предвижва”, разказват родители. Почти два часа продължават молбите към дежурната лекарка. „През сълзи я молех, само да видят какво му е на детето и да го вкарат някъде да видят какво му е”, разказва майката. „Просто това забавяне доведе до смъртта на моето дете. Не знам как спи тази жена, след като направи това нещо, с нашия принц. Не може ти от една вирусна инфекция да починеш, ние в кой век живеем, това са глупости. Това е безмилостна жестокост, престъпление“, смятат родителите. Те вярват, че шанс за детето им е имало. „Въпросът е, че нас от 9 до 1 не ни приеха в нито една болница, отидохме в 1 при тия хора и загубихме още 2 часа в административни спорове”, казва бащата на починалото дете. И днес лекарката отказа коментар. „Няма думи да опишем как се чувстваме, ние сме едни черупки, нашето детенце го няма, за нас животът няма да е същият”, споделя бащата. „Искам да има наказани, искам да няма други такива случаи, нищо няма да върне моето дете, искам да има правда, защото това беше 3-годишен ангел”, категорична е майката. „Те ни убиха и нас”, заключва бащата. Позицията на педиатрията остава непроменена: Няма забавяне на лечението. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.11.16", "title": " Родителите на починалото 3-годишно дете: Лекарите виждаха, че умира"}
{"url": "https://trud.bg/%d0%be%d0%b1%d1%80%d0%b0%d0%b7%d0%be%d0%b2%d0%b0%d0%bd%d0%b8%d0%b5%d1%82%d0%be-%d0%b8-%d0%b7%d0%b0%d0%b5%d1%82%d0%be%d1%81%d1%82%d1%82%d0%b0-%d0%ba%d0%b0%d1%82%d0%be-%d0%bf%d1%8a%d1%82-%d0%b7%d0%b0/", "text": "Диалогът около доходите на домакинствата често се съсредоточава около динамиката на средните заплати, които обаче са твърде абстрактно понятие, отдалечено от реалния опит на хората. Далеч не всички доходи са от заплати, а средна заплата не получава почти никой работещ. По тази причина, настоящата статия представя поглед към пълното разпределение на доходите според последните достъпни индивидуални данни от изследването на доходите и условията на живот (EU-SILC) на НСИ и Евростат. Необходимо е методологическо уточнение, преди да пристъпим към прегледа на данните. Използваните тук данни почиват на използваното от НСИ определение на домакински бюджет, който включва доходите от заплати, пенсии, помощи, трансфери, бизнес, продажби и други. Въпреки че навсякъде представяме данни за брой хора, единицата на анализ винаги е домакинство и неговият еквивалентен доход, който взема предвид структурата на споделените разходи в рамките на едно домакинство и претегля различно възрастните и децата в него. Линията на бедност в България и понятието за риск от бедност, според дефиницията на Евростат, пък отговарят на 60% от медианния доход за определената година. Представените криви на доходите са формирани около медианния доход и линията на бедност – към 2017 г. те са съответно 555 лева и 333 лева на лице от домакинство. Множеството на доходите е разделено на 30 доходни групи, като всяка от тях отговаря на 1/5 от линията на бедност, и разпределението на населението по този критерий. Най-големите струпвания са при домакинствата между линията на бедност и медианния доход – в тази група, с доходи на лице от домакинство между 333 и 555 лева, влизат 2,2 милиона души. Под линията на бедност са други 950 хиляди души, a с доход над средния за разглежданата година – 699 лева, са малко над 3 милиона души. Интересно е, че спрямо предишното изготвяне на кривата на доходите от страна на ИПИ разпределението u се е „изгладило“ до известна степен – докато през 2013 г. тя имаше още едно видимо струпване на хора около медианния доход, то през 2017 г. второто струпване вече се е изместило дори над средния доход на лице от домакинство. Това е следствие както от чувствителното повишаване на доходите през последните години, така и на увеличаването на дeла на доходите от работна заплата, вследствие на скока на заетостта. Същевременно, кривата на доходите демонстрира и някои особености на неравенството у нас. Въпреки че формално индикаторите за неравенство сочат ръст през последните години, това е следствие най-вече на по-бързия ръст на доходите на най-богатите домакинства, което им позволява да увеличават разликата спрямо средната класа и бедните. Постепенната нормализация на разпределението (в чисто математическия смисъл) на доходите обаче говори за разрастване на дела на хората със средни и над средни доходи. Сама по себе си, кривата на доходите обаче не е достатъчна, за да обясни движещите фактори зад бедността. Връзката между образование и доходи е повече от очевидна. Притеснително е обстоятелството, че при хората с основно и по-ниско образование почти половината от тях (и пика на разпределението) попадат под линията на бедност. Очаквано, населението със средно образование следва почти точно общата крива на доходите, с леко изместен, спрямо медианния, доходен пик. Най-отчетливата разлика има при хората с висше образование – при тях няма видимо струпване в една отделна доходна група, но хора под линията на бедността почти отсъстват. При тях е и най-големият брой хора с доходи на лице от домакинството над 2 хиляди лева месечно – почти 200 хиляди души. С други думи, дори и на фона на основателните съмнения за качеството на висшето образование в България, придобиването му до голяма степен гарантира задържане извън групата на бедните, и дори доходи над средните. Освен образованието, ключова роля при риска от бедност играе и икономическата активност. Докато при заетите (независимо дали на пълно или непълно работно време и от типа заетост) струпването е в доходните групи около и над средните доходи, то при безработните, пенсионерите и неактивните значителен дял от хората остават под и около линията на бедността. За по-младите бумът на пазара на труда през последните пет години се оказа път към излизане от бедността. Хронично ниските доходи на пенсионерите обаче, и особено на домакинствата, съставени само от пенсионери, са доста по-голямо предизвикателство, дори и само поради обстоятелството че повишаването на доходите им е обект на държавна политика и обективни бюджетни ограничения.   Средната класа се разширява Като цяло, кривите на доходите според последно достъпните данни от EU-SILC дават най-вече повод за оптимизъм, благодарение на нормализираното разпределение на доходите и видимото разширяване на „средната класа“. Продължава да е валидно заключението, че единствената относително сигурна стратегия за задържане извън групата на бедните – и постигане на относително високи доходи – е комбинацията от високо образование и заетост. От седмичния бюлетин на ИПИ", "date": "2019.11.16", "title": " Образованието и заетостта като път за борба с бедността\t"}
{"url": "https://trud.bg/%d0%b4%d0%bd%d0%b5%d0%b2%d0%b5%d0%bd-%d1%85%d0%be%d1%80%d0%be%d1%81%d0%ba%d0%be%d0%bf-%d0%bd%d0%b0-%d0%b0%d0%bb%d0%b5%d0%bd%d0%b0-%d0%b7%d0%b0-%d1%81%d1%8a%d0%b1%d0%be%d1%82%d0%b0-16-11-2019/", "text": "ОВЕН Въпреки желанието ви да творите в почивния ден се пригответе за трудности, заради невъзможност да получите необходимата ви информация. Не се впускайте в начинания. Успехът ще бъде с вас, ако на работното място завършите започнатите задачи. Неочаквано ще ви изненадат с информация за предстоящи финансови постъпления, но не бързайте да ги влагате заради ретроградния Меркурий. Инатът ви може за миг да съсипе отношенията ви с интимния партньор. Изневерили сте преди време. Днес ще бъдете разкрити, при това от интриганти, които ви мъстят. Забравете за интимните мигове и сексуалните удоволствия! ТЕЛЕЦ Промените на работното място трябва да са умерени и предварително обмислени в този почивен ден. Ще ви отправят делово предложение, на което не можете да устоите, но го сторете заради ретроградното движение на Меркурий. Отговорете, че ще го обмислите и обсъдите и ще дадете отговор в следващите дни. Не прекалявайте с високите скорости, ако сте зад волана. В личните ви отношения липсва взаимното разбирателство, но преценете дали не носите и вие вина, скъпи дами, ако сте все заети или имате друга връзка. Не сте доволни от интимния си живот и сексът не ви доставя удоволствие. БЛИЗНАЦИ В този почивен ден ви предстои разговор, в който ще се сблъскате с неочаквани проблеми. Не се радвайте прибързано на получените пари, защото веднага има къде да ги вложите. Денят е подходящ за рутинни занимания заради ретроградния Меркурий. Проблемите са много, заради липса на стабилност в мнението ви. Поискали сте среща с ваша интимна връзка, която обърква живота ви. Отказът да приключите отношенията си и заканата му да ви разведе са причина да сте гневни на целия свят. Не се поддавайте на сексуалното привличане помежду ви и се приберете при семейството си. РАК Направете необходимите анализи на финансовото си състояние, особено ако управлявате ваша фирма. Изслушвайте мнението на колегите си, въпреки че деня е почивен. Предвидените инвестиции може да навредят на бъдещата ви работа. Бъдете тактични. Поднесете идеите си, ако искате да бъдат подкрепени от партньорите си. Време и да потърсите своята нова среда, в която ще се чувствате на мястото си и ще срещнете подходящия партньор, а това може да се случи днес. Семейните са склонни на изневери, които трудно ще бъдат оправдани и наказанието ще е лишаване от секс. ЛЪВ Разговорите с делови партньори ще ви помогнат да откриете нови възможности за излизане от финансовите проблеми, които са ви споходили в почивния ден и при ретроградното движение на Меркурий. Подхождайте предпазливо към предложенията, за да не се окажете излъгани. Отложете деловите разговори, свързани с преките ви задачи, за да не си създадете конфликти на работното място. Компромисите от ваша страна са гаранция за успех както в семейството, така и на работното място. Близките ви са се успокоили от вашата сговорчивост. Сексуалните ви отношения най-сетне се нормализират. ДЕВА Днес денят е почивен, а вие сте обсебени от желание на всяка цена да сте на върха на работното място. Ако сте решили да постигнете признание, не настоявайте пред ръководството, а изчакайте да получите оценка от колегите си, особено при ретроградния Меркурий. Време е да помислите и за себе си, а не само за хората около вас. Отношенията с хората около вас са хармонични. Не се опитвайте да изяснявате личните си отношения по мобилния телефон. Не мислете за изневяра, за да мъстите със секс със случайни партньори. Последствията ще са неочаквани и негативни преди всичко за вас. Самотата чука на вратата ви, ако не съхраните брака си. ВЕЗНИ Работете спокойно и не забравяйте да отчитате всички детайли в работата си в почивния ден и при все още ретроградното движение на Меркурий. Не взимайте прибързани решения. Перфекционизма ви носи полза. Не се поддавайте на провокации. Ще научите за постъпили пращания, добра оценка за ваш отдавна положен труд. Заслепени от чувствата си не сте подозирали че любимите ви имат свой живот, въпреки, че не искате да го приемете. От вас зависи да не се предавате във властта на ревността и емоцията. Дали ще приемете изневярата и ще простите и след това ще се отдадете на сексуални удоволствия зависи от вас. СКОРПИОН Неочаквани разходи в семейството ще нарушат финансовата ви стабилност в почивния ден. Всичко замислено, свързано със задачите ви на работното място ще се осъществи. Преодолейте нервността си и се предпазете от повтаряне на стари грешки. Отложете деловите срещи и разговори заради ретроградното движение на Меркурий. Не рискувайте. Не давайте пари на заем. Не са изключени грешки в личните отношения, които ще ви донесат любовни разочарования, ако не сте семейни, но имате сериозна връзка. Сексуалните ви отношения в този ден са незадоволителни и ви изнервят дори и ако сте семейни, а причината търсите встрани, вместо в себе си и поведението си. СТРЕЛЕЦ  Откъснете се от мислите за проблемите, които имате да разрешавате в този почивен ден. Не е изключено случайно запознанство да окаже положително влияние на бъдещото ви финансово състояние, ако не забравяте, че Меркурий е все още ретрограден и трябва да сте предпазливи. Имате шанс да откриете нови източници на доходи. Романтичните запознанства няма да ви донесат очакваното щастие. Бъдете внимателни. Сексът с непознати партньори ще ви създаде проблеми, ако сте семейни или сериозно обвързани и може да доведе до раздяла. КОЗИРОГ Пазете се от измами, свързани с намерението ви да поставите началото на нова дейност в почивния ден и при все още ратроградното движение на Меркурий. На работното място бъдете внимателни в думите и действията си. Всеки опит да се заяждате и да иронизирате колегите си е във ваша вреда. Рискувате да се провалите, заради прибързаност и необмислени действия. Когато се приберете изяснете отношенията с интимния си партньор и се подчинете на правилата, които ви налага. Струва си поне веднъж да се окажете във властта на чувствата, за да не се лишите от сексуални наслади. ВОДОЛЕЙ Интересни запознанства ви зареждат с желание да успявате и обогатяват знанията ви в почивния ден. Подновете стари и полезни делови контакти, но внимавайте и не се сближавайте. Деловите ви партньори ще подпомогнат финансовите постъпления, които отдавна очаквате, но бъдете внимателни защото Меркурий е все още ретрограден. Със задачите си се справяте добре. Личните ви отношения са проблемни. Избягвайте запознанствата и флиртовете. Прекарайте вечерта в тесен семеен кръг. Не сте сигурни как ще ви посрещне интимната ви половинка и дали ще имате късмета да изживеете мечтаните сексуални удоволствия. РИБИ Погледнете на професионалните си задачи с оптимистично настроение в почивния ден. На работното място сте във върховата си форма и ще получите похвала, въпреки че Меркурий е все още ретрограден. Ще се срещнете с нови партньори, които искат да работите съвместно и ще ви донесат бъдещи успехи. Бъдете отговорни към семейните си задължения, мили жени, защото рискувате да бъдете изоставени, заради проява на неразбиране към половинката и децата си. Оставете се във властта на чувствата и ще изживеете незабравими сексуални мигове.", "date": "2019.11.16", "title": " Дневен хороскоп на Алена за събота, 16.11.2019"}
{"url": "https://trud.bg/%d0%bd%d0%b0-16-%d0%bd%d0%be%d0%b5%d0%bc%d0%b2%d1%80%d0%b8-2019-%d0%b4%d0%b0-%d0%bf%d0%be%d1%87%d0%b5%d1%80%d0%bf%d1%8f%d1%82/", "text": ", икономист, 52 г.   , бивш депутат от ГЕРБ.   , певец от група „Трамвай № 5“, 72 г.", "date": "2019.11.16", "title": " На 16 ноември 2019 да почерпят"}
{"url": "https://trud.bg/%d0%bc%d0%b8%d0%bd%d0%b8%d1%81%d1%82%d1%8a%d1%80-%d0%ba%d1%80%d0%b0%d0%bb%d0%b5%d0%b2-%d0%b3%d0%b5%d1%80%d0%b1-%d0%b2%d0%ba%d0%bb%d1%8e%d1%87%d0%b2%d0%b0-%d1%80%d0%b5%d0%b0%d0%bb%d0%bd%d0%be-%d0%bc/", "text": "ГЕРБ е единствената партия, която реално включва младите хора в политическите процеси. Участието на младежите във всички сектори от обществения живот е най-добрият начин да се справим със социалното изключване на подрастващите. Това заяви министърът на младежта и спорта Красен Кралев пред близо 100 младежи от структурите на МГЕРБ в Бургас, Варна, Стара Загора, Ямбол и Сливен. Той беше лектор на конференцията “Младите във фокуса на социалната политика и борбата със социалното изключване на подрастващите”, която се провежда в Созопол. Събитието се организира от Младежи ГЕРБ с подкрепата на Фондация “Конрад Аденауер”. Министър Кралев се обърна към младите от ГЕРБ с думите, че самият той се е борил срещу изключването на подрастващите от политическите процеси по времето на комунизма. “Тогава нямахме никаква възможност за включване в обществените процеси в държавата”, заяви той. Кралев обясни, че е бил сред учредителите на Федерацията на независимите студентски дружества. “Това беше първата демократична младежка организация, която изигра ключова роля за свалянето на комунистическия режим от власт. Горд съм, че днес съм част от единствената партия, която в последните 10 години доказа, че се развива и реално включва младите хора. Това е ГЕРБ”, посочи министърът на младежта и спорта. Кралев обясни, че “младежкото включване”, един от основните термини в младежките политики, на практика означава младите да имат възможност да участват в обществените и политическите процеси. Той даде за пример присъстващите на форума – един от най-младите депутати – Галя Желязкова от МГЕРБ-Бургас, евродепутата от ГЕРБ Андрей Новаков,  заместник-министъра на вътрешните работи Георг Георгиев, зам.- областния управител на Ямбол Волен Дичев. „Моят заместник също е един от вас – Николай Павлов. Изключително подготвен млад човек“, подчерта Красен Кралев. По думите му, най-младите и активни евродепутати, депутати, кметове, общински съветници и членове на политически кабинети са от ГЕРБ. Кралев даде пример и с кадровата политика в Министерството на младежта и спорта (ММС) като подчерта, че основните дирекции в ММС се ръководят от млади и подготвени хора до 35 години. „Младите хора не са само бъдещето, ние от ГЕРБ вярваме, че младите сте настоящето. Убеден съм, че от активността на всички вас зависи не само бъдещето на  партията, но и на страната“, категоричен бе министър Кралев. Красен Кралев проведе дискусия с младежите от ГЕРБ като отговори на редица въпроси, свързани с младежкия сектор и със спорта. Той разясни подробно каква е дейността на ММС и какви са програмите, насочени пряко към младежите. Министър Кралев даде за пример Национална програма за изпълнение на младежки дейности, която разполага с бюджет от 2 млн. лева. С тези средства се финансират неправителствени организации, на база проектни предложения, които да работят за превенция на всякакви форми на зависимости и агресия сред младите хора, обясни министърът на младежта  и спорта. Красен Кралев призова младите хора да бъдат активни и да се включват в обществените и политическите процеси.", "date": "2019.11.16", "title": " Министър Кралев: ГЕРБ включва реално младите хора в  политическите процеси"}
{"url": "https://trud.bg/%d0%bd%d0%b8%d0%ba%d0%be%d0%bb%d0%b0-%d0%b0%d0%bd%d1%82%d0%b8%d0%ba%d0%b0%d0%b4%d0%b6%d0%b8%d0%b5%d0%b2-%d1%80%d0%b5%d1%81%d1%82%d0%be%d1%80%d0%b0%d0%bd%d1%82%d1%8c%d0%be%d1%80%d1%8a%d1%82/", "text": "Сред принципите ми за успех е умението да посрещам гости и да ги предразполагам, това е моя запазена марка Дни преди 90-ия си рожден ден на 18 ноември легендарният софийски ресторантьор Никола Антикаджиев, наричан с любов Странджата на Народния театър, ме посреща в дома си. Холът му е пълен с вестници, енциклопедии, отвсякъде тиктакат поне стотина часовници – те са хобито му. На прозореца е поставена шампионска купа – дар от приятелите по случай 80-годишнината му. Запален фен на „Славия“ и на националния футболен отбор, той винаги отваря сърцето си за сладки спомени. – На 18 ноември ставате на 90 години и продължавате със същия плам и енергия да събирате приятели и да се радвате на живота. Доволен ли сте от това, което Ви предложи Съдбата, господин Антикаджиев?  – Няма начин да не съм доволен. Често повтарям на семейството и приятелите си: моята фамилия е най-голямата у нас след тази на цар Симеон Втори. Защо казвам това – аз имам 15 души фамилия: четирима правнуци, четирима внуци, две дъщери, трима зетьове, аз и съпругата ми. Това е един футболен отбор заедно със съдиите. Всички са около мен, събирам ги редовно. Не мога да се оплача от живота, с изключение на голямата мъка по един от зетьовете ми, който почина преди 15 години. Винаги съм живял с много хора около мен, които са ме правели и ме правят истински щастлив. – Вие сте от Петрич, как дойдохте в София и как започна живота Ви в столицата?  – Дойдох в София благодарение на това, че ни изселиха от Петрич. Бях три години трудовак, а в последната година – 6 месеца в Ансамбъла за трудова повинност и тогава се запознах с Георги Парцалев, Саркис Мухибян, Енчо Багаров и др. После се ожених – жена ми Магдалена беше в танцовата трупа, а поделението на 100 метра оттук, където сме сега в моя апартамент в квартал Лагера. Ние живеехме в къща, когато я събориха, ни обезщетиха и така останахме в София. – А как ви изселиха от Петрич и защо се наложи това?  – Историите с изселванията ни не са една или две. Първо германци, а после комунисти ни изгониха от къщата. Семейството ми беше патриархално, но заможно. Живеехме в огромна къща 21 души. Домът ни бе толкова забележителен, че на 6 април 1941 г. германците евакуираха цялата фамилия и в него се настани щабът на германската армия на Балканите начело с фелдмаршал Лист. През септември 1944-а обаче пак опразниха къщата ни – този път за щаба на 7-а Рилска дивизия. Преживяхме това и за трети път – на 1 август 1950 г. Тогава през нощта, още докато спяхме, милиционери от Видин с насочени пистолети ни разбудиха с викове: „Ставайте веднага! И си вземете за 2-3 дни дрехи и нещо за ядене.“ От площада ни качиха в камиони да ни карат на гара Дамяница. В голямата ни къща в Петрич комунистите веднага настаниха околийския комитет на БКП. Така домът на Антикаджиеви набързо беше станал партиен дом. Къщата за трети път бе сменила обитателите си, и то за дълго – до 1991 г. – И други хора са дошли онези години в София, но с какво успяхте точно Вие да влезете под кожата на най-популярните хора в изкуството, спорта, политиката? Познават Ви стотици, дори хиляди, и всеки има преживяване с Антиката, както Ви наричат? Съгласна съм, че чарът Ви наистина е завладяващ.  – (Смее се.) Да, познавам целия български елит, с мнозина от тях сме истински приятели, не са малко тези, които напуснаха отдавна този свят, и още не мога да ги прежаля. Познавах много хора, футболистите ми бяха приятели – с Гунди и Котков (двамата пиха кафе при мен в Кулинарния магазин два часа преди да загинат), бях кум на покойния вратар Симеонов. С Вуцов, Ларгов, Сашо Костов, Патрата и други бяхме близки. Когато отидох да работя в Кулинарния магазин през 1967 г., започнах да ставам приятел с много хора покрай любимия ми актьор Саркис Мухибян. Невена Коканова, Стефан Данаилов-Ламбо, Никола Анастасов, Георги Георгиев-Гец, Георги Черкелов, Гришата Вачков, Любомир Левчев, Кеворк Кеворкян, Аня Пенчева, Георги Раданов, Любомир Кабакчиев, Владимир Велчев – бащата на бившия главен прокурор Борис Велчев, Юрий Ангелов… – повечето от тях вече ги няма, на другите Господ здраве да им дава, всички те са от най-близкия ми приятелски кръг. Написал съм и две книги за историите ми с българските актьори най-вече. – Затова Ви наричат и биограф на актьорите, вие знаете и помните за тях толкова много неща, които самите те са забравили. И всичко е благодарение на Вашата наистина феноменална, енциклопедична памет.  – Вярно е, че в паметта ми има толкова много складирана информация за дати, събития, хора и разговори, истории с тях, че не зная как се е побрала. Много от приятелите ми дори понякога ме ползват като бюро „справки“ (смее се). Ламбо например, когато е в чужбина, често ми звъни изненадващо да ме пита нещо, за което не може да се сети. Дори за футболни мачове и резултатите отпреди десетилетия ми се е обаждал да иска от мен информация. Знам, че искате да Ви кажа нещо за състоянието му. Но не мога, не е добре, но той е силен с огромна жажда за живот. Вярвам в него и в Съдбата му, чувам сърцето му дори отдалеч, усещам всичко. Той е един от най-невероятните и добри хора, които познавам. Бог е с него, зная това. – Навсякъде, където сте работили, сте създали клубове-заведения, които са се превърнали в култови места за столичната бохема. Моля Ви да припомните как се родиха те, а Вие пък се прочухте като ресторантьорът-легенда. Да започнем с любимия на мнозина Клуб на актьора, който се е намирал на булевард „Цар Освободител“ в София?  – Помня всичко с най-малки подробности, все едно беше вчера… Неговото място беше на номер 16, където се намираше култовият бар „Астория“. А главните виновници за раждането му са колосите на българския театър и кино Любомир Кабакчиев и Георги Черкелов. Такъв клуб на актьора видяхме в Западен Берлин, когато бяхме в Берлин, за да снимаме поредните серии на „На всеки километър“. Една вечер се разхождахме в Западен Берлин (бяха ни дали пропуск) голяма компания – освен Любо и Черкела, с нас бяха Ламбо и жена му Мери, Невена и Шарлето (режисьорът Любомир Шарланджиев, съпруг на Коканова), Гришата Вачков и жена му Силвия и режисьорът Неделчо Чернев. Любчо знаеше добре немски и видя едно приятно заведение, каза ни, че това е клуб на актьора и слязохме долу да го видим, седнахме да пием бира, започнахме да разпитваме… И когато си тръгнахме към Източен Берлин, където спяхме, Любчо изведнъж ни каза: „Дайте да си направим и в София такъв клуб“. Като се върнахме в София, аз намерих помещението на бар „Астория“, което беше опразнено и пустееше, защото барът вече се намираше на улица „Съборна“. – И предполагам след голям ремонт няма как да не сте направили запомнящо се откриване, нали?  – Познахте. Започнахме ремонта на 1 януари 1972 г. и малко преди откриването се оказа, че нямаме телефон. Буши – моят приятел Хараламби Трайков, синът на Георги Трайков – министърът на съобщенията тогава, ни издейства телефон само за 20 минути. Още помня номера му – 8-21-21. Откриването беше наистина впечатляващо. Направихме го точно на 18 юни 1972-ра за рождения ден на Георги Димитров в присъствието на Тодор Живков. Дадохме вечеря след представлението на Народния театър – „Пожарът“, посветено на Димитров. Присъстваха и Екатерина Фурцева – министърката на културата на СССР, както и Борис Пономарьов – секретар на ЦК за културата. Започнахме работа веднага, издадохме карти на всички актьори и 3,5 години настана истинска лудница. Нямаше актьор от София или страната, който да не е идвал. Зареждането беше страхотно, както се казваше в онези години – имах връзки, т. е. приятелства, навсякъде из страната. – А кога създадохте другото, най-култовото си заведение Клубът на Народния театър – почти на покрива му?   – В Клуба на актьора останах до края на 1975 година. Причината – Сава Хашъмов и Георги Раданов дойдоха при мен и ми казаха, че ще откриват клуб в Народния. Тогава там течеше голям ремонт от няколко години. Любо Кабакчиев, който беше председател на Съюза на артистите, ми рече, че ще мога да се преместя и… направих заведението, което открихме на 1 февруари 1976 г. Но театърът още нямаше представления, ремонтът му не беше завършил. Официалното му откриване беше на 30 април 1976 г. със спектакъла „Хъшове“, който беше цели 4 часа и половина. След края му всички заедно с Тодор Живков, който също дойде на представлението, се качиха на последния етаж в Клуба и вдигнаха наздравици. – Зная, че ще ни трябват няколко тома, за да разкажете всичко за клубовете, които сте създали и на които сте били управител, нека поне да ги изредим…  – Всичко започна през 1964 г., когато отидох да работя в счетоводството на Балкантурист. Директорът ме попита дали да не пробвам да стана управител на Кулинарния магазин, който тогава беше лицето на София, но работата нещо не вървяла. Той се намираше зад хотел Балкан – или Шератон, до едновремешния Детмаг. И започнах с пълна сила. Там продавах най-хубавите торти в столицата, на които лично пишех с шприца „Честит рожден ден“. Всички хора, за които се сетите от онова време, пазаруваха оттам и пиеха кафе при мен. Голямата поетеса Дора Габе, например, ми се обаждаше всеки вторник и ми казваше паролата: „Добро утро, г-н директор (тя не ми викаше другарю), днес е вторник.“ Което означаваше, че ще си купи торта гараш – струваше 7 лева, за да черпи приятелките си. След Кулинарния магазин бяха ресторантът на хотел „Славия“, Клубът на актьора на бул. „Руски“, клубовете на Сатиричния и Народния театър, на „Булгартабак“, ресторант „Антик“… – Това наистина са все култови заведения, които стават място за среща на столичната артистична бохема, на политическия, културния и спортен елит на България.  – И запомнете: от най-важните ми принципи за успех е умението да посрещам гости и да ги предразполагам, това е моя запазена марка. Всички мои заведения отговаряха на максимата „Традиция и класа“. Когато откривах навремето Клуба на актьора, там беше написана мисълта на Бърнард Шоу: „Изпитанието на възпитанието е кавгата. Когато всичко е наред, всеки знае да се държи прилично.“ Затова не зная какво е това скандал. Самият Дико Фучеджиев се шегуваше, че е бил директор на Народния театър по времето на Антикаджиев. – Изкушавам се да Ви поразпитам за вашите прочути истории с най-обичаните българи през годините, но ще се вкараме в тема, от която няма излизане. Ще Ви помоля да помислите за история, с която бихте изненадали не само мен, а и читателите. Разкажете нещо, което не е известно, моля Ви…  – (Замисля се само за 10-ина секунди.) Няма да ме затрудни молбата ми, защото такива истории имам не една или две. Какво ще кажете, ако Ви споделя за срещата ми с Димитър Пешев, наричан спасителят на българските евреи? – Господин Антикаджиев, изненадвате ме, наистина… Кога и как се осъществи срещата ви с Димитър Пешев, има ли причина за нея?  – Да се срещна с този голям българин, настоявах от почти 10 години. Двамата ми братя бяха големи приятели с архитект Буби (Любомир) Пешев, който беше част от семейството му. Като го срещнех, все го питах кога ще ме запознае с Димитър Пешев. Отговорът му беше един и същи: „Той е болен човек.“ И изведнъж някъде в края на лятото на 1963 г., ми каза: „Можеш ли да дойдеш утре в 16 ч у нас? Ще го видиш.“ Така се зарадвах, мислех си, че ще е чудесно, ако остана за разговаряме за 2-3 часа… Но за моя изненада и голямо щастие те се оказаха 12 часа – чак до сутринта! – Помните ли какво го попитахте най-напред?   – Мога ли да забравя? Та аз цяла нощ не спах, за да премисля всичко и да не пропусна нещо, толкова дълго бях чакал тази среща… Таман седнахме на масата, и веднага изстрелях въпроса: „Г-н Пешев, всички знаят, че сте бил министър и подпредседател на Народното събрание, защо Народният съд ви осъди на 15 години затвор?“ Той ме погледна, усмихна се и първо започна да ми разказва биографията си. Натърти на това, че е бил адвокат, според мен той се гордееше много с това. След като ми разказа накратко житието си, изведнъж си зададе сам въпроса: „Защо бях осъден?“ Прецених, че не е добре да го прекъсвам, и го оставих да ми говори. Той е осъден на 15 години затвор от Втори състав на Народния съд и на 1 февруари 1945 г. тя започва да се изпълнява. Лежи в затвора обаче 13 месеца. Преди да се създаде Израел, български евреи ходатайстват за него да бъде пуснат на свобода. Един от тези, които помагат за това дело, е Несим Меворах, бащата на поета Валери Петров. – Сподели ли Ви нещо лично?  – Да, и то ме порази – най-искрено мечтаеше да си купи телевизор. Спомена ми, че негов приятел му е обещал, но нещо не ставало. Честно да ви кажа, мечтата му не ме изненада много, защото и моята беше същата (осъществих я чак през 1967 г.!). Телевизията почна да предава от 1959-а. – Каза ли Ви нещо, което помните и днес?  – Да, и то е много важно. Накара ме специално да си го запиша и да го подчертая. Записах буквално: „Ние сме малък народ, но не е нито разумно, нито реално, нито оправдано, нито достойно да бъдем винаги протегнали двете си ръце към силни държави. Все си избираме държави, които да прегърнем и никога не си оставяме едната ръка свободна.“ – И сега – на прага на Вашия 90-и рожден ден, какво разбрахте за живота през годините?  – Видял съм времето на Живков, видял съм и времето на демокрацията. Мога да ви кажа какво кога е било добре и кога не е. Но най-важното, което общуването с тези големи личности ми е дало, е усетът да преценявам хората. Много рядко съм се лъгал в преценката си за хората, знам кой колко струва. Най-важното е, че не бива да бъдеш предател – като обещаваш нещо, да знаеш, че трябва да го изпълниш. И запомнете от мен, няма да се уморя да го повтарям: На този свят освен семейството съществуват само две неща – здраве и приятели, всичко друго е ала-бала. Нашият гост  Никола Антикаджиев е роден на 18 ноември 1929 г. в Петрич. Най-известният ресторантьор от почти 70 години в София, управител на култови заведения по времето преди и след 10 ноември. Клубът на актьора, Клубът на Сатиричния и на Народния театър, ресторант “Антик” са все места, където се събира столичната бохема.", "date": "2019.11.16", "title": " Никола Антикаджиев – ресторантьорът легенда и биограф на актьорите, пред „Труд“: След семейството най-важно е здравето и приятелите, всичко друго е ала-бала"}
{"url": "https://trud.bg/%d0%bf%d0%b5%d1%82-%d0%b6%d0%b5%d1%80%d1%82%d0%b2%d0%b8-%d0%b8-%d0%b4%d0%b5%d1%81%d0%b5%d1%82%d0%ba%d0%b8-%d1%80%d0%b0%d0%bd%d0%b5%d0%bd%d0%b8-%d0%bf%d1%80%d0%b8-%d1%81%d0%b1%d0%bb%d1%8a%d1%81%d1%8a/", "text": "Най-малко пет души загинаха, а най-малко 50 бяха ранени вчера при сблъсъци в покрайнините на боливийския град Кочабамба. Според вестник „Расон“ военнослужещи и полицейски служители не са пуснали в града привърженици на Ево Моралес от средите на производителите на кока, предаде ТАСС. По думите на полицейски началник, от демонстрантите са иззети огнестрелно оръжие, самоделни гранатомети и взривни вещества. Междувременно стана ясно, че бившият боливийски президент Ево Моралес иска да се завърне в страната и търси възможност да направи това. В момента той се намира в Мексико, където получи политическо убежище.  „Обмислям какви варианти има да се върна. Много искам да бъде редом до моя народ”, каза той в в интервю за телевизия Canal 5 Noticias. От Мексико Моралес заяви, че е разтревожен от съобщенията за гибелта на протестиращи и обвини временното правителство на Жанин Аниес в „престъпления срещу човечността“.  „Диктатурата на Жанин Аниес с подкрепата на участвалите в държавния преврат Карлос Меса и Луис Камачо убива боливийския народ“, добави той. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.11.16", "title": " Пет жертви и десетки ранени при сблъсъци в Боливия"}
{"url": "https://trud.bg/%d0%b2%d1%80%d0%b5%d0%bc%d0%b5%d1%82%d0%be-%d0%b2-%d1%81%d1%8a%d0%b1%d0%be%d1%82%d0%b0-%d0%bf%d1%8a%d1%80%d0%b2%d0%be-%d0%bc%d1%8a%d0%b3%d0%bb%d0%b0-%d0%bf%d0%be%d1%81%d0%bb%d0%b5-%d1%81%d0%bb%d1%8a/", "text": "С мъгли и ниска облачност започва съботният ден в по-голямата част от страната, но в следобедните часове видимостта временно ще се подобри, облачността ще намалее и в много райони от страната ще бъде слънчево. Минималните температури ще са от 2° на места във високите полета на Западна България до 15° на морския бряг, максималните – между 13° и 18°, по-ниски в районите с трайни мъгли. В планините ще преобладава слънчево време с разкъсана висока облачност. В подножията до обяд ще бъде мъгливо. Ще духа слаб южен вятър. Максимална температура на 1200 м – около 13°, на 2000 м – около 8°. В неделя в равнинната част от страната ще бъде облачно и мъгливо, като подобрение на видимостта и разкъсване на ниската облачност ще настъпва в следобедните часове. В по-голямата част от страната минималните температури ще бъдат между 5° и 10°, а максималните – между 15° и 20°, по-ниски в районите с по-трайни мъгли. Предимно слънчево ще бъде времето в планините и планинските райони, където температурите ще се повишат. В понеделник ще се усили вятърът от юг-югозапад. Ще се задържи по-топло от обичайното за сезона. Облачността над страната ще е значителна и на места в западните и южните райони ще превали дъжд. Във вторник ще е без валежи. В сряда отново на места ще превали дъжд, а вятърът ще се ориентира от изток-югоизток. В четвъртък вятърът ще е с източна компонента, предимно умерен, с него ще прониква по-студен въздух и дневните температури постепенно ще се понижат. Над по-голямата част от страната ще преобладава облачно, в равнините – и мъгливо време. Подобрение на видимостта и временно разкъсване на облачността ще има след обяд. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.11.16", "title": " Времето в събота: Първо мъгла, после слънце"}
{"url": "https://trud.bg/%d1%80%d0%b5%d0%bc%d0%be%d0%bd%d1%82-%d0%be%d0%b3%d1%80%d0%b0%d0%bd%d0%b8%d1%87%d0%b0%d0%b2%d0%b0-%d0%b2%d1%80%d0%b5%d0%bc%d0%b5%d0%bd%d0%bd%d0%be-%d0%b4%d0%b2%d0%b8%d0%b6%d0%b5%d0%bd%d0%b8%d0%b5/", "text": "Движението по магистрала „Тракия” между 28-мия и 30-ия километър в посока София ще бъде само в една лента от 08:00 до 17:00 часа днес. Това съобщиха от пресслужбата на Агенция „Пътна инфраструктура“. Заради ремонтни дейности на пътната настилка преминаването в активната лента ще бъде ограничено, а трафикът ще се пренасочва в скоростната. Шофьорите е необходимо да карат с повишено внимание и съобразена скорост, като спазват стриктно поставената сигнализация. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.11.16", "title": " Ремонт ограничава временно движението по магистрала „Тракия“"}
{"url": "https://trud.bg/%d0%bf%d0%b5%d1%82%d0%b8-%d0%b1%d0%bb%d0%be%d0%ba-%d0%bd%d0%b0-%d0%b0%d0%b5%d1%86-%d0%ba%d0%be%d0%b7%d0%bb%d0%be%d0%b4%d1%83%d0%b9-%d1%80%d0%b0%d0%b1%d0%be%d1%82%d0%b8-%d1%81-%d0%bd%d0%b0%d0%bc/", "text": "Мощността на пети блок на АЕЦ “Козлодуй” временно е намалена до 50% , съобщиха от централата. Малко след 9 часа тази сутрин системата за автоматично разтоварване на блока автоматично е понижила мощността след изключване на една главна циркулационна помпа. В момента се извършва проверка на обородуването. Няма промяна в радиационната обстановка, категорични са енергетиците. Шестият блок на АЕЦ „Козлодуй“ работи с пълно натоварване.", "date": "2019.11.16", "title": " Пети блок на АЕЦ „Козлодуй“ работи с намалена мощност заради изключила помпа"}
{"url": "https://trud.bg/%d0%b8%d1%80%d0%b0%d0%bd-%d0%bd%d0%b0-%d0%bf%d1%80%d0%be%d1%82%d0%b5%d1%81%d1%82-%d1%81%d1%80%d0%b5%d1%89%d1%83-%d0%b2%d0%b8%d1%81%d0%be%d0%ba%d0%b8%d1%82%d0%b5-%d1%86%d0%b5%d0%bd%d0%b8-%d0%bd%d0%b0/", "text": "Протести избухнаха в няколко големи града в Иран заради намаляване на държавните субсидии за бензина и повишаване на цената му с 50 процента, предаде Асошиейтед прес. Държавната осведомителна агенция ИРНА съобщи, че в град Машхад собственици на автомобили са блокирали пътища, като са изоставили колите си на пътя, за да протестират. В друг град – Сирджан, на около 800 км от Техеран, се е стигнало до насилие. Съобщава се за „протестиращи, които са се опитали да подпалят нефтохранилище, но били спрени от полицията“. На видеозаписи се вижда как голяма тълпа скандира срещу президента Хасан Рохани с призив да остави страната на мира. Иранските власти обявиха вчера орязването на субсидиите за бензина. Те посочват, че спестените средства ще се използват за подпомагане на семейства с ниски доходи. За ден цените на литър бензин скочиха с 50 процента до минимум 15 хиляди риала за литър, което се равнява на 13 щатски цента, предаде БНР. Иранските власти са въвели ограничение от 60 литра на месец за всеки личен автомобил, като до тази граница цената е около 13 цента за литър, а над това количество – скача на 26 цента. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.11.16", "title": " Иран на протест срещу високите цени на горивата"}
{"url": "https://trud.bg/%d0%b4%d0%b2%d0%b5-%d1%80%d0%b0%d0%ba%d0%b5%d1%82%d0%b8-%d1%81%d0%b0-%d0%b8%d0%b7%d1%81%d1%82%d1%80%d0%b5%d0%bb%d1%8f%d0%bd%d0%b8-%d0%be%d1%82-%d0%b3%d0%b0%d0%b7%d0%b0-%d0%bf%d0%be-%d0%b8%d0%b7%d1%80/", "text": "Палестински радикали от ивицата Газа изстреляха тази нощ по територията на Израел две ракети, но и двете са прехванати от системата за противовъздушна отбрана. Това съобщи в Туитър пресслужбата на израелската армия, цитирана от ТАСС. „Изстреляни са две ракети от ивицата Газа по израелския град Бер Шева, и двете са прехванати от системата за ПВО „Железен купол“, се казва в съобщението на военните. Тази сутрин израелската армия започна да нанася удари по обекти на палестинското движение Хамас в ивицата Газа, предадоха агенциите. В съобщението на армейската пресслужба в Туитър се посочва какви точно обекти са подложени на атака. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.11.16", "title": " Две ракети са изстреляни от Газа по Израел, армията отвърна с удари"}
{"url": "https://trud.bg/%d0%b7%d0%b5%d0%bc%d0%b5%d1%82%d1%80%d0%b5%d1%81%d0%b5%d0%bd%d0%b8%d0%b5-%d1%81-%d0%bc%d0%b0%d0%b3%d0%bd%d0%b8%d1%82%d1%83%d0%b4-53-%d0%bf%d0%be-%d1%80%d0%b8%d1%85%d1%82%d0%b5%d1%80-%d0%ba%d1%80-3/", "text": "Земетресение от 5,3 по Рихтер бе регистрирано до крайбрежието на Япония на 176 км от град Кацуура, префектура Тиба, съобщи Геологическата служба на САЩ, предаде БГНЕС. Земетресението е станало в 05.51 българско време. Огнището му е било на дълбочина 10 километра. Не е постъпвала информация за жертви, пострадали, разрушения или заплаха от цунами. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.11.16", "title": " Земетресение с магнитуд 5,3 по Рихтер край Япония"}
{"url": "https://trud.bg/%d0%b7%d0%b0%d0%b2%d0%b8%d1%88%d0%b5%d0%bd%d0%b8-%d1%81%d1%82%d0%be%d0%b9%d0%bd%d0%be%d1%81%d1%82%d0%b8-%d0%bd%d0%b0-%d1%84%d0%b8%d0%bd%d0%b8-%d0%bf%d1%80%d0%b0%d1%85%d0%be%d0%b2%d0%b8-%d1%87%d0%b0/", "text": "Опасност от повишени нива на фини прахови частици във въздуха в София. От Столична община призовават хората да не излизат с личния си автомобил, а да използват градския транспорт. Започват и проверки за контрол на промишлените и битови източници на замърсяване, както и на строителни обекти. СО призовава гражданите, които използват твърдо гориво за битово отопление, да преминат при възможност към алтернативно отопление. По данни на „Еър София“ от вчера късно вечерта, замърсяването на места в столицата е достигнало над 300 микрограма на кубичен метър, което мина 6 пъти допустимата норма. Заради замърсяването на въздуха Софийския градски съд осъди Столичната община да мие улиците поне веднъж месечно. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.11.16", "title": " Завишени стойности на фини прахови частици в София"}
