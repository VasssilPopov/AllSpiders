{"url": "https://trud.bg/%d0%b7%d0%be%d1%80%d0%b0%d0%bd-%d0%b7%d0%b0%d0%b5%d0%b2-%d1%81-%d1%86%d0%b8%d0%bf%d1%80%d0%b0%d1%81-%d0%be%d1%81%d1%82%d0%b0%d0%b2%d0%b0%d0%bc%d0%b5-%d0%bd%d0%b0%d0%bf%d1%8a%d0%bb%d0%bd%d0%be-%d0%bf/", "text": "„Заедно с министър-председателя Алексис Ципрас ние оставаме напълно посветени на перспективите на новите Балкани на 21-ви век. Балкани, в които ще се изгражда приятелство, в които ще се насърчава сътрудничеството, където ще допринасяме за по-добър икономически растеж и растеж на нашите страни, за по-щастливи граждани и увеличаване на търговията, нови инвестиции и по-добър икономически стандарт на гражданите на Македония и на Гърция“, заяви премиерът Зоран Заев, отговаряйки на журналистически въпрос за вчерашния телефонен разговор с гръцкия си колега и след оставката на външния министър на Гърция Никос Кодзиас. Премиерът добави, че неговият гръцки колега го е информирал за случващото се при тях и че остава посветен на договореностите, поемайки поста министър на външните работи с цел и гаранция, че ще се реализира Договора от Преспа. „Щастлив съм поради пълната посветеност на Република Гърция на това споразумение. Мога да потвърдя пълния ни ангажимент. Изразявам надежда, че утре парламентът ще събере сили, че депутатите ще се насърчат и ще покажат кураж, защото, първо, са представители на гражданите, а след това на политическите партии и ще се изправят пред историческата отговорност, преди този уникален шанс за Македония. И накрая ще дадат гласа си за необходимостта от конституционни промени“, каза македонският премиер, цитиран от БГНЕС. На журналистически въпрос дали не се отказва от мнозинство и как ще успее да го осигури, председателят на македонското правителство заяви, че е вярващ и че понякога се случват чудеса. Запитан за помирението и дали неговата позиция е оказала влияние на Наказателния съвет, който вдигна мерките за неотклонение към обвинените за събитията от 27 април, премиерът Заев отговори, че е разговарял с Министерството на правосъдието, за да попита дали това е именно заради неговия призив за помирение. „Не знам позицията на прокуратурата и съда, но се радвам, че хората излязоха от ареста. Защо? Тъй като молбата ми винаги е била мярката да не бъде задържане, а само да се гарантира присъствието на процеса. Видяхме прекалено много арести в Република Македония в миналото. Считам, че трябва да прибегнем до други, олекотени мерки и се радвам да дебатираме всички в парламента. Това ще бъде още по-добре погледнато от исторически аспект за Македония, да присъстват всички депутати и да осигурим мнозинство от две трети в парламента“, каза премиерът Заев в отговор на журналистически въпроси на днешното честване на 20-годишнината от съществуването и функционирането на спестовна банка „ФУЛМ“ в село Муртино. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2018.10.18", "title": " Зоран Заев: С Ципрас оставаме напълно посветени на перспективите на новите Балкани"}
{"url": "https://trud.bg/%d0%bf%d1%80%d0%b5%d1%85%d0%be%d0%b4%d0%bd%d0%b8%d1%8f%d1%82-%d0%bf%d0%b5%d1%80%d0%b8%d0%be%d0%b4-%d0%b7%d0%b0-%d0%b1%d1%80%d0%b0%d0%ba%d0%b7%d0%b8%d1%82-%d1%89%d0%b5-%d0%b1%d1%8a%d0%b4%d0%b5-%d1%83/", "text": "Председателят на Европейската комисия Жан-Клод Юнкер потвърди, че преходният период за излизането на Великобритания от структурите на Общността вероятно ще бъде удължен, предава AFP, като припомня, че срокът за постигане на споразумение между Лондон и Брюксел изтича, а все още няма постигната сделка. „Това удължаване на преходния период вероятно ще се случи. Идеята е добра. Мисля, че така ще имаме известна възможност да подготвим бъдещите си отношения по възможно най-добрия начин“, заяви Юнкер. По-рано министър-председателят на Обединеното кралство Тереза Мей заяви, че обмисля удължаване на преходния период до края на 2020 г. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.18", "title": " Преходният период за Бракзит ще бъде удължен, заяви Юнкер"}
{"url": "https://trud.bg/28-%d0%b3%d0%be%d0%b4%d0%b8%d1%88%d0%b5%d0%bd-%d0%bc%d1%8a%d0%b6-%d1%81%d0%b5-%d0%bf%d1%80%d0%b5%d0%b4%d1%81%d1%82%d0%b0%d0%b2%d1%8f%d0%bb-%d0%b7%d0%b0-%d0%bc%d0%b8%d1%82%d0%bd%d0%b8%d1%87/", "text": "При съвместно разследване на служители на „Икономическа полиция“ и „Разследване“ – ГДНП, и със съдействие на техни колеги от ГДБОП, е установен 28 – годишен мъж. Той системно се е представял за митнически служител, носил е униформа с отличителните знаци на Агенция „Митници“. На този етап е изяснено, че от месец юни тази година до момента е инсценирал митнически проверки в различни търговски обекти на територията на София, Пловдив и Пазарджик, с цел лично облагодетелстване. Това съобщават от вътрешното министерство. В хода на работата са извършени процесуално – следствени действия на два адреса в столицата и ползван от мъжа автомобил. Намерени и иззети са документи и снимков материал, доказващи незаконната му дейност. По случая е образувано досъдебно производство. Мъжът е привлечен като обвиняем, наложена му е мярка за неотклонение „подписка“. Работата на разследващите продължава под надзора на Софийската районна прокуратура. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2018.10.18", "title": " 28–годишен мъж се представял за митничар, инсценирал проверки в търговски обекти в София, Пловдив и Пазарджик\t\t\t"}
{"url": "https://trud.bg/%d0%bc%d0%b8%d0%bd%d0%b8%d1%81%d1%82%d1%8a%d1%80-%d0%b0%d0%bd%d0%b3%d0%b5%d0%bb%d0%ba%d0%be%d0%b2%d0%b0-%d1%81-%d0%be%d0%b1%d1%89-%d0%b1%d1%80%d0%b0%d0%bd%d0%b4-%d0%b4%d1%83%d0%bd%d0%b0/", "text": "Министрите с ресор туризъм приеха съвместна декларация, която да очертае областите на сътрудничество в областта на туризма и културата в Дунавския регион през следващите години. В нея най-общо се подчертава значението на културата и туризма за икономическото развитие и създаването на работни места в района, каза министърът на туризма Николина Ангелкова след срещата на министрите, участващи в Стратегията на ЕС за Дунавския регион в София, съобщават от Министерството на туризма. С министерската среща в София започна 7-ия годишен форум от стратегията на ЕС за Дунавския регион. Със събитието България предава председателството на Дунавската стратегия на Румъния. На нея присъства и еврокомисарят по регионална политика Корина Крецу. По предложение на Министерството на туризма е дискутирано и създаването на общ маршрут в Дунавския регион, който да е свързан с нематериалното културно наследство и подготовката на съвместни стратегически проекти, които да промотират нематериалното културно наследство. Инициативата може да бъде свързана с кухня, традиции, фолклор, ритуали, фестивали, легенди. По този начин всяка страна от региона да може се представи със своето богато нематериално културно наследство, което да привлича туристи, заяви министър Ангелкова. И посочи още, че считаме за удачно използването на общия бранд „Дунав“, чрез който всички страни от региона и стратегията да популяризират своите културни ценности и туристически продукти. Българският министър допълни, че тази декларация е доказателство на висока политическа воля за развиване на съвместни проекти и постигане на конкретни резултати.  Министър Ангелкова благодари на еврокомисар Корина Крецу както за присъствието на форума, така и за подкрепата при финализирането на Дунавската стратегия и акцентът, който се поставя на този регион. Страните от Дунавския регион за изключително важни за развитието на българския туризъм, коментира още министърът. Тя уточни, че те съставят около 41 на сто от чуждестранните посещения в България. Общо чуждестранните туристически посещенията са повече от 2,853 млн. за 8-те месеца на тази година. Подписването на декларацията и самият форум имат важно значение за развитието на Дунавския регион, заяви еврокомисар Крецу. Дунавската стратегия е уникален проект, нека да го пазим и развиваме, тя е дело на България и по време на председателството на Съвета на ЕС имахме възможност да я издигнем на нивото, което заслужава, заяви комисар Крецу. Тя допълни, че туризмът може да донесе много икономически ползи на Дунавския регион, едновременно с това трябва да се преодолеят и някои недостатъци в този сектор от последните години, като например несигурните работни места. Хубаво е да имаме съвместни проекти, с което се надгражда потенциала за сътрудничество, коментира още еврокомисарят. Тя открои ролята на българската страна и на министър Ангелкова за поставянето на тези ключови теми за региона. 7-ият годишен форума на стратегията на ЕС за Дунавския регион бе открит от вицепремиера и министър на външните работи Екатерина Захариева, приветствия към участниците отправиха комисар Крецу, министърът на регионалното развитие Петя Аврамова и министърът на туризма Николина Ангелкова. Във форума участва и еврокомисарят за образованието, културата, младежта и спорта Тибор Наврачич. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.18", "title": " Министър Ангелкова: С общ бранд „Дунав“ и съвместни проекти на държавите ще популяризираме Дунавския регион"}
{"url": "https://trud.bg/%d0%b0%d0%b4%d0%b2%d0%be%d0%ba%d0%b0%d1%82%d0%ba%d0%b0-%d0%b5-%d0%bd%d0%b0%d0%bf%d0%b0%d0%b4%d0%bd%d0%b0%d1%82%d0%b0-%d0%b2-%d0%be%d1%84%d0%b8%d1%81%d0%b0-%d0%b9-%d0%b2-%d1%81%d0%be%d1%84%d0%b8%d1%8f/", "text": "Адвокатка по гражданско право беше нападната и пребита в офиса си в София. Сигнал за инцидента бил подаден около 16 ч. вчера, съобщиха от МВР. Мъж отишъл в кантората й на бул. “Цар Борис III” и се представил с фалшиво име. Той нападнал адвокат В. Владова, пребил я, а после я вкарал в тоалетната, където опитал да я изнасили. Юристката се развикала и нападателят избягал. Криминалистите веднага се отзовали на сигнала и започнали незабавно издирване. Проверяват се и записите от охранителните камери, които може да са заснели престъплението. Адвокатката е настанена в болница, където ще бъде прегледана и освидетелствана. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.18", "title": " Адвокатка е нападната в офиса й в София\t\t\t"}
{"url": "https://trud.bg/%d0%bd%d0%b0%d0%bc%d0%b5%d1%80%d0%b8%d1%85%d0%b0-%d1%82%d0%b5%d0%bb%d0%b5%d1%84%d0%be%d0%bd%d0%b0-%d0%bd%d0%b0-%d0%b2%d0%b8%d0%ba%d1%82%d0%be%d1%80%d0%b8%d1%8f-%d0%bc%d0%b0%d1%80%d0%b8%d0%bd%d0%be/", "text": "По неофициална информация на   разследващите са намерили телефона на убитата Виктория Маринова след разпита на Северин Красимиров. Полицията прави пореден оглед на мястото на убийството. По време на първия си разпит Северин Красимиров е направил важни разкрития, водещи до ключови улики за убийството, според неофициалната информация.  По-рано през деня той беше транспортиран от София в Русе, където тече разследването на престъплението. След като получи обвинителния акт, Северин беше разпитан, а експерти му взеха ДНК проби. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.18", "title": " Намериха телефона на Виктория Маринова"}
{"url": "https://trud.bg/%d0%b5%d0%b2%d1%80%d0%be%d0%bb%d0%b8%d0%b4%d0%b5%d1%80%d0%b8-%d0%bd%d0%b0-%d0%b1%d0%b8%d1%80%d0%b0-%d0%b8-%d0%ba%d0%b0%d1%80%d1%82%d0%be%d1%84%d0%ba%d0%b8/", "text": "Лидерите на Германия Ангела Меркел, на Франция Еманюел Макрон, на Белгия Шарл Мишел и на Люксембург Ксавие Бетел изненадаха излезлите късно в сряда хора в Брюксел, като седнаха в местно заведение на бира и пържени картофки, съобщи Ройтерс. Четиримата решили да разпуснат след тежката среща, посветена на Брекзит. Напитките платил Бетел, който почерпил колегите си по повод преизбирането му на вота миналата неделя, разкри самият премиер на Люксембург. Преди да седнат в заведението, лидерите разговаряли и се ръкували с минувачи на площад “Гран плас”.  ", "date": "2018.10.18", "title": " Евролидери на бира и картофки"}
{"url": "https://trud.bg/%d0%b8%d1%81%d0%ba%d0%b0%d0%bc%d0%b5-%d0%bf%d0%b0%d1%80%d0%b8-%d0%be%d1%82-%d0%b5%d1%81-%d0%b7%d0%b0-%d0%b2%d1%82%d0%be%d1%80%d0%b8-%d0%bc%d0%be%d1%81%d1%82-%d0%bf%d1%80%d0%b8-%d1%80%d1%83%d1%81%d0%b5/", "text": "Големи стратегически проекти да могат да се финансират със средства по Дунавската стратегия, предложи регионалният министър Петя Аврамова. Тя участва в конференция за развитието на Дунавския регион, на която присъства и еврокомисарят по регионална политика Корина Крецу. Сега по Дунавската стратегия се финансират само малки проекти като подобряване плаваемостта на реката, закупуване на катери за хидрографски изследвания и почистване на речното дъно. Тези проекти са важни, но регионът има нужда от големи инвестиции с висока добавена стойност, каза Аврамова. Сред важните проекти, които биха привлекли инвестиции, тя посочи инфраструктурните по международните транспортни коридори 4, 8, 9 и 10, които свързват Адриатическо с Черно море, Залцбург със Солун, Киев и Егейско море. Аврамова посочи като приоритетни проекти и изграждането на втори Дунав мост при Русе, довършването на магистрала “Хемус” и на пътя Видин – Ботевград. Комисар Крецу съобщи, че ще получим 2,2 млн. евро като помощ за справяне с последиците от наводненията у нас през есента на 2017 г. Парите от ЕС ще бъдат отпуснати до няколко седмици.", "date": "2018.10.18", "title": " Искаме пари от ЕС за втори мост при Русе\t\t\t"}
{"url": "https://trud.bg/%d0%bd%d0%b0%d0%bf%d0%b0%d0%b4%d0%b0%d1%82%d0%b5%d0%bb%d1%8f%d1%82-%d0%be%d1%82-%d0%ba%d0%b5%d1%80%d1%87-%d0%b1%d0%b8%d0%bb-%d1%81%d0%b0%d0%bc%d0%be%d0%b6%d0%b8%d0%b2-%d1%81%d1%8a%d1%81-%d1%81%d1%80/", "text": "Нападателят от техникума в Керч на Кримския полуостров е бил кротък и саможив младеж, нямал приятели и прекарвал повечето време пред компютъра, в учението постигал среден успех, пишат руски медии, цитирайки роднини и познати. Те твърдят, че Владислав Росляков (18 г.) не е провявал агресивност и са изненадани от деянието му. В сряда той нахлу в техникума, в който учи, откри безразборна стрелба и взриви бомба, след което се самоуби. Вчера жертвите му нараснаха на 21, след като 16-годишно момиче почина на борда на медицински хеликоптер, който трябвало да я откара в столицата Симферопол. Ранените са над 50, седем от които са в крайно тежко състояние. На някои пострадали са били ампутирани долни крайници, увредени от метални предмети в бомбата. Подбудите на нападателя още не са ясни. Версиите, които се завъртяха, са, че е бил афектиран от любовен проблем, или че е изпитвал омраза към преподаватели и съученици. Бащата на Владислав е инвалид, били разделени с майка му, която е санитарка в клиника и последовател на сектата “Свидетели на Йехова”. Имал разрешително за оръжие, а пушката, с която стреля в техникума, била негова. Разследващите подозират, че не е действал сам и издирват евентуални съучастници, както и проверяват дали не е поддържал връзка с екстремисти.", "date": "2018.10.18", "title": " Нападателят от Керч бил саможив, със среден успех\t\t\t"}
{"url": "https://trud.bg/%d0%be%d0%bf%d0%be%d0%b7%d0%b8%d1%86%d0%b8%d1%8f%d1%82%d0%b0-%d0%b2-%d1%81%d0%ba%d0%be%d0%bf%d0%b8%d0%b5-%d1%81%d0%b4%d0%b5%d0%bb%d0%ba%d0%b0%d1%82%d0%b0-%d0%b7%d0%b0-%d0%b8%d0%bc%d0%b5%d1%82%d0%be/", "text": "Вината била изцяло на Заев Лидерът на македонската опозиционна ВМРО-ДПМНЕ Християн Мицкоски обяви споразумението с Гърция за промяна на името на бившата югорепублика за “мъртво”. И обвини за това премиера Зоран Заев, който обещал нещо, което не може да се приложи. “Всяко бъдещо изнасилване на този процес ще произведе само допълнително напрежение и поляризация в обществото, а единственият виновник за това е Заев, който обеща нещо, което не може да изпълни”, каза Мицкоски пред Дойче веле. В сряда, на третия ден на дискусиите в парламента за промяна на конституцията (което се изисква от споразумението), депутатите от ВМРО-ДПМНЕ напуснаха заседанието с обяснението, че вече няма за какво да се разговаря. На въпрос могат ли на неговото становище да повлияят посланията на US помощник държавния секретар по европейските и евроазиатските въпроси Уес Мичъл и лидера на Европейската народна партия Жозеф Дол, Мицкоски отговори отрицателно. “Тези послания и заплахи не ме касаят. Отговорността е върху онези, които доведоха споразумението до неуспех”, отсече лидерът на ВМРО-ДПМНЕ.  ", "date": "2018.10.18", "title": " Опозицията в Скопие: Сделката за името е мъртва\t\t\t"}
{"url": "https://trud.bg/%d0%bf%d1%83%d1%81%d0%ba%d0%b0%d1%82-%d0%b4%d0%b5%d1%81%d0%b8%d1%81%d0%bb%d0%b0%d0%b2%d0%b0-%d0%b8%d0%b2%d0%b0%d0%bd%d1%87%d0%b5%d0%b2%d0%b0-%d0%b8-%d0%b1%d0%b8%d0%bb%d1%8f%d0%bd%d0%b0-%d0%bf%d0%b5/", "text": "Спецсъдът пусна под домашен арест отстранената кметица на “Младост” Десислава Иванчева и заместничката й Биляна Петрова. Двете обаче ще останат зад решетките докато не се произнесе и втората инстанция. По-рано днес Иванчева, Петрова и бившият кмет на района Петко Дюлгеров поискаха отлагане на делото за поискани 500 000 евро подкуп. Причината е, че не били готови със защитата си и не са имали достатъчно време и възможност да четат протоколите от разпитите на свидетели. По делото показания дадоха главният архитект на София Здравко Здравков, бившият зам.-кмет на “Младост” Никола Вапцаров и служители от общината. Главният архитект на София каза, че е подозирал Иванчева в умишлено укриване на преписки за частни проекти в нейния район. Здравков обясни, че срещу кметицата на “Младост” имало много сигнали в Столична община за забавени преписки и заради това още през ноември 2017 г. е уведомил спецпрокуратурата. “Става дума за 7 забавени преписки за срок от 7 месеца. Подозирах, че има умишлени действия. Как от 24 района в София само един не може да си свърши работата? Беше очевидно, че просто не иска да я свърши”, каза Здравков. Той добави, че не е имало сигнали за корупция срещу нея, но тези за несвършена работа били ежедневие. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.18", "title": " Пускат Десислава Иванчева и Биляна Петрова под домашен арест\t\t\t"}
{"url": "https://trud.bg/%d0%bf%d1%80%d0%b8%d1%82%d0%b8%d1%81%d0%ba%d0%b0%d0%bb%d0%b8-%d0%be%d1%81%d1%8a%d0%b4%d0%b5%d0%bd-%d0%b4%d0%b0-%d0%bf%d1%80%d0%b8%d0%b7%d0%bd%d0%b0%d0%b5-%d0%b7%d0%b0-%d0%ba%d0%bb%d0%b0%d0%bd%d0%b5/", "text": "Съкилийници на Патрик Първев, който бе осъден за жесток побой на 3-годишния Христо през 2015 г., са го тормозили психически, физически и сексуално, за да признае, че е убил 15-годишния Георги Игнатов в Борисовата градина. В саморъчно написани показания от килията Първев е разказал подробно за тормоза, но пред съда се отказа от думите си и заяви, че нищо не знае за убийството на Георги и подсъдимия по делото Йоан Матев. Съдът назначи експертиза, която да направи сравнение на почерка. Съученик на Матев пък разказа, че в класа му се шегувли, че прилича на “бягащото момче” от видеозаписите, но никога не са го подозирали сериозно. Разпознали го по начина, по който си вдигал дънките. В съда бяха изслушани и сигналите за убийството към телефон 112. Първият е подаден от приятелката на Георги – Лора Крашевска, която го намерила на пейка в Борисовата градина. Следва серия от обаждания, защото линейката се бави и подминава мястото на инцидента.", "date": "2018.10.18", "title": " Притискали осъден да признае за клане"}
{"url": "https://trud.bg/8155-%d0%b4%d1%83%d1%88%d0%b8-%d0%b8%d0%bc%d0%b0%d1%82-%d0%b7%d0%b0%d0%bf%d0%bb%d0%b0%d1%82%d0%b0-%d0%bd%d0%b0%d0%b4-9100-%d0%bb%d0%b2/", "text": "Най-много взимат между 500 и 1000 лв. Заплати в размер над 9100 лв. за месец юли са взели 8 155 души, гласи писмен отговор на министъра на финансите Владислав Горанов на въпрос на депутата от БСП Жельо Бойчев. Това са хора, които работят на заплата или са мениджъри на компании с договори за управление. В данните не влизат доходи от граждански договори и хонорари. Данъкът върху доходите на тези хора с изключително високи заплати е общо 16,339 млн. лв. само за месец. Той като данъкът е 10%, се оказва че общият размер на получените от тях доходи е 163,39 млн. лв. Това прави средна заплата за тези високоплатени мениджъри от малко над 20 хил. лв. Явно в групата влизат както хора със заплати от 10 хил. лв. на месец, така и такива с по 30-40 хил. лв. Хората със заплати над 9100 лв., са повече от тези с месечни трудови доходи между 6500 лв. и 7800 лв., които са 5360 души, както и от тези, които получават от 7800 лв. до 9100 лв., които са само 2 769 души. Оказва се, че в страната има 16 284 мениджъри и ценни специалисти, които могат да се похвалят с месечни трудови доходи над 6500 лв. Това са само 0,71% от работещите българи, които са малко над 2,288 млн. души. Други 10 266 души получават заплати между 5200 лв. и 6500 лв. А 21 137 души взимат между 3900 лв. и 5200 лв. Групата на 100-те хиляди най-високо платени граждани се допълва от 55 хил. души с доходи между 2600 лв. и 3900 лв. Оказва се, че под 4,5% от работещите българи имат доходи по трудови договори над 2600 лв. на месец. Реално броят на тези хора е малко по-голям, ако към заплатите се прибавят доходите от граждански договори и хонорари. Най-много хора са с месечни трудови доходи между 490 лв. и 1000 лв. Това са над 903 хил. души, или близо 40% от работниците. Доста по-малко са тези със заплати от 1000 лв. до 2600 лв. – 471 хил., или 20,5% от хората. През юли над половин милион души, или точно 578 398 граждани, са получили трудови доходи под 450 лв. Други 232 хил. са взели между 450 лв. и 490 лв. Оказва се, че над 810 хил. души, или 35% от заетите в икономиката на страната, през юли са получили по трудови договори по-малко от минималната заплата. Това са предимно хора на почасова работа и заети в земеделието, които работят на еднодневни трудови договори.   Раздадоха за дивиденти 7,2 млрд. лв. Доходи от дивиденти в размер на 7,281 млрд. лв. за 2017 г. са декларирани пред НАП, става ясно от писмения отговор. Данъкът върху дивидентите е 5%, удържа се при изплащането им и се внася в хазната от фирмата, която ги дава. През 2017 г. платеният данък върху дивидентите е 332,4 млн. лв., или с 65,8% повече от планираното. Ръстът е резултат от контролна кампания на НАП спрямо фирми, посочили в годишните си финансови отчети касови наличности в големи размер. При установена липса на парите в брой и липса на документи за какво са похарчени, фирмите подаваха коригираща данъчна декларация, в която посочваха, че са пропуснали да обявят скрито разпределение на печалба, което се третира като дивидент и се облага с 5%. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com    ", "date": "2018.10.18", "title": " 8155 души имат заплата над 9100 лв.\t\t\t"}
{"url": "https://trud.bg/%d0%b4%d0%be%d0%bc%d0%b5%d0%bd%d0%b8%d0%ba-%d1%88%d0%b0%d1%80%d0%bf%d0%b5%d0%bd%d1%82%d0%b8%d0%b5-%d0%b0%d1%81%d0%b8%d1%81%d1%82%d0%b5%d0%bd%d1%82-%d0%b2%d0%b5%d0%bb%d0%b8%d0%ba-%d0%bc%d0%b0%d0%b9/", "text": "България бе домакин на IX-та Световна конференция на Гарибалдийските ложи. В София се събраха масони от десетки държави. Само вестник „Труд“ имаше възможността да постави въпросите си пред Доменик Шарпентие – Асистент Велик Майстор на Великата Национална Ложа на Франция.  – Поводът да сте в България е световната конференция на Гарибалдийските ложи, която тази година се проведе в София. Какво послание отправихте към присъстващите и към българските Ви братя? С какво България заслужи да домакинства събитието? – Първо искам да благодаря на вестник „Труд“ за интереса по темата. А причината, поради която България бе избрана е очевидна – братята ни от София, от ложа „Капитан Петко Войвода“ при Обединената велика ложа на България, заслужиха заради работата, постоянството и компетентността си да са домакини на този важен за всички масони форум. Конференцията протече при перфектна организация. Докладите, които чухме, също бяха оценени заради дълбочината на изнасяне на фактите и прецизността им в подготовката. Мога да споделя, че ложа „Капитан Петко Войвода“, като част от веригата на Гарибалдийските ложи, е с изключителна репутация и е международно призната сред останалите си братя-масони по света. Аз бях член на организационния комитет по избора на това домакинство. Втората причина България да бъде избрана е нейният национален герой – Капитан Петко Войвода, който се е присъединил към движението на Джузепе Гарибалди в борбата за свобода и независимост на европейски народи. Гарибалди и Петко Войвода се срещат през далечната 1866 година и оттогава ги е свързало много голямо приятелство. Точно тяхната връзка е изиграла много голямо значение и за Италия, и за България. – Известен факт е, че Джузепе Гарибалди е бил Велик майстор на Великата ложа на Италия. С какво масонските ложи, които се свързват с именития Джузепе Гарибалди, са по-различни от останалите регулярни такива? – На първо място ще ви отговоря, че всички ложи са еднакви. В цял свят има ложи, които са свързани помежду си с емблематични имена. Например, могат да имат за свой обединител някой много известен италиански ренесансов художник и тези ложи ще бъдат ориентирани по-скоро към изкуството, а може да бъде и тема, с която да имат тясна допирна точка. Има ложи, които са взели за свой символ и пример личността на Гарибалди, при които осезаема тенденция е да отстояват принципите на свободата и взаимното уважение. Няма свобода, ако няма респект един към друг. В противен случай автоматично, едното става потиснато от другото. Двете теми, които обединяват Гарибалдийските ложи по света, са свободата и уважението. – Във Вашия доклад споменахте, че „верига“ и „свобода“ са оксиморони. Как свободните зидари разбирате темата на конференцията „Веригата на свободата“? – Добър въпрос. Да, това, което казах в началото на изказването си бе, че веригата и свободата са оксиморони сами по себе си. Но от момента, когато една верига се превръща в духовен елемент и тя представлява един доброволен акт на хора, които притежават същите идеали и ценности, като свободата, толерантността, взаимното уважение, то те спонтанно сформират един вид верига. И от нещо, което първоначално е било само консепт, се получава нещо абсолютно реално и конкретно. „Да бъдеш във вериги“ априори не предразполага човек да се радва на свободата. Веригата преди всичко е символ на ограничената свобода. Лингвистите биха казали, че „Веригата на свободата“ е идеалният пример за оксиморон. Веригата обаче може да осигури свободата, ако става въпрос за голямата братска верига на масонството. А тя представлява всички масони, които са свързани солидарно като брънки. И в моя доклад завърших с посланието към всички братя -да не забравяме никога – една верига каквато и да е тя, притежава силата на най-слабата си брънка. – Променят ли се целите на световното масонство в 21 век и то през последните години? Питам ви, защото само след месец делегации начело с Великите майстори на всички регулярни ложи по света си давате среща в Панама на XVI-та си Световна конференция. И тези дни, когато попаднах на програмата на форума, видях, че отделяте много повече внимание на въоръжените конфликти по света, на проблема с изхранването на хората в някои региони, опазването на земните ресурси и проблемите с околната среда – т.е. търсите решения за глобални кризи. Докато само преди 3 години в Калифорния на същата тази конференция фокусът бе повече за състоянието на масонството днес, погледът бе насочен повече към проблемите на свободното зидарство. – Много голям въпрос… – Да. Стана и дълъг. – (Смее се) Ще ви отговоря съвсем честно – аз не съм Велик майстор и това не е от моята компетентност. Но това, което мога да ви кажа като масон – светът и обществото се променят, имате право. Но какво се променя в крайна сметка? Променят се техниките. Техниките създават промени в манталитета, на разбиранията за околния свят. Но индивидите не се променят относно своите нужди и очаквания. Смятам, че именно франкмасонството е средство да се мисли как да запазим изконните човешки ценности. Да ги запазим изключително активни. Да гарантираме свободата и уважението един към друг. Това предполага една известа реципрочност. Това са универсални ценности. Масонството е място, където масоните имат за цел да се усъвършенстват и подобряват, преди да имат претенцията да променят света към по-добро. Да имаме съзнанието, че ние масоните, имаме задължение да ставаме по-добри, а не да поучаваме другите. Да останем скромни пред световните проблеми. Нашето единствено влияние върху събитията е да останем възможно най-разбиращи. Ако говорим за Великата национална ложа на Франция, в нашите общи регламенти и организация, ние никога не засягаме нито политика, нито религиозни проблеми. Като граждани ние имаме своите убеждения и се изразяваме по тези теми напълно свободно, но като масони – не. В ложите не трябва да се внасят разногласия по тях. – Кои приоритети сте извели за свободното зидарство във Франция днес? – Великата национална ложа на Франция като всяка ложа представлява до голяма степен духовно общество. Съответно, членовете на Великата национална френска ложа вярват в Бог. При нас има католици, ортодоксални християни, протестанти, евреи, мюсюлмани, будисти, но в ложата ние всички сме братя и когато всеки споменава Великия Архитект на Вселената, то той го нарича с името, с което е свикнал, но ние дълбоко се уважаваме едни други. От 36-те си години масонство, нямам спомен да сме имали проблем на религиозна основа. Относно основните ни приоритети, ние никога не се ангажираме в цивилни граждански действия. Но водени от един от най-важните ни стълбове – солидарността, ние събираме солиден финансов фонд, използвайки го за широка благотворителна дейност. Като започнем с грижата за вдовици, сираци, наши по-възрастни братя и продължим и извън ложата. Имаме и наша фондация, която подпомага закрилата на деца като цяло, не само тези на масоните . По-конкретно в областта на медицината. Например, направихме благотворителна кампания за закупуване на модерна и сложна апаратура за лазерни операции на очите на малки деца за една детска болница в Ница. Също така подпомагаме училища в Близкия Изток, Африка и на други места. Нямаше как да останем безучастни по време на земетресенията в Италия, в Хаити… Солидарността, взаимопомощта са фундаментални пилони в масонството. – Преди няколко години след като поставих в интервю въпроса за приемането на жени в масонството, Томас Джаксън ми препоръча книгата на негова много добра приятелка проф. Маргарет Джейкъб „Просвещение на живо – Свободното зидарство и политика в Европа през XVIII век“. А преди това отбеляза,че не подкрепя присъединяването на жените в регулярното масонство. Точно във Франция обаче сте най-либерални към женските ложи, към смесените такива. Защо? – Отговорът е много прост. Вие самата произнесохте думите „регулярно масонство“. Ние държим на нашето съществуване като регулярни и признати от Великата обединена ложа на Англия. Традицията в регулярното свободно зидарство изисква в него да се приемат само мъже. От друга страна ние абсолютно признаваме съществуването на Великата женска ложа и сме в прекрасни приятелски отношения помежду си. Великите майстори на нашата и на тяхната ложи се срещат редовно, за да обсъждат важни международни въпроси и тези на масонството. Не поставяме изкуствени стени помежду си. Признаваме се едни други, но работим в различни структури. Нашата история, нашите традиции изискват това и ние уважаваме основните принципи в масонството. – Когато бях в музея на масонството в Брюксел, се натъкнах на факта, че един от най-великите любовници на всички времена – Джакомо Казанова, е бил майстор-масон. Какъв е приносът на Казанова към световната братска верига? – Казанова е принадлежал към епоха, когато самото съвременно масонство е било в процес на формиране. В този етап все още не е имало строго определени правила. Било е самото начало на масонството. Той е бил масон в италианска ложа, която е била по-неясна, по-скоро като движение на идеи, отколкото организация. Казанова е бил интересна и много интелигентна за времето си личност. Сещам се, че той е бил единственият, който е успял да избяга от най-строгия оловен венециански затвор, например. – Кога за пръв път решихте, че ще влезете в свободното зидарство? – Като цяло, винаги става почти по един и същ начин. Някой, който ви познава добре или с когото сте работили, който е масон, с когото споделяте общи ценности, ви пита дали сте съгласен да влезете в масонска ложа. Навремето в Ница мой добър приятел ме попита дали искам да стана масон. Този човек бе пример за подражание за мен, притежавайки добродетели и ценности, както в личния си, така и в обществения живот. И аз му се доверих. – Посланието, което да отправите към читателите на „Труд“? – Вярвам, че всеки народ със своето национално наследство, своята история, своя език, своята религия, своите традиции представлява една хармонична съвкупност, чрез която всеки чувства своята принадлежност към този народ и изпитва национална гордост – иска ми се всеки човек да е горд, че е българин, французин, италианец… Виждам, че е важно да се познаваме добре, да познаваме основните ценности, и колкото повече познаваме собствените си корени, толкова повече можем да се чувстваме добре със собствената си история и да сме способни да обичаме и другите. Има нещо, в което вярвам и то е, че колкото повече опознаваме себе си и знаем ясно кои сме, ще бъдем толкова по-способни да устоим на ефимерните модни течения, на постоянната промяна на посоката, и ще имаме способността да признаем и другите, заедно с техните собствени вярвания и ценности и това, че заслужават уважение, при условието разбира се, че и те допринасят със същото. Масонството е едно от училищата на живота. Масонството е начин на живот, който защитава свободата, но ние не сме единствените, които правим това. То е и училище за предаването на цялата тази богата история и на нашите фундаментални ценности. Нашият гост  Доминик Шарпентие е роден на 15 септември 1944 година в Шантосо, малко селце по бреговете на Лоара в област Анжу, Франция. Асистент Велик Майстор на Великата Национална Ложа на Франция, отдаден по-специално в сферата на духовността, както и да представлява Великия Майстор на различни събития. Повече от 40 години е бил директор в областта на туризма на различни региони, като 32 от тях е заемал позицията директор по туризма на Френската ривиера. Завършил е право и политически науки.", "date": "2018.10.18", "title": " Доменик Шарпентие, Асистент Велик Майстор на Великата Национална Ложа на Франция, пред „Труд“: Масонството е едно от училищата на живота\t\t\t"}
{"url": "https://trud.bg/%d0%b0%d1%80%d0%b5%d1%81%d1%82-%d0%b7%d0%b0-%d1%87%d0%b5%d1%82%d0%b8%d1%80%d0%b8%d0%bc%d0%b0-%d0%bf%d1%80%d0%be%d0%b4%d0%b0%d0%b2%d0%b0%d0%bb%d0%b8-%d1%81%d1%8a%d0%ba%d1%80%d0%be%d0%b2%d0%b8%d1%89/", "text": "Венецът е автентичен, казаха експерти Четиримата, задържани при опит да продадат рядък златен тракийски венец за 2 милиона евро, остават постоянно в ареста. Това реши окончателно Апелативният спецсъд и потвърди най-тежките мерки за Димитър Андинов, Петър Влаев, Антон Ивов и агента на ДАНС Недко Добчев. Опитът за незаконната сделка бе предотвратен миналия понеделник от служители на ГДБОП, ДАНС и спецпрокурори. Две златни гривни и торква бяха предадени доброволно. Четиримата обвинени отново посочиха пред магистратите, че златният венец не е автентичен, а е имитация, която била изкуствено състарявана с киселина. Назначени са допълнителни изследвания на находката, но експерти са категорични, че няма съмнение в автентичността.", "date": "2018.10.18", "title": " Арест за четирима, продавали съкровище"}
{"url": "https://trud.bg/%d0%b3%d0%b5%d0%bd-%d0%ba%d0%be%d0%bd%d1%81%d1%82%d0%b0%d0%bd%d1%82%d0%b8%d0%bd-%d0%bf%d0%be%d0%bf%d0%be%d0%b2-%d0%b8%d0%b7%d0%b1%d0%b8%d1%80%d0%b0%d0%bc%d0%b5-%d0%b8%d0%b7%d1%82%d1%80%d0%b5%d0%b1/", "text": "Три са основните критерии за избор на изтребителите – това са бойна ефективност (какво може да изпълнява самолетът), вторият критерии това е цената и третият критерии е остатъчен ресурс – продължителност на времето, за което можем да го използваме този самолет. Като цяло решението е да се купят 16 самолета – една цяла ескадрила, но това ще стане на два етапа, обясни пред  ген. Константин Попов – председател на парламентарната комисия по отбрана. По думите му на първия етап ще се купят 8 самолета. В проекта за инвестиционен разход са заделени над 1 милиард лева. Според ген. Попов, до 1 януари 2019 година процесът трябва да приключи – първо работят експертите, след това предложенията ще бъдат обсъдени от политико-експертна група, ще се предложат на министъра, той ще ги предложи в Министерския съвет и тогава ще се обяви какъв е изборът. Този проект трябва да мине и през парламента. Следват и преговори с избраната фирма, с която се уточняват много детайли. Ще са необходими около 6 години, докато придобием напълно новите самолети, т.е. с цялата бойна техника, обучение, снаражение, след като бъде ратифициран договорът за тях от парламента, уточни ген. Константин Попов. Лобиране за определен самолет и служебна дисквалификация не трябва да има, категоричен беше ген. Константин Попов. „Президентът поиска да се запази радио мълчание по темата с изтребителите – това е когато не се използва радиото за предаване на информация – когато всичко е планирано добре и искаш да подходиш скрито. Според мен това обръщение на президента трябва да тълкува по друг начин, посланието е да не се оказва влияние на работната група”, уточни генералът. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.18", "title": " Ген. Константин Попов: Избираме изтребителите по три критерия"}
{"url": "https://trud.bg/%d0%bf%d0%b0%d0%bf%d0%b0-%d1%84%d1%80%d0%b0%d0%bd%d1%86%d0%b8%d1%81%d0%ba-%d0%b5-%d0%bf%d0%be%d0%bb%d1%83%d1%87%d0%b8%d0%bb-%d0%be%d1%84%d0%b8%d1%86%d0%b8%d0%b0%d0%bb%d0%bd%d0%b0-%d0%bf%d0%be%d0%ba/", "text": "Предстоятелят на Римокатолическата църква получи официална покана за посещение в Северна Корея, съобщава изданието  , като подчертава, че нито един папа не е правил визита в изолираната комунистическа страна. Папа Франциск даде аудиенция на президента на Южна Корея Мун Дже-ин, в рамките на която изрази готовността си да посети Северна Корея, ако бъде поканен официално, като увери, че „със сигурност“ би отговорил положително на подобна молба от страна на Пхенян. Мун Дже-ин е предал на папата лично вербална покана от севернокорейския лидер Ким Чен-ун да посети Пхенян. По-рано от президентската пресслужба в Сеул съобщиха, че севернокорейският лидер е изразил готовността си да покани папа Франциск на визита в страната. Това е станало в рамките на третата и към момента последна среща между Ким Чен-ун и Мун Дже-ин, която се проведе в Пхенян миналия месец. Папа Франциск е изразил подкрепата си за усилията на Мун Дже-ин за установяване на мир на Корейския полуостров. „Силно подкрепям усилията на правителството на Южна Корея, което работи за мирния процес на Корейския полуостров“, са думите, които предстоятелят на Римокатолическата църква е казал на госта си от Сеул. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.18", "title": " Папа Франциск е получил официална покана за посещение в Северна Корея"}
{"url": "https://trud.bg/%d0%ba%d1%80%d0%b0%d1%81%d0%b8%d0%bc%d0%b8%d1%80-%d0%ba%d0%b0%d1%80%d0%b0%d0%ba%d0%b0%d1%87%d0%b0%d0%bd%d0%be%d0%b2-%d1%81%d0%b8%d0%bd%d1%8f%d1%82%d0%b0-%d0%ba%d0%b0%d1%81%d0%ba%d0%b0-%d1%81%d0%b8/", "text": "Синята каска си изигра своята роля на онзи етап, сега трябва да търсим друго средство. Това каза пред журналисти вицепремиерът и министър на отбраната Красимир Каракачанов в отговор на въпрос дали остава още в ролята на синя каска и ще вземе ли страна в конфликта в групата на „Обединените патриоти“, цитира „Канал 3“. На 18 октомври отбелязваме празника на военния парашутист от Българската армия. Във военния ритуал в знак на преклонение към военните парашутисти, отдали живота си за свободата на Отечеството, пред паметната плоча на загиналите парашутисти на площад „Народно събрание“ участва и министърът на отбраната Красимир Каракачанов. В отговор на въпрос за това какво мисли за раздорите в коалицията, Каракачанов каза, че днес е хубав ден – денят на българския военен парашутист. „И когато отбелязваме един хубав военен празник не ми се говори за политически въпроси. Както знаете, казвал съм го много пъти в ефира на всички телевизии, не коментирам когато мои партньори имат проблеми, не е моя работа, не коментирам“, заяви той.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.18", "title": " Красимир Каракачанов: Синята каска си изигра ролята, сега трябва да търсим друго средство"}
{"url": "https://trud.bg/%d0%b7%d0%b0%d0%b5%d0%b2-%d0%ba%d0%b0%d0%ba%d0%b2%d0%be-%d0%b2%d0%b4%d0%b8%d0%b3%d0%b0-%d0%b1%d1%8f%d0%bb%d0%be%d1%82%d0%be-%d0%b7%d0%bd%d0%b0%d0%bc%d0%b5-%d0%bb%d0%b8/", "text": "Готов е да плати лично политическата цена за своите решения Имам колега – журналист и приятел, който твърди, че Зоран Заев и Бойко Борисов са най-големите държавници на Балканите сега. За нашия премиер няма да се произнасям, но за Заев имам определени резерви. Даже преди няколко седмици в едно тв предаване си позволих да попитам дали вече не е време да постави въпроса доколко можем да вярваме на македонския премиер. Беше някъде около неговите изявления за Илинденското въстание, което било „македонско“, а пък българите да си го честват, ако искат… Помните този скандал, избухнал само дни след като Заев заедно с Борисов бяха в Благоевград на 2 август, тъкмо по повод годишнината от Илинденското въстание. Тогава двамата дадоха още един повод да се радваме под сурдинка, че ето, нещата тръгват и нашето желание за съвместно отбелязване на събития и герои от общата ни история започва да се изпълнява. А после дойде това изявление на Заев, Корнелия Нинова се заинати и попита управляващите у нас дали няма да реагират на оценката на македонския премиер, Борисов му размаха пръст и му напомни, че все пак ние сме в ЕС и че ще дойде момент, когато България трябва да гарантира консенсуса за приемането на Македония в Европейския съюз, и тогава ще припомним на Заев какво някога, преди години е казал за Илинденското въстание. Тогава лично мен ме възмутиха два момента от цялата лятна блудкава „добросъседска“ история- първо, че българските политици вкарват темата за Македония в нашия вътрешно- политически дебат и второ, че Борисов си представя, че ще бъде премиер и след години, когато Заев ще вкарва най-после страната си в европейското семейство, та нашият човек ще му напомня за… абе, тези двамата вечни ли ще бъдат начело на България и на Македония, що ли? Като гледам какво става в нашата югозападна съседка, особено през последните дни, нещата никак не са розови за Зоран Заев. А и той с несръчните си политически действия ги прави да сивеят някак си. Може да е искрен, може наистина да е изправен до стената и да няма друг полезен политически ход, може да си дава сметка, че няма шанс да спечели парламентарната битка за мнозинство от две трети, с което да прокара Договора с Гърция от Преспа. Всичко може… То, и пътят към ада е постлан с добри намерения, нали… В понеделник, 15 октомври, две седмици след референдума на 30 септември, в парламента в Скопие трябваше да бъде внесен за обсъждане пакета от четири точки за промени на Конституцията, които произтичат от Договора с Гърция от Преспа през пролетта. Миналата седмица промените, засягащи промяната на името на държавата на Република Северна Македония, ненакърнимостта на границите на страната и грижата за диаспората без намеса във вътрешните работи, минаха през парламентарната конституционна комисия. Там беше лесно- десетината депутати от управляващата коалиция вдигнаха бариерата към пленарната зала, докато седем депутати от опозицията гласуваха против. Симптоматично бе поведението на лидерката на една от малките екологични партии, коалиционен партньор на Заев в управлението. Става дума за небезизвестната Лиляна Поповска, дъщеря на „иконата“ на македонизма академик Блаже Ристовски. Тя предпочете да излезе от залата по време на гласуването, давайки знак, че единството и монолитността на парламентарната група на управляващите социалдемократи на Заев може да бъде разклатено. Разбира се, щеше да е странно, ако не се намереше някое македонско печатно издание, което да свърже поведението на въздържаност на Лиле Поповска с това, че е дъщеря на Блаже Ристовски. Така и стана- баща й бил повлиял на нейното решение да не вземе участие в гласуването в комисията, той бил такъв, бил онакъв, бил против Договора от Преспа, защото поставял под съмнение македонската идентичност, а пък той, академикът, целият си живот и научна академична кариера посветил тъкмо на това, и така нататък. Е, добре, в понеделник пакетът промени бе внесен в пленарна зала, тя беше препълнена, дори Али Ахмети и Мендух Тачи бяха нарушили правилото си да не влизат в парламента, освен за получаване на заплатите си, и бяха вътре, а и целият дипломатически корпус беше там. И Заев дръпна слово, в което призова опозицията „да си простим и помирим“, изрече го няколко пъти, постави, така да се каже, акцент върху него… Това повторение на призива за прошка и за помирение веднага от медиите бе изтълкувано като готовност на премиера за амнистия на няколкото функционери от опозиционната ВМРО-ДПМНЕ, в това число и няколко депутати, които са обвиняеми за нахлуването в Събранието и упражненото там насилие през нощта на 27 април миналата година. Прошка и помирение срещу подкрепа от девет-десет опозиционни депутати за промените на конституцията. Ако не друго, предложенията „да си простим и помирим“ на Заев подсказаха, че досега той все още не е успял да осигури липсващите му девет-десет гласа от опозицията за да могат промените да минат. Опозицията отхвърли предложението, но пък около Заев стана горещо, защото въпросите, които предизвика неговото предложение, бяха повече от отговорите. Експерти започнаха да тълкуват дали помирението и прошката са правни или етични категории, дори министри от кабинета му заявиха, че прошката няма нищо общо с амнистията. Журналисти, които преди година даваха силна подкрепа на Заев в борбата му за сваляне на режима на Никола Груевски, сега остро го критикуваха, че се опитва да се постави над закона и че рязко се отдалечава от предизборното си обещание да се бори за това Македония да бъде правова държава и законът да стои над всеки, пък бил той и премиер. Даже журналистът Сашо Ордановски в своята колонка във вестник „Слободен печат“ препоръча на Заев „да не се лигави“ и да не бърка политиката с евангелисткото проповедничество, обещавайки амнистия на хора от една насилническа банда, от която и самият Заев пострада през „нощта на кървавите глави“ на 27 април миналата година. Пък ако не може да се справи и да осигури успех на гласуването, да отива на бързи предсрочни избори, да спечели мнозинство от две трети от депутатите и да прокара конституционните промени. А след това- НАТО и ЕС… Верен на своя стил днес да прави едно, утре друго, днес да говори едно, утре да се извинява за него (случаят с Илинденското въстание е пример- днес едно, утре извинение!), във вторник Заев отново излезе на парламентарната трибуна за да се „закълне“, че и през ум не му е минавало да се поставя над институциите, особено над онези от съдебната система. И пак влезе в поредната клопка, защото тъкмо когато се биеше в гърдите, че не е обещавал амнистия, защото не може да влияе над съдиите, един от депутатите от ВМРО-ДПМНЕ, обвиняем за делото от 27 април, Сашо Василевски бе освободен от домашния си арест срещу гаранция от 400 000 евро. Нямаше и час след тази вест, когато друг обвиняем депутат от опозицията Любен Арнаудов срещу гаранция от 300 000 евро също бе освободен от мярката „домашен арест“. И двамата имат право да се върнат в парламента и дори да гласуват, та медиите веднага повдигнаха въпроса дали тези двамата „амнистирани“, ще подкрепят с гласа си конституционните промени. Според парламентарната процедура дебатът за това дали промените да бъдат подложени на гласуване може да продължи не повече от десет дни. Дали пък в този десетдневен срок няма още някой от опозиционните депутати, свързани със събитията от 27 април, да влезе на бял кон в пленарната зала… Кой знае, кой знае. Иначе, за чест на Заев той заяви, че е той е готов да плати лично политическата цена за тези свои решения. Симпатично, ама на тези диви балкански ширини кой вярва на такива жертвени жестове. Просто ги приемат за слабост.      ", "date": "2018.10.18", "title": " Заев, какво, вдига бялото знаме ли?\t\t\t"}
{"url": "https://trud.bg/%d0%b2%d1%8a%d1%80%d0%bd%d0%b0%d1%85%d0%b0-%d1%81%d0%bf%d0%b0%d1%81-%d0%b4%d0%b5%d0%bb%d0%b5%d0%b2-%d0%b2%d1%8a%d0%b2-%d1%84%d1%83%d1%82%d0%b1%d0%be%d0%bb%d0%b0/", "text": "Българският национал Спас Делев все пак ще продължи да играе футбол. Въпреки че само преди дни ФИФА наложи четиримесечна санкция на нападателя, тя бе отменена от Арбитражния съд в Лозана. Това разкри адвокат Радостин Василев, който представлява играча. „Санкцията от 4 месеца лишаване от състезателни права на Спас Делев е вдигната от международния спортен съд в Лозана Швейцария-КАС, считано от днес. Очакаме Спас Делев на терена още тази седмица!“, написа той в профила си във Фейсбук. Само преди дни, ФИФА призна за виновен Делев за това, че неправомерно е напуснал „Берое“, за да премине в настоящия си клуб „Погон“.", "date": "2018.10.18", "title": " Върнаха Спас Делев във футбола"}
{"url": "https://trud.bg/%d1%80%d0%b0%d0%bd%d0%b8%d0%b5%d1%80%d0%b8-%d0%bf%d0%be%d0%b5%d0%bc%d0%b0-%d0%bc%d0%b5%d0%ba%d1%81%d0%b8%d0%ba%d0%be/", "text": "Клаудио Раниери обмисля предложението на Мексико за национален селекционер. Според местния сайт „Есто“, федерацията на ацтеките вече е отправила предложение към италианеца. Опитният специалист е без работа от миналия сезон, когато напусна „Нант“ след противоречие с президента. Той има опит като селекционер, след като води Гърция през 2014 година.", "date": "2018.10.18", "title": " Раниери поема Мексико"}
{"url": "https://trud.bg/%d1%82%d0%be%d0%bc%d0%b8%d1%81%d0%bb%d0%b0%d0%b2-%d0%b4%d0%be%d0%bd%d1%87%d0%b5%d0%b2-%d0%bc%d0%be%d0%bc%d1%87%d0%b5%d1%82%d0%be-%d0%bd%d0%b0-%d1%81%d0%be%d1%80%d0%be%d1%81/", "text": "Той е министърът, който обича да ходи с раничка дори на най-важните срещи. Последният път, когато учуди с привичката си, беше в Москва по време на срещата на премиера с един от най-влиятелните политици в света Владимир Путин. Напоследък, където и да разровиш в политиката, науката или културата, все някой свързан с Джордж Сорос ще изскочи. Пипалата на милиардера са навсякъде, твърдят хора, които познават добре дейността му. Не е тайна, че и в правителството ни мизантропът има свои хора или такива, които някога са били свързани с него. Първият е вицепремиерът, отговарящ за еврофондовете – Томислав Дончев. Оказва се, че преди да влезе във властта професионалната кариера на вицето е свързана в продължение на седем години с фондацията на милиардера „Отворено общество“. През 2000 г. той става главен секретар на Клуб „Отворено Общество” в родния му град Габрово, където работи до до 2004 г. Дончев е член на екипа „Експертни анализи“ към Института „Отворено общество”, разработил Регионалния план за развитие на Северозападен район за планиране (възложено след процедура по Закона за обществени поръчки с възложител Министерство на Регионалното развитие и Благоустройството). В периода 2004 – 2007 вече е достатъчно високо в йерархията и работи като програмен директор в Института „Отворено общество“. Там ръководи звеното за подготовка и управление на проекти по европейски програми. Ето откъде е станал голям спец по проектите с евросредства. Иначе Дончев е един от най-рейтинговите членове на кабинета на Бойко Борисов. Колкото участниците в социологически проучвания имат доверие в технократа, за какъвто го смятат мнозина, толкова пък гербаджиите по места са раздвоени в мнението си за него. В последните 1-2 месеца дори се заговори за сблъсък между две лобита – на Томислав Дончев и на Цветан Цветанов. Не от сега са наяве конфликтни ситуации, свързани с „човека на умните и красивите“ (някои така наричат Дончев) и архитекта на партията ГЕРБ. За вицето дори упорито се твърди, че бил приближен на финансово-медийния кръг „Капитал“, а зад него била шефката на кабинета на премиера Румяна Бъчварова. Между другото миналия месец покрай ремонта на кабинета самият Томислав Дончев призна за остри противоречия с Цветанов. Неотдавна по сигнали именно на Томислав Дончев и на онлайн изданието „Биволъ” започна проверка на фирми около „Джи Пи Груп” за злоупотреби с еврофондове. Оказа се, че в сигнала на вицепремиера до вътрешния министър, главния прокурор и още висши институции се позовава единствено на публикация на „Биволъ“. Докато някои се чудят има ли връзка вицепремиерът с НПО-тата на Сорос, обществото задава доста въпроси. А сред тях е този как така се оказа, че в следващите седмици подчинените на вицепремиера по еврофондовете, чиято биография в недалечното минало е свързана с „Отворено общество“, ще трябва да подберат онези НПО-та, които ще получат – всяко до 90 000 лв. ., за да „анализират работата на държавни агенции, комисии, министерства и правителството. Излиза, че държавата ще дава от еврофондовете, за да издържа професионалните протестъри. Което не е никаква новина, ще репликират веднага по-запознатите. Дончев е сред най-разпознаваемите лица в кабинета. Все пак той е за трети път в правителствата на Борисов. Във всичките му изказвания допреди месец време личеше по-малко партийна линия, повече експертна. В последно време обаче и той – няма как, се включи в партийното говорене. Минава за абсолютно проевропейски настроен политик. Досега вицепремиерът по еврофондовете успешно се позиционира в отбора на “Знаещите” в политическата върхушка на ГЕРБ. За политиците се съди по делата и резултатите им. Ще видим, както се казва. А визитката на вицепремиера е позната на повечето. Томислав Дончев идва на белия свят на 6 август 1973 г. в града на хумора, сатирата и мостовете. Зодия Лъв е, горд дипломант на местната математическа гимназия. В зората на демокрацията бъдещият вицепремиер напуска българския Манчестър (както са наричали града през Възраждането), за да се отдаде на хуманитарните науки, и през 1997 г. вече е магистър по философия от Великотърновския университет. Има и второ висше – журналистика. След университета Томислав Дончев даскалува две години, преминава за кратко през радио „Габрово” и с началото на века вече се е ориентирал към „бизнеса с фондациите” и “Отворено общество”. „Високотехнологичен бизнес инкубатор” в родния си град, където добива първоначалната си закалка в боравене с проекти с чуждо финансиране. Политическата му звезда изгрява на местните избори през 2007 г., когато „управителят на проекти” е избран за кмет на Габрово от листата на ГЕРБ. С поемането на поста Дончев се впуска в „мащабно кандидатстване” и за първите си 12 месеца управление успява да осигури за града си допълнителни 14 млн. лева към общинския бюджет. Тези му умения привличат генералския поглед и година след идването на власт на първото правителство „Борисов” през 2010 г. габровският градоначалник е назначен за министър без портфейл, отговарящ за европейското финансиране. Оттогава кариерата му вече е позната на всички. С жена си влезе в „Матрицата”  Томислав Дончев и жена му често се превръщат в най-обсъжданата двойка по време на Карнавала на хумора в Габрово. Този май те буквално влязоха в „Матрицата“. Вицепремиерът и съпругата му се превъплътиха в ролите на Морфей и Тринити от легендарния филм. Двамата се появиха, въоръжени до зъби. Дончев носеше дълъг черен шлифер и беше неразпознаваем под дебелия слой тъмна боя на лицето си. Жена му пък беше с прибрана назад коса, тъмни очила и прилепнал черен панталон.   За него Продукт на партията Томислав е продукт на партията. Доказан професионалист и с безупречна репутация. Познава в детайли функционирането на европейските институции и управлението на евросредства.   Допринесе за разслоението между Северна и Южна България Томислав Дончев твърде дълго пребивава във властта и то като вицепремиер отговарящ за иновациите и еврофондовете. Ползва се с мнението, че е технократ, но неговите технократски разбирания се разпростират само в Южна България и Габрово. В Северна България нищо не се случва. Управлението на Томислав Дончев се характеризира с това, че 3/4 от европроектите се реализират в Южна България и едва 1/4 в Северна. В Южна България се развиват индустриални зони, а в Северна България такива почти липсват. Томислав Дончев допринесе много за разслоението между Северна и Южна България.   Земен и достъпен Томислав Дончев е човек на действието и на вярната експертиза. Лидер, който може да мотивира екипа. Иначе е голям пич. Изключително земен и достъпен.   Не обича дългите срещи Той (Томислав Дончев) е прозорлив и далновиден. Не обича дългите срещи. Кратко и ясно задава какво трябва да се направи. Човек на резултата. Дързък, не се оплаква.                                            ", "date": "2018.10.18", "title": " Томислав Дончев – Момчето на Сорос"}
{"url": "https://trud.bg/%d0%bd%d0%b0%d0%b4-2300-%d0%b4%d1%83%d1%88%d0%b8-%d1%80%d0%b0%d0%b1%d0%be%d1%82%d1%8f%d1%82-%d0%bd%d0%b0-%d0%bb%d0%b5%d1%82%d0%b8%d1%89%d0%b5-%d1%81%d0%be%d1%84%d0%b8%d1%8f/", "text": "2316 души е персоналът на „Летище София“ ЕАД по данни за септември. Това сочи справка на дружеството, изнесена от транспортния министър Росен Желязков в писмен отговор на въпрос на депутати от БСП. От началото на годината до края на септември са назначени 147 души и са освободени 164 души. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com    ", "date": "2018.10.18", "title": " Над 2300 души работят на Летище София\t\t\t"}
{"url": "https://trud.bg/%d0%b7%d0%b5%d0%bc%d0%b5%d0%b4%d0%b5%d0%bb%d1%86%d0%b8-%d0%be%d1%82-%d1%82%d1%8a%d1%80%d0%bd%d0%be%d0%b2%d1%81%d0%ba%d0%be-%d0%b4%d0%b5%d0%ba%d0%bb%d0%b0%d1%80%d0%b8%d1%80%d0%b0%d1%85%d0%b0-%d0%b4/", "text": "Общо 130 земеделци от Великотърновска област, получили субсидии през миналата година, са подали декларации за доходите си след писмена покана или телефонно обаждане от НАП през последния месец. Информационната кампания на приходната администрация продължава, очаква се броят на декларациите значително да нарасне до края на годината. Това обявиха от приходното ведомство. През септември от НАП съобщиха за 50 000 регистрирани земеделски производители от страната, получили субсидии в общ размер 120 млн. лв. през 2017 г., които не са подали данъчни декларации и не са платили данъци върху тях. Близо 18 000 от тях подадоха декларации през изминалия месец. Данните бяха предоставени от Държавен фонд „Земеделие“. Има значителен брой земеделци, които са подали данъчни декларации, но в тях са посочили по-малък доход от получения. За област В. Търново техният брой е 92. Броят на земеделците от областта, неподали годишни декларации по чл. 50 от ЗДДФЛ, е 38. Национална агенция за приходите провежда и в момента информационна кампания към всички земеделски производители, които са допуснали неточности в данъчните си документи. Заедно с уведомленията за корекции, земеделците получиха и специална брошура, която подробно обяснява данъчните и осигурителните им ангажименти към бюджета НАП обменя данни с много институции и в резултат от това разполага с информация за доходи, които подлежат на облагане. В момента приходната агенция изпълнява програма за подобряване данъчната дисциплина в земеделския бранш. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.18", "title": " Земеделци от Търновско декларираха доходите си месец след напомняне от НАП"}
{"url": "https://trud.bg/%d1%81%d1%82%d0%b0%d1%80%d0%be%d0%b7%d0%b0%d0%b3%d0%be%d1%80%d0%b5%d1%86%d1%8a%d1%82-%d0%bf%d0%bb%d0%b0%d0%bc%d0%b5%d0%bd-%d1%80%d1%83%d1%81%d0%b5%d0%b2-%d0%bf%d0%be%d0%bb%d1%83%d1%87%d0%b8-%d0%bf/", "text": "Старозагорският предприемач Пламен Русев е удостоен с европейската награда „Герой на малкия и среден бизнес“. Той е номиниран за високото отличие от евродепутата от ГЕРБ/ЕНП Ева Майдел, съобщиха от пресцентъра на ГЕРБ – Стара Загора. Наградите Small and Medium Entrepreneurs of Europe на Европейския парламент отличават и стимулират развитието на малките и средните фирми, които според данните на ЕП са гръбнакът на икономиката. Тази година „SMI of Europe” дават персонален приз и на личност, която подпомага развитието на предприемачеството, бизнеса и общността. Церемонията по връчване на отличията се проведе в Брюксел. Наградата получи синът на старозагорския предприемач и общественик – Виктор Русев. Пламен Русе е общински съветник от ПП ГЕРБ в Стара Загора, председател на Постоянната комисия по общинска собственост и стопанска политика. Член е на Националния изпълнителен съвет на Предприемачи ГЕРБ. Магистър е по „Изчислителна техника“ от Техническия университет в София и „Счетоводство и контрол” от УНСС. Доктор на науките от Югозападния университет „Неофит Рилски” – Благоевград. Бил е народен представител от ПП ГЕРБ в 41-ото Народно събрание. Управлява група компании, работещи в областта на туризма, строителството и химическата промишленост. Русев е един от инициаторите на идеята за създаване на рекламен бранд „Стара Загора – Център на Вселената“. От години работи за развитието на туристическия бранш в региона, както и за утвърждаването на Стара Загора като център за културно-исторически туризъм. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2018.10.18", "title": " Старозагорецът Пламен Русев получи престижна награда на ЕП"}
{"url": "https://trud.bg/%d1%81%d0%b0%d1%89-%d0%bf%d0%be%d0%b8%d1%81%d0%ba%d0%b0%d1%85%d0%b0-%d0%be%d1%82-%d1%82%d1%83%d1%80%d1%86%d0%b8%d1%8f-%d0%b7%d0%b0%d0%bf%d0%b8%d1%81%d0%b0-%d1%81-%d0%b8%d0%b7%d1%87%d0%b5%d0%b7%d0%bd/", "text": "Съединените щати поискаха от Турция запис, за който преди дни беше съобщено от турските власти, че доказва убийството на саудитския журналист Джамал Хашоги в консулството на монархията в Истанбул. Това съобщи днес американският президент Доналд Тръмп пред журналисти в Белия дом. Американските власти ще вземат под внимание и доклада на държавния секретар Майк Помпео, който в понеделник посети Рияд и разговаря със саудитските власти по случая. По думите на Тръмп истината ще излезе наяве до края на седмицата. Междувременно вестник „Вашингтон поуст” публикува последната статия на Джамал Хашоги. В материала журналистът критикува липсата на свободни медии в арабския свят. През седмицата турските служби два пъти влизаха в саудитското консулство, за да проведат обиск. Във вторник пък Си Ен Ен съобщи, че Саудитска Арабия подготвя доклад, в който ще признае, че Хашоги е бил непреднамерено убит по време на разпит в консулството. Джамал Хашоги изчезна на 2 октомври. Видян е за последно да влиза в консулството на Саудитска Арабия в Истанбул, където е трябвало да получи документи за брак. Първоначално от консулството настояха, че журналистът е излязъл от сградата. Годеницата му обаче, която го е чакала в колата, твърди, че това не е истина. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.18", "title": " САЩ поискаха от Турция записа с изчезналия журналист Джамал Хашоги"}
{"url": "https://trud.bg/%d0%b4%d0%be%d0%ba%d0%b0%d1%80%d0%b0%d1%85%d0%b0-%d1%81%d0%b5%d0%b2%d0%b5%d1%80%d0%b8%d0%bd-%d0%ba%d1%80%d0%b0%d1%81%d0%b8%d0%bc%d0%b8%d1%80%d0%be%d0%b2-%d0%b2-%d1%81%d0%bb%d0%b5%d0%b4%d1%81%d1%82/", "text": "Задържаният 21-годишен Северин Красимиров, който е обвинен за убийството на тв водещата Виктория Маринов, бе докаран днес по обед в следствения арест в Русе, съобщи „ „.  , като конвоят включваше две камионетки на Съдебна охрана. Снощи той бе докаран с полет от Германия, прекара нощта в следствения арест в София, откъдето тази сутрин тръгна за Русе. Предстои през днешния ден среща на Северин със служебния му адвокат от Русенската адвокатска колегия. Защитникът е бил назначен още във вторник, а изборът му се е оказал труден, тъй като преди него шестима други адвокати са отказали да поемат случая. В Русе Северин ще бъде разпитан от разследващите, а от прокуратурата са му повдигнали две обвинения –за изнасилване, представляващо особено тежък случай и за убийство по особено мъчителен за начин и с особена жестокост. В рамките на днешния ден Окръжната прокуратура е планирала извършване на освидетелстване на обвиняемия с участието на съдебен лекар. Той е задържат за 72 часа, а утре сутринта наблюдаващият прокурор ще внесе искане в Русенския окръжен съд за постоянния му арест. Мярката се очаква да се гледа утре по обед или в ранния следобед. Ако тя бъде потвърдена, Северин ще бъде преместен в затвора в Белене до съдебния процес. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.18", "title": " Докараха Северин Красимиров в следствения арест в Русе (ВИДЕО)\t\t\t"}
{"url": "https://trud.bg/%d0%b4%d0%be%d0%bd%d0%b0%d0%bb%d0%b4-%d1%82%d1%80%d1%8a%d0%bc%d0%bf-%d0%b7%d0%b0%d0%bf%d0%bb%d0%b0%d1%88%d0%b8-%d0%b4%d0%b0-%d0%b7%d0%b0%d1%82%d0%b2%d0%be%d1%80%d0%b8-%d0%b3%d1%80%d0%b0%d0%bd%d0%b8/", "text": "Президентът на САЩ Доналд Тръмп заплаши да затвори границата на страната с Мексико, тъй като латиноамериканската страна не успява да се справи с мигрантския поток от Централна Америка, съобщава AFP. „Налага се, по най-категоричен начин, да поискам от Мексико да спре тази яростна атака – и ако не успее, аз ще извикам армията на САЩ и ще затворя южната ни граница“, написа Тръмп в „Туитър“. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.18", "title": " Доналд Тръмп заплаши да затвори границата между САЩ и Мексико заради мигрантите"}
{"url": "https://trud.bg/%d0%bf%d1%80%d0%b5%d0%bc%d0%b8%d0%b5%d1%80%d1%8a%d1%82-%d0%b1%d0%be%d1%80%d0%b8%d1%81%d0%be%d0%b2-%d0%b2-%d0%b1%d1%80%d1%8e%d0%ba%d1%81%d0%b5%d0%bb-%d0%b1%d1%8a%d0%bb%d0%b3%d0%b0%d1%80%d1%81%d0%ba/", "text": "Към този момент българското европредседателство се сочи за едно от най-добрите, които са се провеждали. Това заяви премиерът Бойко Борисов в Брюксел пред журналисти. „Правилно сме взели решение, Мишел Барние да преговаря от името на всички за Брекзит“, категоричен е премиерът. „Казвам, че докато не дойде крайния срок, няма да има извънредни събрания. Ще остават от 5 до 8 седмици за взимане на решения. Ако имаше решение, щяхме да излезем и да го кажем“, заяви Борисов. „Колкото повече намалява срока, толкова по-напрегнато ще става. От българска страна има хора, които работят и живеят във Великобритания, както и обратното – много англичани живеят в България“, каза още Борисов. „Нямам предвидена среща с руския премиер. Не знам и да има предвидени двустранни срещи. Просто в коридорите ако има тема, да бъде обсъдена“, обясни той. Относно темата за миграцията Борисов заяви, че отново е запознал всички, поканил ги е в България и едно по едно нещата се подреждат. „Не може да се говори за вторично разпределение преди да сме решили въпроса с външните граници“, допълни министър-председателят. „Зададох 3-те стълба, според които Испания, Италия и Франция могат да се справят с този проблем – първият е да има политическа воля, всяка една държава инвестира в своята гранична сигурност. Второ, което зависи от целия ЕС – споразумения с трети държави. Трето – ако е необходимо да се подпомогне всяка една държава, която поиска, с определена сума“, категоричен е Борисов. Премиерът съобщи, че във вторник ще се проведе среща в Кайро относно сътрудничество с трети страни по тази тема и ще се обсъдят всички нейни аспекти. „Огромният мигрантски натиск върху България идва от гръцката граница“, допълни още министър-председателят. „Заключенията са такива. Има три групи държави – едните, които казват, че категорично не искат мигранти, други, че символично биха взели, но да се реши въпроса с външната граница. Третата група са залетите от мигранти – Германия, Швеция, Австрия, които искат вторичното преразпределение. Дадох пример с това, че до този момент близо 3000 афганистанци сме извозили със самолет и обратно. Изказах своето притеснение, че в момента огромният натиск върху България идва от гръцката граница. За пореден път обявих, че моята солидарност на България е да пазим външната граница така, както всеки чужденец, който дойде да види, да си тръгват с едно и също нещо, че страната ни се справя прекрасно с този проблем“, заяви той. На заседанието на Европейския съвет в Брюксел беше обсъдена и темата за климата. Пред участниците в Съвета българският министър-председател настоя в протокола за предстоящата среща в Катовице да се запишат договорености, които имат пряко отражение върху енергийната ни сигурност. „Настоях да се запише запазване на договорната цел от 40% до 2030 г., недопускането изобщо на ревизия на рамката, недопускане повишаване на финансовите ангажименти на ЕС към развиващите се държави. Те са наши приятели, но в края на краищата ние да плащаме, за това ми се вижда неправилно“, допълни още премиерът Борисов. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com    ", "date": "2018.10.18", "title": " Премиерът Борисов в Брюксел: Българското председателство се сочи за едно от най-добрите (СНИМКИ И ВИДЕО)"}
{"url": "https://trud.bg/%d0%b1%d0%b0%d1%80%d1%81%d0%b5%d0%bb%d0%be%d0%bd%d0%b0-%d1%81%d0%b8-%d0%b2%d1%80%d1%8a%d1%89%d0%b0-%d0%bd%d0%b5%d0%b9%d0%bc%d0%b0%d1%80-%d0%b7%d0%b0-220-%d0%bc%d0%bb%d0%bd-%d0%b5%d0%b2%d1%80/", "text": "„Барселона“ може да откупи Неймар от ПСЖ за 220 млн. евро. Толкова ще бъде клаузата в договора на играча през следващото лято. Приблизително толкова платиха и французите за правата на бразилския играч преди година. 12 месеца по-късно 26-годишният футболист не се чувства щастлив в новия си клуб. Това накара медиите в Испания да публикуват постоянно новини за хипотетично завръщане на Неймар в „Барселона“. Изданието твърди, че Хосеп Мария Бартомеу, президент на „Барселона“, е направил вътрешно проучване сред футболистите, за да разбере как биха приели играча при евентуален трансфер обратно. Повечето на „Камп Ноу“ са в много добри отношения с бразилеца и биха се зарадвали той отново да облече „синьо-червената“ фланелка. Сред тях е и капитанът Лионел Меси. Аржентинецът иска отново да играе рамо до рамо с Неймар. „Бразилецът не се чувства достатъчно добре на „Парк де Пренс“, мотивацията му да играе във френското първенство е все по-ниска, а изгряващата звезда на Килиан Мбапе също му пречи“, пише „Мундо Депортиво“. Феновете на „Барселона“ не са ядосани на Неймар и също биха го приели обратно. Цели 64,05% гласуват „за“ негово завръщане в анкета на вестника, в която са участвали 16 693 души.", "date": "2018.10.18", "title": " „Барселона“ си връща Неймар за 220 млн. евро"}
{"url": "https://trud.bg/%d0%b1%d1%81%d0%bf-%d1%89%d0%b5-%d0%bf%d1%80%d0%b5%d0%b4%d0%bb%d0%be%d0%b6%d0%b8-%d0%bf%d1%80%d0%b5%d0%b8%d0%b7%d1%87%d0%b8%d1%81%d0%bb%d1%8f%d0%b2%d0%b0%d0%bd%d0%b5-%d0%bd%d0%b0-%d0%b2%d1%81%d0%b8/", "text": "„В алтернативния бюджет на БСП за 2019 г. ще внесем предложение за преизчисляване на всички пенсии с друг размер на средния осигурителен доход“. Това каза председателят на НС на БСП Корнелия Нинова, цитирана от пресцентъра на партията, по време на пресконференция след среща с представители на пенсионерските организации, които протестираха вчера. Тя добави, че пенсиите са преизчислявани за последно през 2008 г. от правителството на БСП, а животът през тези 10 години се е оскъпил. „Пари в държавата има и доказателство са последните няколко години. Ежегодно премиерът Борисов, еднолично харчи над 1.5 млрд.“, заяви Нинова. Тя коментира, че е важно какъв приоритет ще си постави всяка партия за изразходването на тези пари. „За нас грижата за възрастните хора е един от основните приоритети. Потвърдихме пред тях, че ще  внесем отново отхвърления от управляващите в началото на мандата Закон за възрастните хора. Той е изключително необходим и гарантира спокойна среда за живот на пенсионерите“, каза лидерът на левицата. Корнелия Нинова изтъкна, че вчера, на протеста на пенсионерските организации, е бил отправен призив към политиците с конкретни искания за разрешаване на изключително наболели  проблеми на възрастните хора. „Ние днес ги поканихме на среща, обсъдихме техните искания и смятаме, че е абсолютно наложително всички да се погрижим за възрастните хора на България, които живеят в нищета, чиито пенсии не стигат за основни нужди“, заяви Корнелия Нинова. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.18", "title": " БСП ще предложи преизчисляване на всички пенсии\t\t\t"}
{"url": "https://trud.bg/%d0%bf%d0%b0%d0%bf%d0%b0%d0%b7%d0%be%d0%b2-%d0%bc%d0%be%d1%8f-%d1%80%d0%b0%d0%b1%d0%be%d1%82%d0%b0-%d0%b5-%d0%b4%d0%b0-%d0%bc%d0%be%d1%82%d0%b8%d0%b2%d0%b8%d1%80%d0%b0%d0%bc-%d0%b8%d0%b3%d1%80%d0%b0/", "text": "Константин Папазов остана доволен от играта на „Левски Лукойл“ за домакинската победа с 83:65 над украинския „Днипро“ в първия мач от груповата фаза на ФИБА Еврокъп. Старши треньорът обаче смята, че най-важно е тимът да задържи това ниво и в следващите мачове.  „Тежко преживяхме отпадането от „Шауляй“, защото играхме добре – призна Папазов. – Като че ли се загубиха искрата, емоцията и агресията. Това, за което помолих тима, се случи. Играхме отборно добре в защита, това исках. В последните мачове подхождахме лежерно. Това вече е моя работа – да намеря начин как да мотивирам играчите да са на ниво във всички срещи.“  „Балкан“ също стартира с успех в групите – 79:68 като гост на кипърския АЕК (Ларнака). Микейл Хопкинс беше най-резултатен за „зелените“ с 19 т. „Рилски спортист“ пък отстъпи със 76:95 при домакинството на италианския „Варезе“, въпреки 25 точки на Мартин Маринов.  „Знаехме, че противникът е силен, класен, с по-високи и доста доминантни в подкошието играчи, които успяха да ни преборят – заяви треньорът на „Рилецо“ Людмил Хаджисотиров. – Те са силен отбор, в Италия всеки мач им е срещу сериозни противници и са свикнали да играят с такава агресия.“  Александър Везенков пък се превърна в скритото оръжие на треньора на „Олимпиакос“ Дейвид Блат при гостуването на испанския „Баскония“ от Евролигата. Българското крило игра 15 минути, предимно в решителната последна четвърт, като завърши с 4 точки, 2 борби, и 1 асистенция при успеха на гръцкия гранд с 85:80.", "date": "2018.10.18", "title": " Папазов: Моя работа е да мотивирам играчите"}
{"url": "https://trud.bg/%d0%bd%d0%b0%d0%b9-%d0%b2%d1%8a%d0%b7%d1%80%d0%b0%d1%81%d1%82%d0%bd%d0%b0%d1%82%d0%b0-%d0%bc%d0%be%d0%bd%d0%b0%d1%85%d0%b8%d0%bd%d1%8f-%d0%b2-%d0%be%d0%b1%d1%89%d0%b8%d0%bd%d0%b0-%d1%81%d0%b2%d0%b8/", "text": "Майка Екатерина от манастира „Св.Св. Петър и Павел“ в Свищов е най-възрастната монахина в общината и чества 95 години. Тя е родена през 1923 година със светското име Ангелина и живее обикновен живот до 1981 година, когато почива съпругът ѝ. Тогава тя става послушница в свищовския манастир „Покров Богородичен”, а малко по-късно става монахиня и се премества в светата обител, в която служи на Бога и до днес. Майка Екатерина, както я наричат с обич свищовлии, е преминала през един от най-тежките обети – този за мълчание и пълно отричане от външния мир, след което става схимонахиня. При него в продължение на определен период тя не е трябвало да разговаря с околните, за да може да се отдаде напълно на вярата в Бог, чрез молитви и църковни песнопения. Заради преклонната си възраст, схимонахиня Екатерина е вече трудноподвижна и почти не говори, но е все така спокойна и смирена, а благата ѝ усмивка радва всички нейни близки и миряни, посетили манастира. За 95-годишния юбилей майка Екатерина бе зарадвана от своите внуци Галя и Дамян, които макар, че живеят на различни места в България не пропускат рождения ѝ ден. Своето уважение и признателност към жената в черно, която години наред е пример за трудолюбие, скромност и доброта, изрази и председателят на Общински Съвет – Свищов. Като лекар, д-р Кристиян Кирилов ѝ поднесе свежи плодове, с пожелание за здраве и още по-голямо дълголетие. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.18", "title": " Най-възрастната монахиня в община Свищов чества 95 години"}
{"url": "https://trud.bg/%d0%b0%d0%bb%d0%b1%d0%b5%d1%80%d1%82-%d0%bf%d0%be%d0%bf%d0%be%d0%b2-%d0%ba%d0%b0%d1%80%d0%b0-%d1%81-%d0%b3%d0%be%d0%bb%d0%b5%d0%bc%d0%b8%d1%82%d0%b5-%d0%b2-%d0%b7%d1%8c%d0%be%d0%bb%d0%b4%d0%b5%d0%bd/", "text": "Най-добрият български скиор в алпийските дисциплини Алберт Попов ще открие новия сезон с първия старт от Световната купа в Зьолден (Австрия). 21-годишният софиянец ще кара в гигантския слалом на глетчера Ретенбах на 28 октомври. Ден по-рано е състезанието при жените, а уикенда дава началото на пътуването на Белия керван тази зима.  Попов и треньорът му Ивон Братанов вече пътуват за Австрия, но останалите ни национали ще пропуснат откриването. Поради оскъдния сняг в Европа Камен Златков и треньора на тима Сергей Комаров тренират на пистата в зала „Друскининкай“ в Литва. Другият състезател от „А“ отбора Йоан Тодоров се прибра до София, за да му бъдат извадени винтовете от крака, които му бяха поставени през зимата по време на операцията. Националите от мъжкия „Б“ отбор начело с Димитър Христов и водещите ни състезателки при жените продължават тренировки на глетчера Хунтертукс.  Състезателният директор на ФИС Маркус Майр обяви, че уикендът в Зьолден ще се проведе по план, въпреки опасенията, че топлото време може да попречи на заснежаването на пистата. „Все още има доста работа, но вече можем да дадем зелена светлина на състезанията“, заяви Майр.", "date": "2018.10.18", "title": " Алберт Попов кара с големите в Зьолден"}
{"url": "https://trud.bg/%d1%81%d1%8a%d1%80%d0%b1%d0%b8-%d0%bd%d0%b0-%d0%bf%d1%8a%d1%82%d1%8f-%d0%bd%d0%b0-%d0%bd%d0%b5%d1%84%d1%82%d0%be%d1%85%d0%b8%d0%bc%d0%b8%d0%ba-%d0%b2-%d0%b5%d0%b2%d1%80%d0%be%d0%bf/", "text": "Сръбският шампион „Войводина“ (Нови Сад) е съперникът на родния волейболен първенец „Нефтохимик 2010“ във втория кръг на Шампионската лига. Тимът елиминира с 3:1 (23, -21, 21, 26) хърватския „Младост“ (Загреб) в реванша, а преди това спечели и като гост с 3:2. Първият мач е на 24 октомври в Бургас, а реваншът – на 30 или 31 октомври.  Другият тим от Бургас – новакът в мъжката Суперлига „Дея спорт“, пък ще стане първият елитен волейболен отбор у нас с треньор жена. Весела Братоева заменя Христо Райчев, който изненадващо освободи поста преди редовния сезон, стартиращ  днес.", "date": "2018.10.18", "title": " Сърби на пътя на „Нефтохимик“ в Европа"}
{"url": "https://trud.bg/%d0%bf%d1%80%d0%b5%d0%b7%d0%b8%d0%b4%d0%b5%d0%bd%d1%82%d1%8a%d1%82-%d1%80%d0%b0%d0%b4%d0%b5%d0%b2-%d1%81%d0%b5-%d1%81%d1%80%d0%b5%d1%89%d0%bd%d0%b0-%d1%81-%d0%ba%d1%80%d0%b0%d0%bb%d0%b8%d1%86%d0%b0/", "text": "Аудиенцията при кралица Елизабет II не ражда новини, тя е новина сама по себе си. Тя е знак за приятелските отношения между България и Великобритания. Това каза пред журналисти в Лондон българският президент Румен Радев след аудиенцията му при Нейно Величество Елизабет II. Президентът обясни, че по време на аудиенцията са обсъдени теми, важни за двустранните отношения между България и Великобритания. „Между България и Великобритания има стратегическо партньорство и отличен политически диалог. Има активно сътрудничество в редица области. Поканата за аудиенция е знак за уважение между двете страни, за чието развитие работят нашите държави. Това беше потвърдено и по време на тази аудиенция“, заяви държавният глава. Румен Радев коментира още, че отношенията между Великобритания и ЕС са важни за двете страни и Брекзит не може да промени тази даденост. „Затова нашата обща цел трябва да е да запазим и да развиваме близките отношения с най-голям приоритет запазване правата на гражданите и на двете страни“. Отправих покана към кралица Елизабет II при възможност тя или член на кралското семейство да посети България във връзка и със 140-годишнината от установяването на дипломатическите взаимоотношения с Великобритания, която ще отбележим догодина, а също и на място да се запознае с нашата богата история, с вековните културни традиции на нашия народ, които присъстват и в Британския музей и в Британската библиотека. Това каза пред журналисти в Лондон българският президент Румен Радев след аудиенцията му при Нейно Величество Елизабет II. Попитан как е отговорила кралица Елизабет II на поканата, президентът Радев отговори „Ще разберете“. Поканата за аудиенция при кралица Елизабет II е знак за приятелските отношения между България и Великобритания, за чието развитие работят нашите държави. Това беше потвърдено по време и на тази аудиенция, заяви президентът Румен Радев след среща при Нейно Величество Елизабет II – кралица на Обединеното кралство Великобритания и Северна Ирландия. Аудиенцията продължи около 40 минути, а през втората й част в нея се включи и съпругата на държавния глава Десислава Радева, съобщиха от „Дондуков“ 2. Президентът определи атмосферата на срещата като топла и сърдечна, като кралица Елизабет II е проявила жив интерес към историята и културата на нашата страна. „Между България и Великобритания има стратегическо партньорство, отличен политически диалог, активно сътрудничество в редица области“, подчерта държавният глава. Румен Радев е отправил покана към кралица Елизабет II тя или член на кралското семейство да посети България във връзка със 140-годишнината от установяването на дипломатически отношения с Великобритания, която ще отбележим догодина. Надявам се кралица Елизабет II да има възможност на място да се запознае с нашата богата история, с вековните културни традиции на нашия народ, които присъстват и в Британския музей, и в Британската библиотека, посочи президентът. След аудиенцията, в отговор на журналистически въпрос държавният глава коментира пред български журналисти, че отношенията между Европейския съюз и Великобритания са важни и за двете страни и запазването и развитието на близките отношения е обща цел. „С най-голям приоритет трябва да е запазването на правата на гражданите и от двете страни“, коментира пред български журналисти в Лондон президентът, който е на работно посещение в Обединеното кралство. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com        ", "date": "2018.10.18", "title": " Президентът Радев се срещна с кралица Елизабет II\t\t\t"}
{"url": "https://trud.bg/%d1%80%d0%b5%d0%b0%d0%bb-%d0%bc%d0%b0%d0%b4%d1%80%d0%b8%d0%b4-%d0%bf%d1%80%d0%b5%d0%b3%d0%be%d0%b2%d0%b0%d1%80%d1%8f-%d1%81-%d0%ba%d0%be%d0%bd%d1%82%d0%b5/", "text": "Готви ли „Реал“ (Мадрид) треньорска рокада? Това се питат в Испания, след като италианският вестник „Кориере дело спорт“ разкри, че шампионът на Европа е влязъл в преговори с Антонио Конте. Настоящият наставник Хулен Лопетеги е поставен под сериозно напрежение, след като записа серия от разочароващи резултати. „Белия балет“ не успя да отбележи гол в последните си 4 двубоя, в които тимът фиксира едно равенство и загуби на 3 пъти. Пораженията бяха от „Севиля“ (0:3), ЦСКА (Москва) (0:1) и „Алавес“ (0:1).  Според информацията, шефове на „кралете“ са се свързали с бившия селекционер на Италия в понеделник. Самият специалист все още води дело срещу „Челси“ с финансов иск за уволнението му през лятото. Именно заради сагата със „сините“ той се размина с треньорския пост в „Реал“. А Конте бе свързван и със завръщане в Италия, но „Рома“ и „Милан“ за момента не прибягват до генерални промени, след като стабилизираха резултатите си.  В Испания обаче са сигурни, че Лопетеги ще получи вот на доверие поне за следващите няколко мача. В събота „белия балет“ приема „Леванте“ в мач от Ла Лига.", "date": "2018.10.18", "title": " „Реал“ (Мадрид) преговаря с Конте"}
{"url": "https://trud.bg/%d0%b4-%d1%80-%d0%b0%d0%bd%d0%b3%d0%b5%d0%bb-%d0%ba%d1%83%d0%bd%d1%87%d0%b5%d0%b2-%d0%b4%d0%be-%d0%ba%d1%80%d0%b0%d1%8f-%d0%bd%d0%b0-%d0%bc%d0%b5%d1%81%d0%b5%d1%86%d0%b0-%d0%bc%d0%be%d0%b6%d0%b5/", "text": "До края на месеца може да се очакват първите случаи на грип у нас. Главният здравен инспектор Ангел Кунчев отново посочи, че всяка година половин милион души в света умират от грип, информира  . За България такава статистика няма. Едва 3% от българите се ваксинират срещу болестта. Според доктор Кунчев, не трябва да се плашим от грипа, но е задължително да се вземат мерки, най-вече при децата, които често боледуват, възрастните над 65 години и хората с хронични заболявания. Добрата новина. „С един финансов ресурс от близо два милиона лева, следващият сезон всички възрастни хора в България ще имат полза от ваксината, която ще се реимбурсира от министерство на здравеопазването. Много ни е трудно да преценим колко хора биха се възползвали, но смятаме, че за първата година някъде между 10 и 15 процента от възрастните хора ще се възползват от тази възможност да се имунизират“. В момента в България няма грип. Циркулация на грипните вируси е доказана в скандинавските държави и Великобритания, каза професор Тодор Кантарджиев, директор на Националния център по заразни и паразитни болести. „До края на месеца със застудяване на времето, от края на седмицата можем да очакваме първите случаи на респираторни синцитиални вируси и обикновено заедно с тях започва и началната циркулация на грипа“. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.18", "title": " Д-р Ангел Кунчев: До края на месеца може да се очакват първите случаи на грип у нас\t\t\t"}
{"url": "https://trud.bg/%d0%b8%d0%b7%d1%8a%d0%bb%d0%bd%d1%8f%d0%b2%d0%b0%d1%82-%d0%b5%d0%ba%d0%be%d0%bf%d1%80%d0%be%d0%b5%d0%ba%d1%82-%d0%bd%d0%b0-%d0%bc%d0%bb%d0%b0%d0%b4%d0%b0%d1%82%d0%b0-%d1%83%d1%87%d0%b8%d1%82%d0%b5/", "text": "Пейки с маси за уроци на открито и за отдих в двора на учениците от  5 до 7 клас и съоръжения за комбинирани интерактивни игри ще бъдат поставени до края на ноември в Основно училище „Елисавета Багряна“ в Сливен, съобщи директорката Величка Христова. Идеята за проекта е на 31-годишната начална учителка Станислава Петкова, която загина трагично на 13 април при тежката катастрофа с пътнически автобус на автомагистрала „Тракия“. „Това беше една от мечтите на Станислава“, каза още директорката. Тя благодари на общината за това, че е осигурила 5-те хиляди лева за осъществяването на идеята. Кметът Стефан Радев заяви, че местната администрация е решила да поеме финансирането в памет на преподавателката. Новите съоръжения ще бъдат използвани и от дъщеричката й, която е ученичка в това учебно заведение. Бащата на детето е изработил къщичките за птици, които също са били предвидени в проекта. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.18", "title": " Изълняват екопроект на младата учителка, която загина при катастрофа на магистрала „Тракия“"}
{"url": "https://trud.bg/71-%d0%b3%d0%be%d0%b4%d0%b8%d1%88%d0%b5%d0%bd-%d0%bc%d1%8a%d0%b6-%d0%b5-%d0%b7%d0%b0%d0%b3%d0%b8%d0%bd%d0%b0%d0%bb-%d0%bf%d1%80%d0%b8-%d0%b8%d0%b7%d0%b2%d1%8a%d1%80%d1%88%d0%b2%d0%b0%d0%bd%d0%b5/", "text": "71-годишен мъж е загинал при извършване на ремонтна дейност в бивша производствена база. Това съобщиха от пресцентъра на ОДМВР-Смолян. В 12.05 часа е получен сигнал, че 71-годишен мъж от град Смолян е паднал от височина около 2 метра и се удря в областта на главата. Инцидентът е станал в бивша производствена база на ЕТ, при извършване на строително ремонтна работа. Мъжът е транспортиран от екип на ЦСПП до МБАЛ-Смолян, където по-късно почива. Местопроизшествието е посетено от дежурна оперативна група при Окръжен следствен отдел-Смолян, РУ и ОДМВР-Смолян. По случая е образувано следствено дело. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.18", "title": " 71-годишен мъж е загинал при извършване на ремонтна дейност в Смолян"}
{"url": "https://trud.bg/%d0%bd%d0%b0%d0%b9-%d1%81%d1%82%d0%b0%d1%80%d0%be%d1%82%d0%be-%d0%b1%d1%8a%d0%bb%d0%b3%d0%b0%d1%80%d1%81%d0%ba%d0%be-%d0%bf%d1%80%d0%b8%d1%81%d1%82%d0%b0%d0%bd%d0%b8%d1%89%d0%b5-%d0%bb%d0%be%d0%bc/", "text": "Първото ни пристанище на Дунав в Лом, приело кораби още през 1838 г., отбеляза 180 години от началото на дейността си. Празникът си речният порт отбеляза с тържество, на което бе открит новият му товарен автовход и бе валидирана пощенска марка с изображението му. В новата визия на порта са инвестирани 2,3 млн. лева. А от 2006 г. досега държавата е вложила в модернизиране на базата на порт Лом 13, 6 млн. лева, заяви шефът на Държавното предприятие „Пристанищна инфраструктура” Ангел Забуртов. „Пристанището е притегателен център за икономиката и аз съм убеден, че в следващите години край Лом ще се появят нови индустриални производства!” каза още той. През 2013 г. пристанището бе отдадено на концесия за 35 години на фирмата „Порт инвест”. Дружеството осигурява средно годишно над 500 000 тона товари, което е над договорените параметри в концесията, обявиха от дружеството концесионер. А кметът на крайдунавския град Пенка Пенкова сподели, че старият речен порт и Дунава са част от града от близо два века и животът на поколения местни жители е свързан с пристанището. „С порта са свързани и надеждите ни за бъдещето!”, подчерта градоначалничката. За развитието на комплекса от акостирането на първия параход „Арпад” до наши дни разказа документална изложба, подготвена от музея в Лом и Държавен архив – Монтана. Представена бе и книга за историята на порта. Пристанищният празник завърши с концерт в читалище „Постоянство” и пиро-музикален спектакъл над Лом. – Г-н Борисов, порт Лом е отдаден от пет години на концесия, но пристанището – второ по-големина на Дунав, е стратегически транспортен възел. Полага ли грижи държавата за него и какви инвестиции са направени от предприятие „Пристанищна инфраструктура” в пристанището? – Държавно предприятие „Пристанищна инфраструктура” (ДППИ) от създаването му през 2006 г. до момента е вложило в Пристанищен терминал Лом 13 609 000 лв. Извършени са ремонтни и рехабилитационни дейности за подобряване и поддържане инфраструктурата на пристанището и за изграждане на съвременна и модерна визия на порта. Сред най-мащабните ни инвестиции е пълната реконструкция на кейовата стена на Южен кей. Изградихме нов трафоспост за ел. захранване на Източен кей, стоманобетонова настилка на открит склад на Бял кей, регулярно поддържаме акваторията на лимана. Последната ни голяма инвестиция е в новоизградения товарен автоподход и прилежащата му инфраструктура с паркоместа, модерни настилки, високотехнологично енергоспестяващо осветление и стоманобетонна ограда, които са само част от новите придобивки, с които порта посрещна своя 180-годишен рожден ден. – ДП „Пристанищна инфраструктура” осъществява и контрол върху концесията на пристанище Лом. Какво показва наблюдението върху спазването на условията от концесионният договор? – За първите четири години от срока на концесията концесионерът е вложил над 1,9 млн. лв. повече от договорно определеното му задължение за 6 375 000 лв. инвестиции. Годишните инвестиционни усилия на концесионера са насочени преди всичко към запазването на пристанищната инфраструктура и оборудване в добро състояние. От януари 2013 г. до края на тази година отчетните и прогнозните данни показват, че ще бъдат реализирани над 39% от общите инвестиции, определени на концесионера за целия 35-годишен срок на концесията. А задължението на концесионера за първите 10 години от срока на концесията да достигне и поддържа средногодишен товарооборот не по-малко от 480 000 т, засега се надхвърля. За миналата година, например, бяха достигнати 536 103,936 т товарооборот или с 56 103,936 тона повече. Средногодишно товарооборотът на пристанището е с 50 000 тона повече от предварително определения в договора. – Във функциите на „Пристанищна инфраструктура” влиза и контрола на трафика на плавателни съдове по река Дунав чрез европейската Речна информационна система. Какво показва статистиката? Колко кораба годишно акостират на порт Лом?  – Трафикът на кораби е най-голям през летните месеци поради по-добрите климатични условия и туристическия сезон. Същото важи и за посещаемостта на пристанище Лом. Статистиката сочи, че през 2016 г. транзитно преминалите по Дунав кораби са 2874, а посетилите пристанището – 957. През 2017 г. транзитните кораби са 2354, а спрелите в Лом – 715. През първите 9 месеца на тази година порт Лом са посетили 600 кораба от 1891 транзитни. – Каква е визията на държавата за развитието на порт Лом през следващите години и десетилетия? Има ли обекти в пристанището, предвидени за реконструкция и какви средства се необходими? – Визията за развитието на пристанище Лом е заложена в действащия Генерален план на пристанището. Развитието на терминала през периода на концесия ще се осъществява с изпълнението на инвестиционната програма на концесионера. В тази програма са заложени мероприятия, свързани с изграждането на нова и рехабилитация на съществуващата пристанищната инфраструктура. Една от основните задачи, които стоят на дневен ред, е надграждането на Източния кей до котата на Южния и Западен кей. Ремонтните дейности ще обхванат 3 корабни места. Ще бъде издигната нова кейова стена с дължина 300 м, ще има изграждане на ЖП коловози, подкранови и автомобилни пътища, както и открити складови площи за съхранение на насипни и генерални товари.", "date": "2018.10.18", "title": " Най-старото българско пристанище Лом се появи на марка\t\t\t"}
{"url": "https://trud.bg/%d0%b0%d0%bd%d1%80%d0%b8-%d1%89%d0%b5-%d0%b1%d1%8a%d0%b4%d0%b0-%d0%ba%d0%b0%d1%82%d0%be-%d0%bf%d0%b5%d0%bf-%d0%b3%d1%83%d0%b0%d1%80%d0%b4%d0%b8%d0%be%d0%bb%d0%b0-%d0%b8%d0%bd%d1%84%d0%be%d0%b3%d1%80/", "text": "Тиери Анри заяви, че ще бъде като Хосеп Гуардиола в „Монако“. Бившият френски голаджия пое „монегаските“, след уволнението на Леонардо Жардим за слаби резултати. Анри се връща на стадион „Луи II”, където дебютира в професионалния футбол през 1994-та. Френският отбор ще е първи в треньорската кариера на бившия футболист. Като играч за тима е участвал в 141 срещи, в които се е разписал 28 пъти. „Пеп Гуардиола е еталонът – каза Анри. – Научих се как да играя играта, когато отидох в „Барселона“ под негово ръководство. С Пеп можеш да говориш за футбол. Само вижте неговите иновации в играта. Той е изпреварил времето си, виждал съм го отблизо. Винаги се учиш от хората, те те вдъхновяват. Но също така трябва да придадеш и нещо свое.“ Бившият нападател на „Арсенал“ помогна на „Монако“ да спечели титлата в Лига 1 през 1997 г. По думите на французина, най-добрите му изяви обаче били под знамената на „артилеристите“ с мениджър Арсен Венгер. „Той отключи много неща в ума ми – добави Анри. – Никога няма да забравя дните, в които работихме заедно. Винаги е имала специална връзка между нас, така че със сигурност ще нося в сърцето си нещата, на които ме е научил.“ Анри подписа договор с „Монако“ до юни 2021 година. Тимът обаче е в криза. „Монегаските“ са сред изпадащите след 9-ия кръг в Лига 1 и актив от 6 точки. Новият треньор ще дебютира в събота срещу деветия в таблицата „Страсбург“.", "date": "2018.10.18", "title": " Анри: Ще бъда като Пеп Гуардиола (ИНФОГРАФИКА)"}
{"url": "https://trud.bg/%d0%b0%d1%84%d0%b3%d0%b0%d0%bd%d0%b8%d1%81%d1%82%d0%b0%d0%bd%d1%81%d0%ba%d0%b8-%d0%b3%d0%b5%d0%bd%d0%b5%d1%80%d0%b0%d0%bb-%d0%b8-%d0%b6%d1%83%d1%80%d0%bd%d0%b0%d0%bb%d0%b8%d1%81%d1%82-%d1%81%d0%b0/", "text": "Двама американски граждани са ранени при престрелка на срещата на високо ниво на афганските сили за сигурност с главнокомандващият силите на САЩ в страната генерал Скот Милър, съобщиха от НАТО в четвъртък, като според свидетелствата на очевидци стрелбата продължава и до момента, предава AFP. Милър не е бил ранен при нападението срещу офиса на губернатора в южната провинция Кандахар, подчертава говорителят на натовската мисия „Решителна подкрепа“ полковник Кнут Питърс. Началникът на провинциалната полиция генерал Абдил Разик също е присъствал на срещата, която се провежда само два дни преди парламентарните избори в Афганистан. Местните медии съобщават, че при нападението са убити също генерал Разик и журналист, но тази информация засега не може да бъде потвърдена.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.18", "title": " Афганистански генерал и журналист са убити при престрелка на срещата Афганистан – НАТО"}
{"url": "https://trud.bg/%d1%80%d0%b5%d1%84%d0%b5%d1%80%d1%8a%d1%82-%d0%ba%d0%b0%d0%b1%d0%b0%d0%ba%d0%be%d0%b2-%d0%b7%d0%b0%d0%bf%d0%b0%d0%bb%d0%b8-%d0%b2%d0%be%d0%b9%d0%bd%d0%b0/", "text": "Реферът Георги Кабаков запали война преди срещата между шампиона „Лудогорец“ и лидера в класирането „Левски“. БФС повери сблъсъка на съдията от Пловдив, а феновете на „сините“ заявиха, че предварително знаели за такава развръзка. „В Кабаков нямаме никакво доверие – пишат привържениците в декларация. – Миналата година сътвори жестоки гафове.“ Запалянковците на „Левски“ визират двубоя между двата тима в Разград, завършил 2:2. Тогава Кабаков отсъди дузпа за „Лудогорец“ в 3-ата минута, а по-късно в не даде такава за неспортсменски фаул в наказателното поле срещу Иван Горанов. „Привържениците на „Левски“ настояваме за честен футбол – пише още в декларацията. – Знаем, че сме неудобни и дразним, когато сме на върха. Знаем, а и другите знаят, че може да станем още по-неудобни. Знаем, че и Кабаков го знае…“. Любопитното е, че 24 часа по-рано Наско Сираков, бивш директор на „Левски“, заяви пред вестник „Тема Спорт“, че тимът „може да бъде спрян по пътя към шампионската титла от съдиите“. През настоящия сезон Кабаков е ръководил по един мач на двата тима. Това се случи при домакинското равенство на „Левски“ срещу „Черно море“ (2:2) и при успеха на „Лудогорец“ над „Витоша“ с 2:0. Шампионите пък охладиха мераците на „сините“ привърженици, които се заканиха да купят билети и за другите сектори на стадиона в Разград. От щаба на „орлите“ са категорични, че фенове на „Левски“ няма да бъдат допускани на трибуни с техни запалянковци.", "date": "2018.10.18", "title": " Реферът Кабаков запали война"}
{"url": "https://trud.bg/14-%d0%b1%d1%8a%d0%bb%d0%b3%d0%b0%d1%80%d0%b8-%d1%87%d0%b0%d0%ba%d0%b0%d1%82-%d0%b7%d0%b0-%d1%82%d1%80%d0%b0%d0%bd%d1%81%d0%bf%d0%bb%d0%b0%d0%bd%d1%82%d0%b0%d1%86%d0%b8%d1%8f-%d0%bd%d0%b0-%d0%b1%d1%8f/", "text": "14 души у нас чакат за трансплантация на бял дроб. Това съобщи доц. Диана Петкова, председател на Българското дружество по белодробни болести по повод отказа на чужди клиники да извършват животоспасяващите операции на български граждани. В момента здравното министерство търси начини да реши проблема, каза доц. Петкова. Според нея у нас сложните интервенции не се правят, тъй като е нужна финансова обезпеченост за изграждане на голям специализиран център. Средства са необходими и за подготовка на кадри и осигуряването на медикаменти, които спират отхвърлянето на присадения орган и лекуват инфекциите, поясни доц. Петкова по време на VII конгрес на дружеството в курорта Златни пясъци. Според най-важна е подготовката и проследяването на пациента, защото белият дроб контактува директно с околната среда и за разлика от бъбречните трансплантации при белодробните не може да се ползва техника, която да замени дишането. На конгреса, в който участват над 400 специалисти и 26 чуждестранни лектори, стана ясно, че въпреки дългогодишната борба на пулмолозите България остава единствената страна в ЕС, която не осигурява на пациентите апарат за дишане в домашни условия. Наемът му за месец натоварва бюджета на болните с от 150 до 280 лв. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.18", "title": " 14 българи чакат за трансплантация на бял дроб\t\t\t"}
{"url": "https://trud.bg/%d0%bc%d0%b8%d0%bd%d0%b8%d1%81%d1%82%d1%8a%d1%80-%d0%b4%d0%b8%d0%bc%d0%be%d0%b2-%d0%bf%d1%80%d0%be%d0%b1%d0%bb%d0%b5%d0%bc%d1%8a%d1%82-%d1%81-%d1%83%d0%b2%d0%b5%d0%bb%d0%b8%d1%87%d0%b0%d0%b2%d0%b0/", "text": "Проблемът с увеличаващия внос на употребявани автомобили трябва да бъде решен на наднационално ниво и затова три държави внесохме нота в Европейския съвет. Това каза министърът на околната среда и водите Нено Димов в отговор на въпрос на народния представител от ПГ на „Обединени патриоти“ Атанас Стоянов по отношение на заседанието на Съвета за министрите и във връзка с представената позиция за увеличаващия внос на употребявани автомобили. „Без да съм фундаментален привърженик на пазарната икономика, считам, че тя е добър регулиращ инструмент“, каза той. По думите му това е породило идеята, която вече е реализирал преди половин година. „Много често се случи западноевропейски градове да забраняват допуска на определен вид автомобили, основно дизелови под определен евростандарт. Това е административен акт, това не е пазарен. Той води до нежелание да имаш тази кола, защото не можеш да я използваш в града, което води до намаляване на цената й. Естествената посока на движение от запад на изток на такъв тип автомобили е факт, но когато цената бъде изкривена изкуствено, тя трябва да бъде по някакъв начин регулирана. Тук идва ролята на държавата и респективно на ЕС. Не можем да спрем вноса на тези коли, защото един от фундаменталните принципи на ЕС е свободното движение на стоки. Същевременно, когато изкривяваш един пазар, когато създаваш неблагоприятни услови за едни, трябва да понесеш отговорността за тях. Идеята, която имах и след това дискутирах е, че този проблем трябва да бъде решен на наднационално ниво и че тези, които изкривяват пазара, трябва да понесат отговорността“, заяви още министър Димов. Според него тук също двойният стандарт е нещо, което не бива да бъде допускано. По думите му Полша се е съгласила да се присъедини към България като съвносител и посочи, че впоследствие се е присъединила и Словакия. „На практика трите държави внесохме за разглеждане в Европейския съвет нота към Комисията“, допълни още министър Димов. Той уточни, че този въпрос така или иначе е повдигнат. В отговор на въпрос на народния представител от ПГ на „БСП за България“ Явор Божанков за продуктова такса за платове и обувки, министър Димов отговори: „Другата седмица в четвъртък в 14.30 ч. ще има подробно обсъждане. Важно е отсега да повторя, че ние не говорим за продуктова такса на този етап изобщо. Ние говорим за необходимостта от разделно събиране“, допълни още министърът. По думите му механизъм трябва да се намери и да се отдели този отпадък. Промените в Закона за чистотата на атмосферния въздух не са популярни, но реформи трябва да се случват. Това каза министър Димов в отговор на въпрос на народния представител от ПГ на БСП Румен Георгиев за Закона за чистота на атмосферния въздух. По думите му законът трябва да бъде обобщен в две основни посоки. „Ние ще въвеждаме норми и тези норми трябва да бъдат изпълнявани. Това е нещо по-леко от стандарт. Първото нещо, което се дава като възможност са въвеждането на норми за съдържанието на сяра и пепел. Изискването ще бъде всеки вносител или производител да предоставя сертификат от сертифицирана фирма на територията на ЕС за съдържанието на тези компоненти“, обясни още министърът. По думите му ДАМТН ще прави проверка на документите и при съмнения тя ще прави изследвания. „МОСВ през оперативната програма се ангажира да оборудва една лаборатория плюс необходимия персонал“, допълни още министърът на околната среда. По думите му по този начин на територията на държавата и на пазара няма да пристигат горива, които не отговарят на изискванията. Нено Димов уточни, че ако проблемът с качеството на въздуха се реши в големите градове, той ще бъде решен на 50%. „Не е толкова трудно, водили сме няколко пъти разговори, включително на ниво заместник-министър на земеделието, храните и горите и даваме възможност в този законопроект да се изготви наредба, която не само да положи нормите, които са необходими, но и методът, който това да се случва. Не си правим илюзии, че в някое село ще можем да го приложим“, допълни още министърът. По отношение на общините и местната власт, министър Димов заяви, че освен стимул през оперативните програми, трябва да има и съответната санкция. „Този закон ще постави всички народни представители и колегите от МС да проявим политическа воля“, заяви още Димов и посочи, че част от мерките в законопроекта не са популярни. „Този тип действия срещат съпротива, но реформи трябва да се случват, защото си даваме сметка, че инвестицията в чист въздух, е инвестиция в здраве“, допълни още министърът. Той уточни, че пари и здраве не са на една плоскост, за да бъдат сравнявани. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2018.10.18", "title": " Министър Димов: Проблемът с увеличаващия се внос на употребявани автомобили трябва да бъде решен на наднационално ниво"}
{"url": "https://trud.bg/%d0%ba%d0%b7%d0%ba-%d0%be%d1%82%d0%ba%d0%b0%d0%b7%d0%b0-%d0%b4%d0%b0-%d0%bf%d1%80%d0%b5%d1%80%d0%b0%d0%b7%d0%b3%d0%bb%d0%b5%d0%b4%d0%b0-%d1%81%d0%b4%d0%b5%d0%bb%d0%ba%d0%b0%d1%82%d0%b0-%d0%b7%d0%b0/", "text": "Комисията за защита на конкуренцията (КЗК) отказа да преразгледа уведомлението на кандидат купувача “Инерком България” за покупката на ЧЕЗ, става ясно от съобщение на регулатора. Припомняме, че “Инерком” поиска преразглеждане на решението на КЗК,  след като собственичката на компанията Гинка Върбакова излезе от дружествата, които притежават фотоволтаични централи. Според КЗК обаче комисията вече е разгледала сделката, а “Инерком” и ЧЕЗ обжалват решението за забрана на продажбата пред ВАС.  ", "date": "2018.10.18", "title": " КЗК отказа да преразгледа сделката за ЧЕЗ"}
{"url": "https://trud.bg/%d1%81%d0%bf%d0%b8%d0%bf%d0%b0%d1%85%d0%b0-3-816-000-%d0%b0%d0%ba%d1%86%d0%b8%d0%b7%d0%bd%d0%b8-%d0%b1%d0%b0%d0%bd%d0%b4%d0%b5%d1%80%d0%be%d0%bb%d0%b8-%d1%81-%d0%bd%d0%b0%d0%b4%d0%bf%d0%b8%d1%81%d0%b8/", "text": "3 816 000 броя акцизни бандероли за алкохол с надписи на Република Украйна откриха в товарен автомобил митническите служители на Митнически пункт Капитан Андреево, съобщиха от Агенция „Митници“. Акцизните бандероли са открити при митническа проверка в камион с турска регистрация, управляван от турски гражданин. Товарният автомобил е пристигнал на МП Капитан Андреево на трасе „Входящи товарни автомобили“ на 16.10.2018 г. на път от Турция за Украйна. Шофьорът на камиона представил редовни документи за превозваната стока – сушени кайсии и заявил, че не пренася други стоки, валута или лични вещи, освен декларирания товар. Превозното средство е селектирано за проверка със специализирана рентгенова апаратура, при която се установява подозрителна плътност и съдържание в задната част на товарното помещение. При последвалата физическа проверка, митническите служители откриват между кашоните със сушени кайсии, укрити 318 кашона, обвити с фолио и кафява хартия, пълни с общо 3 816 000 броя акцизни бандероли за алкохол на Република Украйна. Акцизните бандероли са задържани с протокол. Срещу шофьора на камиона-турски гражданин е съставен акт за нарушение на Закона за митниците. Товарният автомобил е задържан като средство, послужило за укриване и превозване на акцизните бандероли през държавната граница на страната без знанието и разрешението на митническите органи. Работата по случая продължава. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.18", "title": " Спипаха 3 816 000 акцизни бандероли с надписи на Украйна"}
{"url": "https://trud.bg/%d0%b2%d0%bb%d0%b0%d0%b4%d0%b8%d0%bc%d0%b8%d1%80-%d0%bf%d1%83%d1%82%d0%b8%d0%bd-%d0%bc%d0%b0%d1%81%d0%be%d0%b2%d0%be%d1%82%d0%be-%d1%83%d0%b1%d0%b8%d0%b9%d1%81%d1%82%d0%b2%d0%be-%d0%b2%d1%87%d0%b5/", "text": "Масовото убийство вчера в Крим е резултат и от глобализацията, тъй като в социалните мрежи и интернет има много вредно съдържание за младежите, заяви днес руският президент Владимир Путин, цитиран от ТАСС. „Вчерашната трагедия, по всичко личи, е резултат и от глобализацията, колкото и да е странно. Виждаме, че в социалните мрежи, в интернет, са създадени цели общности, всичко започна с известните трагични събития в училища в Съединените щати“, каза Путин в Сочи на пленарно заседание на Международния дискусионен клуб „Валдай“. Руският президент разкритикува недостатъчната според него глобална реакция на променящите се условия в света, включително във виртуалното пространство. „Това означава, че ние не създаваме необходимото, интересно и полезно съдържание за младите хора, и те прибягват до ето такъв сурогат на героизма. Това води до тграгедии от подобен род“, заключи Путин. Той освен това подчерта, че опитите за оспорване на принадлежността на Крим към Русия, както и изборът на неговия народ, са обречени. „Крим е наш. А защо? Не защото ние отидохме и го отхапахме. Хората в Крим излязоха на референдум и гласуваха: искаме да бъдем независими, а на следващ етап – в състава на Руската федерация, припомни Путин. Той заключи, че „това е истинската демокрация“. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com    ", "date": "2018.10.18", "title": " Владимир Путин: Масовото убийство вчера в Крим е резултат и от глобализацията"}
{"url": "https://trud.bg/72-%d0%b3%d0%be%d0%b4%d0%b8%d1%88%d0%bd%d0%b0-%d0%b6%d0%b5%d0%bd%d0%b0-%d0%b5-%d1%81-%d0%be%d0%bf%d0%b0%d1%81%d0%bd%d0%be%d1%81%d1%82-%d0%b7%d0%b0-%d0%b6%d0%b8%d0%b2%d0%be%d1%82%d0%b0-%d1%81%d0%bb/", "text": "Тежък инцидент в София. Автобус на градския транспорт е влачил 72-годишна жена на спирка в квартал „Красно село“, информира Канал 3. По данни на МВР жената е паднала, докато е слизала от автобуса. Шофьорът не е забелязал това и е потеглил. Сигналът за инцидента е подаден в 16:00 часа, 10 минути по-късно на място е пристигнала линейка. Жената е откарана с опасност за живота във ВМА. Полицията разследва случая. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.18", "title": " 72-годишна жена е с опасност за живота, след като е паднала при слизане от автобус\t\t\t"}
{"url": "https://trud.bg/60-%d0%be%d1%82-%d1%81%d1%82%d1%80%d0%b0%d0%bd%d0%b0%d1%82%d0%b0-%d0%bd%d0%b8-%d1%81%d1%82%d0%b0%d0%b2%d0%b0-%d0%b4%d0%b5%d0%bc%d0%be%d0%b3%d1%80%d0%b0%d1%84%d1%81%d0%ba%d0%b0-%d0%bf%d1%83%d1%81%d1%82/", "text": "До 2030 г., населението в България ще намалее с 1 450 000 души, а 60 % от територията на страната ще се превърне в “демографска пустиня”. Това е прогнозата на анализа “Хоризонт 2030: Демографски тенденции в България”, изготвен от експертите по демография доц. Георги Бърдаров от СУ “Климент Охридски” и доц. д-р Надежда Илиева от БАН. Според учените 42 процента от населението в страната ще бъде съсредоточено в шест града – София, Пловдив, Варна, Бургас, Русе и Стара Загора. До 2030 г. 20 % от населените места ще останат без население. През 2001 г. обезлюдените места са били едва 2 %. Доц. Бърдаров посочи, че в последните години за демография у нас се говори с две клишета и те са свързани с ниската раждаемост и с намаляването на населението в “абсолютни бройки”. “В България няма ниска раждаемост, но в сравнение със 100, 200 или 1000 години раждаемостта ни е по-ниска, тогава обаче детската смъртност е била изключително висока”, коментира доц. Бърдаров. Той припомни, че България е на първо място в Европа по обща смъртност. “У нас има общини, като Макреш, Ружинци, и Чупрене в Северозападна България, както и други, в които общата смъртност надхвърля 30 промила. Такава смъртност имат само региони, които са във военен конфликт или са поразени от болестна пандемия”, коментира ученият.” Според доц. Бърдаров притеснителни са процесите, които настъпват в етническата и във възрастовата структура на населението у нас. Ромите с висше образование у нас са 0,5 процента, със средно образование са 9 процента или над 90 процента от ромите са с по-ниско от средното образование, каза ученият.    ", "date": "2018.10.18", "title": " 60% от страната ни става демографска пустиня\t\t\t"}
{"url": "https://trud.bg/%d0%bf%d1%80%d0%b0%d0%b2%d1%8f%d1%82-%d0%b4%d0%b8%d1%80%d0%b5%d0%ba%d1%86%d0%b8%d1%8f-%d0%b7%d0%b0-%d0%bf%d0%b0%d0%b7%d0%b0%d1%80%d0%b0-%d0%bd%d0%b0-%d0%b3%d0%be%d1%80%d0%b8%d0%b2%d0%b0/", "text": "Нова дирекция в министерството на икономиката ще следи пазара на горивата, а в бъдеще и други икономически дейности, като регулацията на тютюна съобразно новите промени в Наказателния кодекс. Новата администрация ще бъде с 50 служители, а бюджетът за структурата все още не е ясен. Това заяви икономическият министър Емил Караниколов по време на изслушване в парламентарната комисия за борба с контрабандата. По думите му Александър Манолев е ресорният зам.-министър, който ще следи за изпълнението на Закон за горивата, който влиза в сила от януари. Караниколов загатна, че ще има промени в закона, не уточни какви ще бъдат те, но обясни, че ще се съобразят с исканията на бизнеса.", "date": "2018.10.18", "title": " Правят дирекция за пазара на горива"}
{"url": "https://trud.bg/%d0%ba%d0%bf%d0%ba%d0%be%d0%bd%d0%bf%d0%b8-%d1%89%d0%b5-%d1%81%d0%b8-%d1%81%d1%8a%d1%82%d1%80%d1%83%d0%b4%d0%bd%d0%b8%d1%87%d0%b8-%d1%81-%d0%b0%d0%bd%d1%82%d0%b8%d0%ba%d0%be%d1%80%d1%83%d0%bf%d1%86/", "text": "Комисията за противодействие на корупцията и за отнемане на незаконно придобитото имущество (КПКОНПИ) и Независимата комисия срещу корупцията на Хонконг (ICAC), която е сред водещите антикорупционни органи в световен мащаб, ще си сътрудничат чрез обмен на опит и добри практики. Това беше договорено на среща между председателят на КПКОНПИ г-н Пламен Георгиев, членът на комисията г-жа Силвия Къдрева и комисарят на ICAC г-н Симон Пех, съобщават от комисията. Те участваха в двудневна конференция на високо равнище на Групата държави срещу корупцията (GRECO) на тема „Укрепване на прозрачността и отчетността за осигуряване на почтеност: обединени срещу корупцията“. Форумът, който се проведе на 15 и 16 октомври в хърватския град Шибеник, беше организиран от Министерството на правосъдието на Република Хърватия в рамките на хърватското председателство на Комитета на министрите на Съвета на Европа в сътрудничество с GRECO. На конференцията бяха обсъдени проблемите на превенцията на корупцията сред висшите длъжностни лица и правоохранителните органи, които са тема на мониторинга на България от страна на организацията. По инициатива на Хърватия, Италия и Франция форумът даде началото на дискусия за създаването на нова международна мрежа на националните органи за борба с корупцията с цел осъществяване на систематично събиране на данни и обмен на добри практики. Във форума участваха над 250 висши политици и експерти от различни части на света, сред които и 15 министри на правосъдието. Българската делегация бе ръководена от зам.-министъра на правосъдието г-н Евгени Стоянов. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.18", "title": " КПКОНПИ ще си сътрудничи с антикорупционната комисия на Хонконг"}
{"url": "https://trud.bg/%d0%bd%d0%b0%d0%b4-330-%d0%b6%d0%b5%d1%80%d1%82%d0%b2%d0%b8-%d0%bd%d0%b0-%d1%82%d1%80%d0%b0%d1%84%d0%b8%d0%ba-%d0%bd%d0%b0-%d1%85%d0%be%d1%80%d0%b0-%d1%81%d0%b0-%d0%b8%d0%b4%d0%b5%d0%bd%d1%82%d0%b8/", "text": "Над 330 жертви на трафик на хора са идентифицирани у нас за първите шест месеца на годината. Това съобщиха от Националната комисия за борба с трафика на хора. Най-голяма част от тях са жените, които стават жертви на сексуална експлоатация. Все по често се срещат и случаи на трафик с цел трудово робство, предаде  . Световната статистика сочи, че Румъния и България са сред основните страни на произход на трафик на хора в Европа, а причините са бедността, социалното изключване и отпадането от училище. Секретарят на националната комисия за борба с трафика на хора Камелия Димитрова: „Само в Европа идентифицираните жертви произлизат от 137 държави. Може би ще ви учуди това, обаче, че всъщност 67 процента от жертвите в Европа са от Европа. Те са граждани на ЕС – България, Румъния са едни от основните държави на произход, но държави на произход са също Унгария, Полша както и например Холандия.“ Масово експлоататорите използват социалните мрежи за зарибяване на жертви, но и за контрол над тях: „През първите шест месеца на настоящата година има 339 пострадали лица, за които понастоящем се води разследване за трафик на хора“. 29 милиарда евро в световен мащаб генерира този вид престъпност. Британското правителство се отнася много сериозно към този проблем, каза британският заместник-посланик Лин Чарлз и напомни, че всички имат отговорност за борбата срещу робските условия на труд. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.18", "title": " Над 330 жертви на трафик на хора са идентифицирани у нас за половин година"}
{"url": "https://trud.bg/%d0%b1%d0%b0%d0%b1%d1%85-%d0%ba%d0%be%d0%bd%d1%81%d1%82%d0%b0%d1%82%d0%b8%d1%80%d0%b0-%d0%b8%d0%bd%d1%84%d0%bb%d1%83%d0%b5%d0%bd%d1%86%d0%b0-%d0%bf%d0%be-%d0%bf%d1%82%d0%b8%d1%86%d0%b8%d1%82%d0%b5/", "text": "Българската агенция по безопасност на храните (БАБХ) констатира две огнища на заболяването Инфлуенца по птиците (грип) в животновъдни обекти, предназначени за отглеждане на патици мюлари и пилета бройлери, намиращи се в с. Войводово, община Хасково, област Хасково. Заболяването е потвърдено с протокол от лабораторно изследване, съобщават от агенцията. С цел контрол и ликвидиране на заболяването, БАБХ започна прилагане на всички мерки в съответствие с действащото законодателство. Предприето е хуманно умъртвяване и унищожаване на всички птици, отглеждани в засегнатите обекти, което ще бъде последвано от почистване и дезинфекция. Определени са 3-километровите предпазни зони и 10- километровите зони за наблюдение около констатираните огнища на заболяването. Забранено е движението на птици и продукти от тях в и от предпазната и наблюдаваната зона. В двете зони се забранява търговията и предвижването на домашни, диви и други птици и яйца за разплод, както и разселване на птици за подновяване на дивечовия запас. Извършват се ежедневни клинични прегледи на птиците, отглеждани в останалите селища в предпазната зона. Засилен е надзорът и мерките за биосигурност в птицевъдните ферми, както и при водните басейни, където е силно концентрирана популацията на диви птици. Извършва се епизоотично проучване за причините, довели до заболяването. БАБХ напомня, че фуражите следва да се съхраняват в закрити помещения, както и суровините за фуражи – така се избягва възможността диви пернати да заразят фуража, а оттам и питомните да бъдат заразени с вируса. На този етап няма засегнати хора и няма опасност за потребителите. Вирусът на инфлуенцата може да предизвика леко протичащо респираторно заболяване. Евентуалното заразяване може да случи, когато се вдиша контаминиран прах от фермите или при пряк контакт на хората със заразени птици. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.18", "title": " БАБХ констатира инфлуенца по птиците в два животновъдни обекта в хасковското село Войводово"}
{"url": "https://trud.bg/%d0%bf%d0%be%d0%b2%d0%b4%d0%b8%d0%b3%d0%bd%d0%b0%d1%85%d0%b0-%d0%be%d0%b1%d0%b2%d0%b8%d0%bd%d0%b5%d0%bd%d0%b8%d1%8f-%d0%bd%d0%b0-%d1%81%d0%b5%d0%b2%d0%b5%d1%80%d0%b8%d0%bd-%d0%ba%d1%80%d0%b0%d1%81/", "text": "Официално повдигнаха обвинения на задържания за убийството на журналистката Виктория Маринова. Северин Красимиров е с повдигнати обвинения за изнасилване и убийство, предава  . Северин Красимиров беше конвоиран по-рано днес до следствения арест в Русе. Разпитът в полицията продължава повече от три часа. Взета е ДНК проба на Северин в следствения арест. Установени са всички травми, които има по него, отбеляза съдебният лекар Пламен Димитров. Мярката за неотклонение на Северин вероятно ще се гледа утре. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.18", "title": " Повдигнаха обвинения на Северин Красимиров\t\t\t"}
{"url": "https://trud.bg/%d0%b1%d0%b5%d0%b7-%d0%bf%d1%80%d0%be%d0%b1%d0%b8%d0%b2-%d0%b7%d0%b0-%d0%b1%d1%80%d0%b5%d0%ba%d0%b7%d0%b8%d1%82-%d0%b2-%d0%b1%d1%80%d1%8e%d0%ba%d1%81%d0%b5%d0%bb-%d0%be%d0%b1%d0%b7%d0%be%d1%80/", "text": "Със сделка или без, играта свършва на 29 март, обяви премиерът на Люксембург На посветения на Брекзит Европейски съвет в сряда вечерта в Брюксел не бе постигнат пробив по сделка между Великобритания и ЕС за напускането на общността, съобщиха информационните агенции. Но британската премиерка Тереза Мей призна, че е възможно удължаването на преходния период след 29 март 2019 г., когато Обединеното кралство официално се отцепва от ЕС. Според първоначалния план т.нар. преходен период трябваше да продължи до края на 2020 г. В него европейците, пристигащи на Острова, и британците в ЕС ще се радват на същата свобода на придвижване. Великобритания ще бъде част от съществуващите търговски споразумения, но ще може да води преговори за сключване на нови и все още ще е в митническия съюз на ЕС. Според Мей, ако до 2020 г. не бъде решен статутът на ирландската граница, този период може да бъде удължен “с няколко месеца”. И Лондон, и Брюксел не искат въвеждане на “твърда граница” между Северна Ирландия и Ейре заради напускането на Великобритания, но за момента не могат да се договорят как може да стане това. По-късно говорителка на Тереза Мей уточни, че Лондон разглежда и други варианти, освен удължаване на преходния период. Но не даде подробности за другите възможности. Високопоставен британски източник пък настоя, че това е само идея, която Обединеното кралство не би искало да прилага. От Елисейския дворец коментираха, че удължаването на преходния период е възможно, но то ще дойде с определени условия. Белгийският премиер Шарл Мишел посочи, че топката е в полето на Великобритания. А колегата му от Люксембург Ксавие Бетел настоя, че 29 март догодина “играта свършва за Лондон”, независимо дали ще бъде постигната сделка.", "date": "2018.10.18", "title": " Без пробив за Брекзит в Брюксел (обзор)\t\t\t"}
{"url": "https://trud.bg/2-%d0%bc%d0%bb%d0%bd-%d0%bb%d0%b2-%d0%b7%d0%b0-%d0%b2%d0%b0%d0%ba%d1%81%d0%b8%d0%bd%d0%b8-%d1%81%d1%80%d0%b5%d1%89%d1%83-%d0%b3%d1%80%d0%b8%d0%bf/", "text": "Осигурени са 2 млн. лв. от държавния бюджет за противогрипни ваксини през 2019 г. за пенсионерите, навършили 65 години. Това стана ясно от думите на главния държавен здравен инспектор д-р Ангел Кунчев по време на информационна кампания в четвъртък. Очакванията на специалиста са най-малко 10-15% от хората в тази възрастова група да се възползват от възможността за имунизация срещу 4 щама, които се очакват през настоящия есенно-зимен сезон. Към момента в страната ни има само инфекции от кашлица и дразнене в гърлото с хрема, но няма грипни вируси, успокои директорът на Националният център по заразни и паразитни болести проф. Тодор Кантарджиев. Първите такива се очакват в края на октомври или началото на ноември.  ", "date": "2018.10.18", "title": " 2 млн. лв. за ваксини срещу грип\t\t\t"}
{"url": "https://trud.bg/%e2%80%8b%d0%bc%d0%b8%d1%85%d0%b0%d0%b8%d0%bb-%d0%bc%d0%b8%d0%ba%d0%be%d0%b2-%d1%80%d0%b5%d1%84%d0%be%d1%80%d0%bc%d0%b0-%d0%b2-%d0%b7%d0%b4%d1%80%d0%b0%d0%b2%d0%b5%d0%be%d0%bf%d0%b0%d0%b7%d0%b2%d0%b0/", "text": "Утре предстоят дебатите по вота на недоверие към кабинета, който е иницииран от БСП. Бившият председател на БСП Михаил Миков заяви пред   че в обществото има изключителна чувствителност, защото предложенията на Кирил Ананиев разбуниха допълнително обществото. БСП като лява партия е длъжна именно по тези въпроси да бъде най-активна, а каква по-голяма активност, ако в процедурата вот на недоверие не развиеш защо и как, допълни Миков. „Самата идея да обсъждаш противоконституционни предложения заслужава санкция. Самата идея да караш хората да вадят още пари от джоба си и да доплащат. България преди около 20-на години с милиард успяваше и осигуряваше здравеопазването на около 8-9 милиона. Сега с 4 официално и 4 плюс от джоба на гражданите не може да се справи с 6-7 милиона. Реформа с наливане на пари не става. Мисля, че трябва да се сложи на масата още една дискусия. В Швеция, в Англия, в Испания има бюджетно осигуряване на здравеопазването – ясно разделяне на частното от държавното здравеопазване и ясно разбиране, че едното трябва да осигури достъп до здравеопазване, а другото – който може вече може да си го позволи, да си доплаща“, заяви Миков. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.18", "title": " ​Михаил Миков: Реформа в здравеопазването с наливане на пари не става"}
{"url": "https://trud.bg/%d0%b0%d0%bd%d1%82%d0%b8%d1%87%d0%bd%d0%b0-%d0%b3%d1%80%d0%be%d0%b1%d0%bd%d0%b8%d1%86%d0%b0-%d0%bd%d0%b0-%d1%82%d1%80%d0%be%d1%82%d0%be%d0%b0%d1%80%d0%b0-%d0%bd%d0%b0-%d0%bc%d0%be%d1%81%d0%ba/", "text": "Проектът струва между 30 000 и 50 000 лв. Античната гробница, открита това лято срещу сградата на Столичната община на ул. “Московска” в София ще бъде пресъздадена на тротоара над нея. Там ще бъде построена арка, която да покаже формата на помещението. Оригиналните стенописи ще бъдат копирани под арката със същата техника, с която са рисувани. Гробницата ще бъде отбелязана и в новата настилка на ул. “Московска”, обясни арх. Константин Пеев, който представи идейния проект за експонирането й. В нея няма да се влиза, но ще може да се надникне през стъклен прозорец върху настилката на тротоара. През него ще се вижда оригиналния вход на гробницата с двата камъка, които го закриват. “Разработихме няколко хипотези за представянето на тази ценна останка. Първата идея беше доста интересна -смятахме директно от тротоара да се вижда вътре в гробницата със система от огледала, но технически това е доста трудно реализируем проект”, каза още арх. Пеев. Проектът ще струва между 30 хил. лв. и 50 хил лв. в зависимост от типа материали и реализация, обясни столичният зам.-кмет доц. Тодор Чобанов. “Трябва да направим много сериозна консервация на оригиналния обект, т.е. част от разходите ще отидат за неговото импрегниране, подготовката на обекта за затварянето му под земята, и другата част ще е за изграждането на точното копие”, каза доц. Чобанов. Той обясни, че подходът на подобно копиране е обичайна практика по света и успешно реализирано решение при Казанлъшката гробница. “Материала е много уязвим и ценен, човешкият дъх, отпечатъци са вещества, които са вредни за стенописите. Най деструктивната сила при едно експониране на оригинала би бил дъжда”, смята доц. Чобанов. Гробницата от края на V началото на VI в. е направена много бързо. Там са открити стенописи в изчистен стил, изобразяващи кръстове и флорални мотиви, напомнящи за рая. Находката е била силно поразена от късни строителни дейности и през нея преминава колектор, който не функционира. Предмети не са открити, единствената намерена при проучването находка е кенче на газирана напитка от 1993 г. Открити са и 4-5 фрагмента от скелет, които ще бъдат изследвани и след това върнати в старината. “Гробницата е интересна със стенописите си. В стара Сердика гробниците със стенописи са не повече от 10. Интересен е и намереният фрагмент от текстил, който е част от дървен саркофаг или ложе, което е било облечено с плат. Част от това ложе е притиснато в мократа мазилка и този текстил е като втъкан в хоросана”, каза реставраторът на гробницата Владимир Цветков. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.18", "title": " Антична гробница на тротоара на „Московска“\t\t\t"}
{"url": "https://trud.bg/%d0%b2-%d0%b8%d1%81%d0%bf%d0%b0%d0%bd%d0%b8%d1%8f-%d0%b7%d0%b0%d0%b4%d1%8a%d1%80%d0%b6%d0%b0%d1%85%d0%b0-%d0%b1%d1%8a%d0%bb%d0%b3%d0%b0%d1%80%d1%81%d0%ba%d0%b8-%d0%b0%d0%b2%d1%82%d0%be%d0%ba%d1%80/", "text": "Полицията в Испания задържа български автокрадец, който е използвал фалшиви дипломатически регистрационни номера. По информация на полицията, той влизал в Испания с поръчка да открадне автомобил от определена марка. И за да избегне полицейски контрол, слагал на колите регистрационни табели с дипломатически номера. При ареста ползвал фалшив номер на Полското посолство. В жилището му са открити още фалшиви червени табели и инструменти за престъпната му дейност. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.18", "title": " В Испания задържаха български автокрадец, използвал фалшиви дипломатически регистрационни номера"}
{"url": "https://trud.bg/%d0%b2%d0%b8%d0%b6%d1%82%d0%b5-%d0%b0%d0%ba%d1%86%d0%b5%d0%bd%d1%82%d0%b8%d1%82%d0%b5-%d0%b2-%d0%b1%d1%80%d0%be%d1%8f-%d0%bd%d0%b0-%d0%b2%d0%b5%d1%81%d1%82%d0%bd%d0%b8%d0%ba-%d1%82%d1%80%d1%83-266/", "text": "До 120% по-висок данък за старите коли Данъкът на старите коли ще нарасне с до 120%, а за масовите автомобили до 100 коня ръстът е с 60% от началото на 2019 г. Това показват изчисления на “Труд” на база приетите днес от парламента на първо четене промени в данъчните закони.       Ловчанският митрополит Гавриил пред „Труд”: Разкол заплашва Православната църква Ситуацията е сравнима с голямата схизма от 1054 г. между Константинопол и Рим. През ноември Светият синод ще се опита да постигне единодушна позиция за скандала с украинската църква.         Това е новина, репродуцирана в България Това казва за скандала в Хирошима директорът на Софийската опера акад. Пламен Карталов в интервю за „Труд“.           Свети Иван Рилски – “Средецката слава” Манастир, пазил векове паметта за светеца, бил разрушен от турците, които издигнали там джамията „Баня баши“ – новата статия от поредицата на проф. Пламен Павлов „Мистериите на българските земи“.             Морският Дон Кихот Силует на капитан Никифор Герчев. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.18", "title": " Вижте акцентите в броя на вестник „Труд“ в петък, 19 октомври 2018"}
{"url": "https://trud.bg/%d1%81%d0%b0%d0%bb%d0%b2%d0%b8%d0%bd%d0%b8-%d0%b3%d0%be%d1%82%d0%be%d0%b2-%d0%b4%d0%b0-%d1%81%d0%b5-%d0%ba%d0%b0%d0%bd%d0%b4%d0%b8%d0%b4%d0%b0%d1%82%d0%b8%d1%80%d0%b0-%d0%b7%d0%b0-%d1%88%d0%b5%d1%84/", "text": "В Русия се чувствам като у дома, заяви крайнодесният италиански вицепремиер Матео Салвини в интервю за в. “Ла Република”, в което призна, че обмисля да се кандидатира за председател на Еврокомисията. За да стане шеф на ЕК, той трябва да бъде издигнат за т.нар. водещ кандидат от групата “Европа на нациите и свободите”, към която се числи неговата популистка партия “Лига” в Европарламента. След това формацията, която в момента има 35 от 751 евродепутати, трябва да спечели най-много места в институцията на изборите през май догодина.  В интервюто, взето по повод визитата му в сряда и четвъртък в Москва, Салвини заплаши Рим да каже “оглушително “не” на санкциите на ЕС над Русия”, наложени заради анексирането на Крим и дестабилизирането на Украйна. “Тези санкции са социален, културен и икономически абсурд”, каза италианският политик, който ще убеждава партньорите в ЕС да отменят наказателните мерки.", "date": "2018.10.18", "title": " Салвини готов да се кандидатира за шеф на ЕК\t\t\t"}
{"url": "https://trud.bg/%d1%83%d1%81%d0%bb%d0%be%d0%b2%d0%bd%d0%b0-%d0%bf%d1%80%d0%b8%d1%81%d1%8a%d0%b4%d0%b0-%d0%b8-2000-%d0%bb%d0%b5%d0%b2%d0%b0-%d0%b3%d0%bb%d0%be%d0%b1%d0%b0-%d0%b7%d0%b0-%d1%82%d1%8a%d1%80%d0%bd%d0%be/", "text": "След одобрено от съда споразумение, постигнато с Районна прокуратура – Велико Търново, мъж, държал наркотични вещества, е осъден на една година и шест месеца условно с 3-годишен изпитателен срок и глоба от 2000 лева. М.Д. се признал за виновен за това, че в периода от 28 септември до 23 октомври 2017 г. в старата столица, на три адреса на ул. „Мармарлийска“ и на ул. „Сергей Румянцев“ е държал високорискови наркотични вещества. В имотите му са намерени марихуана и амфетамин на обща стойност 1344.16 лв. Споразумението има последици на влязла в сила присъда. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.18", "title": " Условна присъда и 2000 лева глоба за търновец, държал наркотици за 1344 лв.\t\t\t"}
{"url": "https://trud.bg/%d1%88%d1%83%d0%bc%d0%b5%d0%bd-%d1%81%d1%8a%d0%b1%d0%b8%d1%80%d0%b0-%d0%bd%d0%b5%d0%b2%d1%80%d0%be%d0%bb%d0%be%d0%b7%d0%b8-%d0%be%d1%82-%d1%81%d1%82%d1%80%d0%b0%d0%bd%d0%b0%d1%82%d0%b0/", "text": "Шумен ще бъде домакин на традиционна годишна среща на водещи невролози от страната. XII-ия Collegium praxis neurologicae – „Шумен и приятели 2018” ще се проведе от 2 до 4 ноември, съобщи д-р Ивайло Петров, който оглавява организационния комитет. Научно-практическият форум се организира от Дружеството на невролозите от Шуменска област с подкрепа на МБАЛ–Шумен и под егидата на Българското дружество по неврология. По време медицинското събитие е предвидена национална работна среща „Лечението на острия мозъчен инфаркт с тромболиза – предизвикателство или ежедневна практика. Въпроси и отговори”. Очаква се участие да вземат ръководители на клиники и отделения от болниците „Света Анна“, „Пирогов“ и „Софиямед“, както и много невролози. Предвидени са научни симпозиуми, в които лектори ще бъдат изтъкнати преподаватели от неврологична общност – акад.проф.Иван Миланов, Председател на българското дружество по неврология, акад.проф.Лъчезар Трайков от Александровска болница, проф.Ара Капрелян от болница „Св. Марина“-Варна, проф.Пламен Цветанов от Университетската болница в Плевен. В две специални сесии ще бъдат представени практическите аспекти в лечението на неврологичните заболявания – „Личният опит“ и станалата традиционна много интригуваща Dr Chaos Academy.  Предвидена е и сесия за неврологични медицински сестри, където ще се дискутират специфични проблеми при грижите за този тип болни. Подобни форуми са истински мост между академизма и неврологичната практика. Продължаваме традицията, защото вярваме, че тези срещи дават посока, познание и перспектива, казва д-р Петров. Със споделянето на личен опит ставаме все по-добри в лечението, коментират медици. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.18", "title": " Шумен събира невролози от страната\t\t\t"}
{"url": "https://trud.bg/%d0%ba%d0%bd%d0%b8%d0%b3%d0%b0-%d1%81%d1%8a%d0%b1%d1%80%d0%b0-%d1%81%d1%82%d0%b8%d1%85%d0%be%d0%b2%d0%b5-%d0%b8-%d0%ba%d0%b0%d1%80%d1%82%d0%b8%d0%bd%d0%b8-%d0%bf%d0%be-%d0%bb%d0%b0%d0%be-%d0%b4%d0%b7/", "text": "Над 200 интелектуалци, политици и творци от цяла България се събраха в регионалната библиотека на Стара Загора в четвъртък вечерта, за да присъстват на премиерата на една от най-нестандартните поетично-художествени интерпретации на строфите на Лао Дзъ. Проектът е на журналиста и дългогодишен кореспондент на „Труд“ Любчо Иванов и на именития художник от Русе Иван Иванов – Йоаний, а книгата е издадена от „Класика и стил“. „И двамата, без да виждаме и чуваме какво пише и рисува другият, използвахме един и същи превод на покойния Крум Ацев на български език от древнокитайски на четирите най-стари версии на най-превежданата книга в света след Библията“, сподели пред „Труд“ Любчо Иванов. Поет и художник следват „духовния древен маршрут, строфа след строфа, на „Дао Дъ Дзин““. Проф. Валери Стефанов отбеляза в представянето на книгата, че „Бащата на нещата“ е „един опит за диалог с една от най-значимите книги в световната култура”. Авторите поставят фокус върху смисъла на живота и истината, хуманността и изконните ценности”, каза пред „Труд” проф. Стефанов. Сред гостите на премиерата в града на липите бяха още издателят Иван Гранитски, който поздрави Любчо Иванов за вдъхновението. „Доброто е като водата“, пише в бележка под своя илюстрация майсторът на четката и графита Йоаний. „И върви тихо, без гръм и трясък по Земята! Да гърми е отредено на Небето, а ти си само Пътник“, казва Любчо Иванов в едно от стихотворните си послания.", "date": "2018.10.18", "title": " Книга събра стихове и картини по Лао Дзъ\t\t\t"}
{"url": "https://trud.bg/%d0%bc%d0%b8%d0%bb%d0%ba%d0%b0-%d1%85%d1%80%d0%b8%d1%81%d1%82%d0%be%d0%b2%d0%b0-%d0%bf%d1%80%d0%be%d0%b2%d0%b5%d1%80%d0%ba%d0%b0%d1%82%d0%b0-%d0%bd%d0%b0-%d1%84%d0%b0%d0%bd%d0%b4%d1%8a%d0%ba%d0%be/", "text": "Искаме оставката на г-жа Фандъкова, тъй като в конкретния случай вече не става въпрос за феномена „ремонт на ремонта“, не става дума и за иновацията на кметската администрация „контрол на контрола“, нито за естетически различия по отношение вида на извършваните ремонти. Тук става дума за грубо погазване на закона за обществените поръчки, което е недопустимо в една правова държава и никакви съображения за целесъобразност не могат да го оправдаят. Това каза заместник-председателят на СОС от БСП Милка Христова при участието си в предаването „Тази сутрин“ по БТВ, съобщиха от партията. „При тази ситуация Йорданка Фандъкова какво очаква да получи като резултат от назначената проверка, попита риторично Милка Христова. – Извинявайте, но кметът нито има необходимата компетенция, нито дирекцията „Вътрешен одит“ разполага с нужните експерти, нито пък има законово основание да извърши проверката, за която обяви във вчерашното си изявление във Фейсбук. Скандалът, който избухна покрай ремонта на улица „Граф Игнатиев“ не ни изненадва. След него обаче единственият начин за понасяне на отговорност е подаване на оставка. Поискахме кметът Фандъкова да се оттегли и поради обстоятелството, че Столична община отказва да признае проблема с изпълнението на Инвестиционната си програма и най-вече с качеството й. Само преди две седмици управляващите в СОС приеха касовото изпълнение на общинския бюджет за 2017 г. и на Инвестиционната програма, която е изпълнена по-малко от 50% при това с лошо качество. А в отчета, забележете, нямаше нито една дума нито за проблемите, нито за евентуални мерки за отстраняването им“. Милка Христова беше категорична, че при смяната на материала, използван за шумоизолиране на релсовия път по ул. „Граф Игнатиев“, е било задължително да бъде направена нова поръчка. „Основният критерий в направената обществена поръчка е максималното намаляване на вибрационно-шумовото въздействие поради спецификата на ул. „Граф Игнатиев“, по която трамвайните релси са разположени в изключителна близост до сградите, обясни Милка Христова. – В самото техническо задание, по което е проведена обществената поръчка, се набляга основно на материала, който трябва да бъде използван. А ключов в избухналия скандал е фактът, че промяната на материала би довел до промяна на класирането и до промяна на допуснатите участници. Тъжната истина прозира от доклада на инж. Тасев и аз искам да цитирам: „При материала, с който е одобрена поръчката, се ползват еластични скрепления, които трудно се поставят и искат сложна логистика“. Затова той предлага гумената подложка, при която се ползва околорелсов ботуш. В първия вариант, при който би била гарантирана вибрационната и шумоизолацията, работата щеше да бъде два пъти по-бавна, щяха да са необходими голям брой компоненти и това би създало логистични проблеми. Така е избран вторият вариант, който е по-евтин, по-лесен и по-безпроблемен. Но при него няма никакви гаранции, че ще изпълни целта на поръчката, тоест ще осигури вибрационна и шумоизолация“. Според Милка Христова, доводите за целесъобразност, с които управляващите в Столична община се опитват да оправдаят некомпетентността си, не може да бъдат определящи, когато става въпрос за приложение на закона. „Законът за устройство на територията (ЗУТ), който е приложен, разписва процедурата тогава, когато има съществени изменения – такъв е нашият случай в момента. От това следва, че трябва да се разработи нов инвестиционен проект, обясни тя. – Реално процедурата по ЗУТ не е нарушена. Нарушена е процедурата по Закона за обществените поръчки. А ремонтът на ул. „Граф Игнатиев“ се прави по този закон“. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.18", "title": " Милка Христова: Проверката на Фандъкова по скандала с релсите на „Графа“ няма да промени факта, че законът е нарушен"}
{"url": "https://trud.bg/%d0%b1%d1%8a%d0%bb%d0%b3%d0%b0%d1%80%d0%b8%d1%8f-%d0%bf%d0%be%d0%bb%d1%83%d1%87%d0%b0%d0%b2%d0%b0-22-%d0%bc%d0%bb%d0%bd-%d0%b5%d0%b2%d1%80%d0%be-%d0%b7%d0%b0-%d0%bf%d1%80%d0%b5%d0%be%d0%b4%d0%be/", "text": "Комисарят по регионална политика Корина Крецу информира днес, че България получава над 2,2 млн. евро за преодоляване на щетите от природните бедствия в област Бургас в периода 25-30 октомври 2017 г. Еврокомисарят участва в Седмия годишен форум на Стратегията на ЕС за Дунавския регион, който се провежда днес и утре в София, съобщиха от пресслужбата на МРРБ. „Помощта е получила одобрението на Европейската комисия и след дълга процедура по промяна на бюджета на ЕК днес се получи финалното одобрение на средствата и те са на разположение на българските власти“, поясни Крецу. Заявлението за отпускане на средства от фонд „Солидарност“ беше подадено от България в началото на тази година. Предоставеният финансов ресурс ще допринесе за намаляване на разходите на държавата за възстановяването на основна обществена инфраструктура. Като страна-членка на Европейския съюз Република България има право да получи подкрепа от фонд „Солидарност” за преодоляване на последиците от природни бедствия. До момента страната е кандидатствала за отпускане на безвъзмездна финансова помощ от фонда за покриване на част от спешните мерки за справяне с последиците от три бедствия: двете наводнения от м. юни и края на м. юли 2014 г. и бедствието във връзка с тежките зимни условия от началото на 2015 г. Общата отпусната до момента помощ от ЕК е в размер на 36 млн. лв. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.18", "title": " България получава 2,2 млн. евро за преодоляване на щетите от природни бедствия в Бургаско през октомври 2017 г."}
{"url": "https://trud.bg/%d0%bd%d0%b0-%d1%82%d1%83%d0%b8%d0%b4%d0%b0-%d0%b2-%d1%81%d0%bb%d0%b8%d0%b2%d0%b5%d0%bd-%d0%bf%d0%be%d0%ba%d0%b0%d0%b7%d0%b2%d0%b0%d1%82-%d1%81%d1%80%d0%b5%d0%b4%d0%bd%d0%be%d0%b2%d0%b5%d0%ba/", "text": "Над 20 формации за възстановка и майстори от различни краища на страната ще участват в Четвърти средновековен събор „Помни славата“ на реновираната крепост „Туида“, съобщиха от екипа на крепостта. На 20 и 21 септември те ще устроят пищни атракции за посетителите, свързани с бита, културата и военното дело на населението, обитавало „Туида“ от Късната античност до Второто българско царство. Домакините ще направят демонстрация от Ранното средновековие – стрелба с лък, работа с бич, плъстене на вълна, игри. Местен клуб ще осигури за туристите коне за езда.  Останалите участници ще представят възстановки на римски и тракийски ритуали, античен съдебен процес, на пазар за роби, гладиаторски борби, на военната конна езда „джигитовка“, облекло от Късното средновековие, дори средновековна медицина, храна, бижута и медовина. Съборът се организира в духа на старата българска военна традиция. В деня на змеебореца и великомъченик Димитър Мироточиви-Солунски е бил свикван есенният сбор на войските.  Събитието е посветено на празника на Сливен Димитровден, а входът за  посетителите ще е свободен. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.18", "title": " На „Туида“ в Сливен показват средновековна медицина, храна, джигитовка, облекла"}
{"url": "https://trud.bg/%d0%bf%d1%80%d0%b5%d0%b4%d1%81%d1%82%d0%b0%d0%b2%d1%8f%d1%82-%d0%b4%d1%83%d0%b7%d0%b8%d0%bd%d0%b0-%d1%81%d0%b8%d0%bd%d0%b8-%d0%b8%d1%81%d1%82%d0%be%d1%80%d0%b8%d0%b8-%d0%b7%d0%b0-%d0%b6%d0%b5%d0%bd/", "text": "„Хаджийската премяна – дузина сини истории за женската носия в Котленска околия“ е най-новата книга на сливенската авторка Дора Куршумова, която ще бъде представена в музея „Кьорпеева“ къща в Котел, съобщиха от местната администрация. Книгата изпраща читателя в света на синята хаджийска престилка, на новата мода в Котел, дошла с хаджийската премяна, разказва за съставните й части, за поклоничеството и донесените от Божи гроб армагани. Сред акцентите са т.нар. була за огнище и кърпите за глава, чиито автентични експонати могат да се видят в къщата-музей. Премиерата на 23 октомври е отворена за всеки ценител. Два месеца по-рано Куршува откри самостоятелна изложба на същата тема в художествената галерия в Жеравна. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.18", "title": " Представят дузина сини истории за женската носия в Котленско"}
