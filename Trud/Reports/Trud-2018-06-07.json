{"url": "https://trud.bg/%d0%b4%d0%b2%d0%b0-%d1%87%d1%83%d0%b6%d0%b4%d0%b8-%d0%b5%d0%b7%d0%b8%d0%ba%d0%b0-%d0%b4%d0%b0-%d1%83%d1%87%d0%b8-%d0%b2%d1%81%d1%8f%d0%ba%d0%be-%d0%b1%d1%8a%d0%bb%d0%b3%d0%b0%d1%80%d1%87%d0%b5/", "text": "Всеки ученик в Европейския съюз ще трябва да учи по два чужди езика. Това гласи препоръка на Европейската комисия, която бе основна тема на дискусии в рамките на изнесено заседание на Комитета по образование към Съвета на ЕС в Икономическия университет във Варна. “Повишаването на езиковите компетентности трябва да залегне в образователните системи на всички страни членки на съюза. Идеята е да има възможност да се изучават езиците им. За нас темата е важна, защото вече има законова възможност българският език да влезе в учебните програми на другите страни от ЕС”, коментира зам.-министърът на образованието Деница Сачева. Според нея промяната няма да затрудни нашата образователна система, тъй като и в момента в училищата у нас се изучават 25 езика. Тя добави, че езиковото разнообразие ще доведе и до положителни резултати на пазара на труда, като се предостави възможност на хората да работят на повече места. На заседанието експертите обсъдиха и проблема с децата от мигриращи семейства в рамките на ЕС, който може да се реши чрез взаимното признаване на дипломи. Темата е особено важна не само за България, но и за други страни като Португалия, Испания, Литва и Полша, поясни зам.-министър Сачева. В момента има множество административни затруднения за децата на трудовите мигранти в рамките на ЕС. Заради тях масова е практиката или да се държат приравнителни изпити, или да се повтарят класове. “Изискват се множество документи. Това затруднява много от нашите сънародници, особено онези, които са с по-нисък образователен статус. В повечето случаи те предпочитат изобщо да избегнат записването на училище. Получава се така, че ако едно дете е учило година или две в Португалия и реши да се върне в България, поради трудностите за признаване на образователното ниво, обикновено бива записано в по-нисък клас и се налага да повтаря. Това е много демотивиращо и води до повишаване на степента на отпадане от образователната система”, допълни Сачева. Като начало в рамките на ЕС предстои да бъде направено проучване колко са мигриращите деца. След това ще се обсъдят и конкретни мерки за взаимното признаване на дипломи, без това да нарушава автономността на отделните образователни системи. Така ще се намали броят на отпадащите от клас европейчета. Една от идеите, които се обсъждат, е когато родители напускат дадена страна, да представят документ, че детето им е записано в държавата, където отиват, се разбра на дискусията. На форума бе обсъдено и предложението за следващия дългосрочен бюджет на ЕС за периода 2021-2025 година да се удвои финансирането за програмата “Еразъм” до 30 милиарда евро, Целта е чрез програмата повече бъдещи висшисти да могат да прекарат поне 6 месеца в друга държава, където да учат.   Според заместник-министърът на образованието Деница Сачева недостигът на учители и застаряването на кадрите е проблем не само на системата у нас, а и на всички държави в Европа. Почти милион учители ще се търсят през следващите 10 години в рамките на ЕС, отбеляза тя. Предстои да бъдат обсъдени мерки за привличането на млади хора към образователната система. В България прогнозите са през следващите 8 години над 40% от българските учители да са в пенсионна възраст и това ще доведе до още по-сериозен дефицит. Дори тази учебна година започна с недостиг на 3000 учители, най-много по физика и математика. От общо над 89 300 учители в момента едва под 6000 са тези до 30-годишна възраст.   Изнесено заседание на Комитета по образование към Съвета на ЕС се проведе в Икономическия университет във Варна. Центърът за иновативно обучение във варненското ОУ “П.Р. Славейков” впечатли образователните експерти от страните членки на ЕС, които заседаваха в града в рамките на Комитета по образование към Съвета на ЕС. Заедно с депутата от ГЕРБ и бивш дългогодишен директор на училище Таня Петрова чужденците посетиха напълно обновената по проект “Училище на бъдещето” сграда. Гостите обърнаха внимание на новаторския подход на преподаване и на уютната среда – с галерия, градина, театър, доброволчески кът, предразполагаща най-малките ученици към творчество. “Иновативните методи на обучение стимулират развитието на децата. Гордеем се, че много от нашите ученици са удостоени с награди в областта на математиката, природните науки и изкуствата”, каза директорът на ОУ “П.Р. Славейков” Нели Павлова. Само тази година в образование ще бъдат инвестирани 30% от бюджета на Варна, а чрез спечелено финансиране по оперативни програми за 30 млн. лв. стартира обновяването на 20 образователни институции, посочи в приветствие към гостите от името на кмета Иван Портних шефът на общинската просветна дирекция Лилия Христова.   Според последните данни на Евростат общо 83.3 на сто от учениците у нас изучават един чужд език, а 16.5 на сто учат и втори. Средно в ЕС втори чужд език изучават 58.8 на сто от младежите. По този показател България е сред последните четири държави, наред с Унгария (6 на сто), Австрия (8.8 на сто) и Ирландия (12.7 процента). Английският, френският и немският са най-изучаваните в ЕС езици. Данните показват, че 87% от българските ученици изучават английски, на второ място е руският с 16.9%. Общо в ЕС 97.3 на сто учат английски, френският е на второ място с 33.8%, а немски учат 23%. До момента екипите, които от преди началото на учебната година са ангажирани с издирването и връщането на отпадналите от системата, са върнали 22 000 деца в клас. Повече от 1200 обаче са отпаднали повторно, отчете Сачева, „Те отново се издирват, за да се види какви са причините за това. Значителен процент от децата са в чужбина или са деца в миграция”, поясни тя. Досега екипите са обходили общо 214 000 адреса, на които са издирвани 206 000 деца, които са спрели да посещават училище или никога не са били записвани в системата на образованието. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.07", "title": " Два чужди езика да учи всяко българче\t\t\t"}
{"url": "https://trud.bg/%d1%86%d0%b5%d0%bd%d0%b0%d1%82%d0%b0-%d0%bd%d0%b0-%d1%81%d0%b2%d0%b8%d0%bd%d1%81%d0%ba%d0%be%d1%82%d0%be-%d0%bf%d0%b0%d0%b4%d0%bd%d0%b0-%d1%81-20/", "text": "Драстичен спад на цената на свинското месо през последните месеци, показват данните на Центъра за изследвания в селското стопанство. Спрямо същия период на миналата година намалението е с 20 на сто. През март и април килограм кланично тегло се е продавал по 2,86 лв., а през май и началото на юни има слабо покачване до 2,90-3,30 лв. Въпреки спада в цените на едро, по магазините килограм бут се предлага по 7-8 лева, а плешката – 6-7 лева за кг. според експертите от центъра цените на дребно ще запазят стабилно равнище в рамките на 7,70 -7,90 лв./кг. Няма предпоставки за драстичния спад на свинското, защото европейските пазари, и най-вече испанският, който има по-силно отражение върху вътрешните цени, поддържат ценови нива от 1,15 евро/кг живо тегло, коментират от Центъра за изследвания в селското стопанство. През миналата година у нас производството на свинско възлиза на 71,3 хил. т., а прогнозите сочат през 2018 г. то да продължи да се покачва до 73 хил. тона. В същото време цените на едро на говеждото и телешкото месо вървят нагоре и достигат 4,70-4,90 лв. за килограм кланично тегло. Основните причини са по-слабото предлагане в Европа и ръстът на цените там. Пониженото количество на вноса през периода януари-февруари 2018 г. с около 2% на годишна база също поддържа поскъпването у нас, обясняват експертите. Цените на пилешкото месо остават над нивото на 2017 г., като подобна е и тенденцията в рамките на ЕС. По борсите у нас замразеното пиле се продава по 4,08 лв. за кг, като за седмица цената му се е покачила с 2,5%. Заради по-големия брой на заложените яйца в люпилните и реализираните еднодневни пилета през първите три месеца на 2018 г., може да се очаква увеличение в производството на месо от бройлери, коментират експертите. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.07", "title": " Цената на свинското падна с 20%\t\t\t"}
{"url": "https://trud.bg/%d0%b7%d0%b0%d0%bf%d0%be%d1%87%d0%bd%d0%b0-%d0%b3%d0%bb%d0%b0%d1%81%d1%83%d0%b2%d0%b0%d0%bd%d0%b5%d1%82%d0%be-%d0%b7%d0%b0-%d0%bf%d0%b0%d1%80%d0%bb%d0%b0%d0%bc%d0%b5%d0%bd%d1%82-%d0%b8-%d0%bf%d1%80/", "text": "Вотът за парламентарните и предсрочни президентски избори в Турция започна. От днес гласуват 3 млн. турски граждани, които живеят извън страната, предаде  . Те ще упражнят правото си на глас до 19 юни, но бюлетините ще бъдат преброени след приключване на изборния ден в Турция на 24 юни. Разкрити са общо 123 избирателни секции в 60 държави. За първи път правото си на глас ще могат да упражнят и турците в Сърбия, Малта и Молдова. Най-голямата част от гласоподавателите зад граница са в Германия – около 1,5 млн. От днес започва и гласуването по граничните пунктове. Избирателни секции ще има и на граничните пунктове Капъкуле, Хамза-бейли и Дере-кьой на българо-турската граница. У нас вотът е от 16 до 18 юни в дипломатическите представителства в София, Бургас и Пловдив. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.07", "title": " Започна гласуването за парламент и президент в Турция"}
{"url": "https://trud.bg/%d1%82%d1%80%d0%b5%d0%bd%d1%8c%d0%be%d1%80%d1%8a%d1%82-%d0%bd%d0%b0-%d0%b2%d0%be%d0%bb%d0%b5%d0%b9%d0%b1%d0%be%d0%bb%d0%b8%d1%81%d1%82%d0%ba%d0%b8%d1%82%d0%b5-%d0%b1%d1%8f%d1%85%d0%bc%d0%b5-%d1%81/", "text": "„Бяхме с едно ниво над съперника – заяви Иван Петков след успеха на волейболистките при гостуването на Португалия с 3:0. – Постигнахме категорична победа след серия от тежки пътувания, в които изиграхме шест мача за две седмици и прекосихме цяла Европа. Но момичетата издържаха, показаха концентрация и мобилизация. Трябваше ни резултат, а не качество. Доволен съм, че постигнахме чиста победа.“ Нашите завършиха начело в групата с 15 точки – 5 победи и една загуба в Златната европейска лига. И продължават на полуфиналите, където срещат Финландия. Двубоите са на 14 и 15 юни в Будапеща. В другия сблъсък излизат домакините от Унгария и Чехия. „Свършихме добра работа – заяви и Силвана Чаушева, която бе най-резултатна с 13 точки. – Мачът се оказа в трудно време, защото вече сме много уморени. Доста сме надградили от началото на състезанието и искаме да продължим да израстваме като отбор. Във финалната четворка трябва да покажем отново максимална концентрация и мобилизация.“ Същевременно родната федерация намали цените на билетите за втория турнир от Лигата на нациите във Варна (15-17 юни). Пропуските ще са от 10 до 30 лева, а пакетните предложения са по 25, 50, 65 и 80 лева в зависимост от сектора в съоръжението.  След седмица националите играят с Бразилия, Франция и Канада.", "date": "2018.06.07", "title": " Треньорът на волейболистките: Бяхме с едно  ниво над съперника"}
{"url": "https://trud.bg/%d1%80%d1%83%d0%bc%d0%b5%d0%bd-%d1%80%d0%b0%d0%b4%d0%b5%d0%b2-%d0%b2-%d0%be%d1%82%d0%b3%d0%be%d0%b2%d0%be%d1%80-%d0%bd%d0%b0-%d0%b1%d0%be%d0%b9%d0%ba%d0%be-%d0%b1%d0%be%d1%80%d0%b8%d1%81%d0%be%d0%b2/", "text": "„За разлика от други аз нямам началници нито в България, нито в чужбина. Разбира се имам само един началник и това е българският народ, който ме е избрал и на когото съм се заклел да служа.“ Това заяви президентът Румен Радев пред журналисти днес в Трявна, помолен да коментира думите на министър-председателя Бойко Борисов, че критикува само управляващите, а не и опозицията и че опозиционният лидер е негов „шеф“, съобщиха от пресслужбата на държавния глава. „Критикувам там, където се вземат решения и се разпределят финансови средства. Ако започне и опозицията да го прави, тогава ще критикувам нея“, добави държавният глава. Попитан за обявеното от българското правителство намерение да се поднови работата по отношение на АЕЦ „Белене“ и дали темата е била дискутирана при посещението му в Русия, държавният глава посочи, че реализацията на проекта няма как да се случи без участието на руските конструктори, които са произвели реакторите и гарантират ядрената безопасност и че въпросът е бил обсъден по време на работната му визита в Москва и Сочи. „Що се отнася до вдигането на мораториума, приветствам го. Има заявен инвеститорски интерес и българското правителство има своите варианти и рационални идеи и нека да го оставим да събере необходимата информация, да проведе съответните преговори, да направи разчети, да ги представи и едва тогава да съдим рационален ли е проектът, безопасен ли е, изгоден ли е финансово за България и т.н. Затова призовавам да оставим правителството спокойно да си свърши работата“, посочи още Румен Радев. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.07", "title": " Румен Радев в отговор на Бойко Борисов: За разлика от други нямам началници"}
{"url": "https://trud.bg/%d1%80%d0%b0%d0%b7%d0%bf%d0%b8%d1%82%d0%b0%d0%bd%d0%b0-%d0%b5-%d0%b6%d0%b5%d0%bd%d0%b0%d1%82%d0%b0-%d1%83%d0%ba%d1%80%d0%b8%d0%b2%d0%b0%d0%bb%d0%b0-%d0%b2-%d0%b0%d0%bf%d0%b0%d1%80%d1%82%d0%b0%d0%bc/", "text": "Жената, укривала в апартамента си избягалите затворници Радослав Колев и Владимир Пелов, е разпитана в полицията, предаде  . Става дума за апартамента който полицията претърси вчера. Материалите от разпита са предадени на прокуратурата и сега държавното обвинение трябва да прецени да ли ще и повдигне обвинение за укриване на издирвани престъпници. Владимир Пелов се е крил 40 дни в апартамента в Ботевград. Той е обитавал жилището заедно с другия избягал от Централния софийски затвор Радослав Колев, от когото и до момента няма следа. Разследващите са установили още , че в обискирания вчера апартамент в Ботевград избягалите затворници Владимир Пелов и Радослав Колев са се укривали до края на април. Жената, която ги е укривала казала, че е мълчала защото се страхувала от двамата да не направят нещо лошо на децата ѝ. Данните на полицията сочат, че след това двамата са се разделили. В апартамента останал само Пелов. Разследващите са иззели записите от всички охранителни камери в района около мястото на стрелбата. В момента записите от тях се анализират. Готова е и аутопсията на Пелов. Резултатите сочат, че раната в лицето е причина за смъртта му. Експерти ще анализират и ъгълът, под който са влезли куршумите, за да установят позициите на двамата при стрелбата. Според бившия шеф на ГДБОП Румен Миланов, е странно как само няколко часа след престрелката службите са успели да установят коя е жената собственик на апартамента, където Пелов се е укривал. Проблемите в МВР според Румен Миланов се крият не в непрофесионализма на един или друг началник, а в неподържането именно на системите във вътрешното министерство , обучението на състава и липсата на приемственост. В Ботевград продължава засиленото полицейско присъствие, но според кмета полицаите в местното районно са крайно недостатъчно. Той е настоявал многократно за решаване на проблема пред няколко поред министри на вътрешните работи. По думите му, в Ботевград нивото на престъпленията като лихварство, сводничество, наркоразспространение и проституция са изключително много. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.07", "title": " Разпитана е жената, укривала в апартамента си избягалите затворници"}
{"url": "https://trud.bg/%d0%b8%d0%b7%d1%80%d0%b0%d0%b1%d0%be%d1%82%d0%b2%d0%b0%d0%bc%d0%b5-154-%d0%bb%d0%b5%d0%b2%d0%b0-%d0%bd%d0%b0-%d1%87%d0%b0%d1%81/", "text": "Всеки работник създава средно по 15,4 лв. от брутния вътрешен продукт (БВП) на страната за един час работа, обявиха от Националния статистически институт. През първото тримесечие на 2018 г. БВП на един зает се увеличава с 2,3% в сравнение със същия период на миналата година. Работещите хора в страната са 3,439 млн., а общият брой отработени часове от тях за тримесечието е 1,393 млрд. Хората работят все по-ефективно, сочат данните на НСИ. Брутната добавена стойност (БДС), която представлява БВП без данъците и субсидиите, произведа за един час работа нараства реално с 3,4% спрямо първото тримесечие на миналата година. Най-ефективно работят в индустрията. За един час работа в индустрията се създават 14,5 лв. добавена стойност. В сектора на услугите всеки зает произвежда по 13 лв. на час. Най-ниска е производителността на труда в аграрния сектор – 2,3 лв. на час. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.07", "title": " Изработваме 15,4 лева на час\t\t\t"}
{"url": "https://trud.bg/%d0%b8-%d0%be%d0%bf%d0%b8%d1%82%d0%bd%d0%b0%d1%82%d0%b0-%d0%b5%d0%bb%d0%b8%d1%81%d0%b5%d0%b5%d0%b2%d0%b0-%d1%81-%d0%bf%d0%be%d0%b1%d0%b5%d0%b4%d0%b0/", "text": "И опитната Деница Елисеева започна с победа на европейското по бокс в „Арена Асикс“. На старта в категория до 60 кг шампионката от 2016-а прегази унгарката Мезевари с 5:0. 37-годишната Деница превъзхождаше значително съперничката си и не остави никакви съмнения у реферите. Въпреки че мачът й се забави с близо 40 минути заради проблем с осветлението в залата, българката показа много добър бокс. На четвъртфиналите нейна съперничка ще е молдовката Кравченко. Шампионката призна, че за нея бронза ще е провал, като на полуфиналите я очаква силната рускиня Анастасия Белякова, трета от олимпиадата Рио 2016. „Разчитам на медал от по-благороден метал, тъй като с финансирането за него издържам подготовката си след това“, призна националката.  Преди това победи записаха други две златни медалистки в Европа – Станимира Петрова (57) и Мелис Йонузова (64), чийто успех бе изгледан от спортния министър Красен Кралев.", "date": "2018.06.07", "title": " И опитната Елисеева с победа"}
{"url": "https://trud.bg/%d0%ba%d1%80%d0%b0%d1%81%d0%b8%d0%bc%d0%b8%d1%80-%d0%ba%d0%b0%d1%80%d0%b0%d0%ba%d0%b0%d1%87%d0%b0%d0%bd%d0%be%d0%b2-%d0%bf%d0%be%d0%b4%d0%be%d0%b1%d1%80%d1%8f%d0%b2%d0%b0%d0%bd%d0%b5%d1%82%d0%be/", "text": "Министърът на отбраната Красимир Каракачанов откри днес, 7 юни, в Брюксел, Белгия, симпозиум на тема: „Военната мобилност – ключ към европейската сигурност“. Форумът е организиран от Министерството на отбраната на Република България и Европейската агенция по отбрана и е част от официалния календар на Българското председателство на Съвета на ЕС. Политически и военни ръководители, сред които върховният представител на ЕС по въпросите на външните работи и политиката на сигурност Федерика Могерини, заместник-генералният секретар на НАТО Роуз Гьотемьолер, главният изпълнителен директор на Европейската агенция по отбрана (ЕАО) Хорхе Домек, високопоставени представители от държавите-членки на ЕС, на структури на ЕС и НАТО и други заинтересовани страни направиха оценка на напредъка и обмениха виждания по въпросите на военната мобилност. В изявлението си при откриването на конференцията министърът на отбраната на Република България Красимир Каракачанов заяви: „Границите между вътрешната и външната сигурност се размиват, хибридният характер на конфликтите вече се утвърждава като правило. Подобряването на военната мобилност е от ключово значение за способността на ЕС да реализира ефективно своите операции, предприемани по линия на Общата политика за сигурност и отбрана. Осигуряването на бързо и ефективно придвижване на военни контингенти и оборудване в рамките на ЕС и извън него ще позволи на Съюза да реагира адекватно на предизвикателствата в настоящата изключително динамична стратегическа среда“. По време на дискусиите високопоставени участници от национални правителства и въоръжени сили, представители на структури на НАТО и ЕС обсъдиха бъдещото развитие на военната мобилност в дискусии в рамките на два панела, посветени на взаимодействието и координацията и на военните изисквания към военната мобилност. Модератор на първия панел на симпозиума за военната мобилност, в който се дискутираха въпроси за взаимодействието и координацията на национално ниво и в рамките на ЕС и НАТО, модератор беше заместник-министърът на отбраната Атанас Запрянов. В заключителното си изказване главният изпълнителен директор на Европейската агенция по отбрана Хорхе Домек изтъкна: „Военната мобилност не е просто отбрана. Изискват се усилия на всички правителствени нива, за да бъде постигнат резултат. На нивото на ЕС ние вече сме поели нашия дял от отговорности и всички съответни институции, агенции и структури на Съюза вече работят за постигането на синхронизация, за да отговорят още по-добре на потребностите на държавите-членки. С поглед към Европейския съвет в края на юни, от голяма важност е държавните и правителствени ръководители да обсъдят подход, който да мобилизира всички държавни институции.“ АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.07", "title": " Красимир Каракачанов: Подобряването на военната мобилност е от ключово значение за способността на ЕС да реализира ефективно своите операции"}
{"url": "https://trud.bg/%d0%b7%d0%b4%d1%80%d0%b0%d0%b2%d0%bd%d0%b8%d1%8f%d1%82-%d0%bc%d0%b8%d0%bd%d0%b8%d1%81%d1%82%d1%8a%d1%80-%d0%b5-%d1%80%d0%b5%d1%86%d0%b5%d0%bf%d1%82%d0%b8%d1%82%d0%b5-%d1%84%d0%b0%d0%ba%d1%82-%d0%b4/", "text": "Електронните рецепта и електронните регистри в здравеопазването влизат в сила до края на годината. Това заяви здравният министър Кирил Ананиев в отговор на въпрос на председателя на парламентарната здравна комисия д-р Даниела Дариткова на какъв етап е създаването на единната информационна система. Ананиев посочи, че при поемането на ръководството на ведомството екипът му е заварил техническо задание, в което всеки модул е работил сам за себе си. Впоследствие това задание е променено и в края на юни се очаква да бъдат обявени обществените поръчки по отделните модули, а възлагането по тях – през септември. Целта е до средата на 2019 г. електронното здравеопазване да стане факт.", "date": "2018.06.07", "title": " Здравният министър: Е-рецептите факт до края на годината"}
{"url": "https://trud.bg/%d1%81%d1%8a%d0%b4%d1%8a%d1%82-%d0%be%d0%bf%d1%80%d0%b0%d0%b2%d0%b4%d0%b0-%d0%b0%d0%ba%d0%b0%d0%b4%d0%b5%d0%bc%d0%b8%d0%ba-%d0%b2%d0%b0%d0%bd%d1%8c%d0%be-%d0%bc%d0%b8%d1%82%d0%b5%d0%b2-%d0%bf%d0%be/", "text": "Софийският градски съд оправда   бившия ректор на Медицинския университет в София Ваньо Митев и главния секретар на ВУЗ-а Алексей Алексеев. Прокуратурата искаше 6 г. затвор за Митев и 3 г. условна присъда с 5 г. изпитателен срок за Алексеев. Държавното обвинение настояваше и да бъде наложена забрана да заемат отговорно служебно положение в системата на образованието. Двамата са подсъдими за безстопанственост, неизгодни сделки, които са довели до щети за Медицинския университет и за незаконен прием на чуждестранни студенти. Защитата на бившия ректор посочи, че обвиненията са неясни, фактологията е сбъркана изначално в обвинителния акт, а действията на Митев и Алексеев били изцяло съобразени със закона. Адвокат Димитър Вълков подчерта, че всичко, което Митев е извършил, е благородно в името на висшето образование в България, което имало нужда от международно представяне. Преди година и половина проверка установи, че бившият ректор  не е бил в конфликт на интереси, докато е подписвал споразумения по време на управлението си на учебното заведение.", "date": "2018.06.07", "title": " Съдът оправда академик Ваньо Митев по всички обвинения"}
{"url": "https://trud.bg/%d1%82%d1%8a%d1%80%d1%81%d0%b8%d0%bc-%d0%b8%d0%bd%d0%b2%d0%b5%d1%81%d1%82%d0%b8%d1%82%d0%be%d1%80-%d0%b7%d0%b0-%d0%b0%d0%b5%d1%86-%d0%b1%d0%b5%d0%bb%d0%b5%d0%bd%d0%b5-%d0%be%d0%b1/", "text": " Парламентът даде мандат на енергийния министър за търсене на стратегически инвеститор за АЕЦ “Белене”. Втора атомна ще се изгражда на пазарен принцип, без държавни гаранции. Дебатите продължиха повече от три часа. Отхвърлен бе проектът на БСП за отпадане на мораториума. Със 172 гласа бе прието предложението на ГЕРБ, което развързва ръцете на министъра на енергетиката за търсене на инвеститор. В решението е записано, че няма да има преференциални цени, корпоративни гаранции и/или други непазарни механизми за гарантиране на инвестицията. Активите и пасивите за проекта АЕЦ “Белене” ще бъдат в отделно дружество. “Този проект никога не е бил безспорен, подходили сме максимално предпазливо на какви условия трябва да отговори бъдещият инвеститор”, Александър Ненков от ГЕРБ. “Нищо не рестартираме, просто даваме мандат следващите пет месеца за проучване какъв би бил инвеститорският интерес”, допълни той. “Гласът на народа е за АЕЦ “Белене”, БСП винаги е искала този проект да се осъществи”, заяви Таско Ерменков. Той направи анализ на ситуацията в енергетиката сега и занапред, и заключи, че ветровият потенциал у нас е нисък, а фотоволтаичните паркове също са с ограничен капацитет.   ДПС гласуваха против идеята за търсене на стратегически инвеститор за изграждане на АЕЦ “Белене”. Обявиха, че виждат само една игра и липса на политическа воля в проекторешението за даване на мандат за преговори. “Без разрешението на Путин и “Атомстрой” вие не можете да направите нищо по този проект. Иначе казано, проектът е руски”, предупреди Рамадан Аталай по време на дебатите в пленарната зала. Той посочи, че ако решението, което гласува НС бе съдбоносно, в пленарната зала щеше да е премиерът Бойко Борисов. “Премиерът го няма, затова за мен този дебат е подвеждане на Народното събрание”, обобщи Аталай.", "date": "2018.06.07", "title": " Търсим инвеститор за АЕЦ „Белене“ (обзор)\t\t\t"}
{"url": "https://trud.bg/%d0%b1%d1%8a%d0%bb%d0%b3%d0%b0%d1%80%d0%b8%d1%8f-%d0%b2-%d1%82%d0%be%d0%bf-10-%d0%bf%d0%be-%d1%80%d1%8a%d1%81%d1%82-%d0%bd%d0%b0-%d0%b8%d0%ba%d0%be%d0%bd%d0%be%d0%bc%d0%b8%d0%ba%d0%b0%d1%82%d0%b0/", "text": "България влиза в топ 10 на страните от ЕС по ръст на икономиката. Всъщност ние делим десетото място със Словакия и Литва, които също като нас отчитат 3,6% ръст на брутния вътрешен продукт (БВП) през първото тримесечие спрямо същия период на миналата година. Отличниците в ЕС са Латвия, с ръст от 5,1%, Полша и Словения, като и в двете страни ръстът на БВП е 5%, сочат данните на Евростат. Оказва се, че редица страни от ЕС се движат напред доста по-бързо от нас и догонват богатите държави от Общността. Спрямо предходното тримесечие обаче ръстът на икономиката ни се ускорява до 0,9%, като по-добри резултати от в ЕС имат само Латвия, Полша, Унгария и Финландия. През първото тримесечие БВП на България е 21,479 млрд. лв., като на човек се падат по 1558 евро. Делът на аграрния сектор в икономиката пада до 2,2%. Индустрията запазва дела си от 29,3%, а делът на услугите нараства до 68,5%. Крайното потребление формира 86,2% от БВП, а инвестициите имат дал от 18,2%. Като основна роля за ръста на икономиката има увеличението на потреблението на домакинствата с 3,4%, и на инвестициите – със 7%. По отрасли по-сериозен ръст на годишна база има при: Операции с недвижими имоти – 6,7%, Строителство – 6,6%, Финансови и застрахователни дейности – 5,5%, Създаване и разпространение на информация и творчески продукти; далекосъобщения – 3,7%, Добивна и преработваща промишленост; производство и доставка на електрическа и топлинна енергия и на газ – 3,4%, Търговия, ремонт на автомобили, транспорт, хотелиерство и ресторантьорство – 2,6%. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.07", "title": " България в топ 10 по ръст на икономиката\t\t\t"}
{"url": "https://trud.bg/80-%d0%be%d1%82-%d1%80%d0%b8%d0%b1%d0%b0%d1%82%d0%b0-%d1%83%d0%bb%d0%be%d0%b2%d0%b5%d0%bd%d0%b0-%d0%bd%d0%b5%d0%b7%d0%b0%d0%ba%d0%be%d0%bd%d0%bd%d0%be/", "text": "Бракониерският улов на риба в Черно море достига 80%. Данните изнесе европейският комисар, отговарящ за околната среда, морското дело и рибарството Кармену Вела, след като страните от Черноморския регион подписаха декларация с мерки срещу нелегалния улов в Черно море. “От всеки 5 тона риба, които са уловени в Черно море, 4 са незаконни, така че наистина е важно да преодолеем заедно този проблем”, заяви Вела. По думите му нито една държава сама не може да реши самостоятелно проблемите, които засягат Черно море. Трябва да имаме колективни действия, а това не е лесна задача – винаги е предизвикателство всички да бъдат привлечени от една идея, но мисля, че всички разбират важността от предприемането на действия, допълни еврокомисарят. От своя страна министърът на земеделието Румен Порожанов уточни, че от шестте държави с излаз на Черно море само Русия и Украйна не са подписали декларацията за нелегалния риболов, защото имат разногласия помежду си. Декларацията подкрепя малките риболовци и призовава за по-добро сътрудничество между страните в региона. По данни на земеделското министерство у нас над 62 хил. души са пряко или косвено ангажирани във фермите за риболов и преработка, които са 8700 на брой. Особено важна е поставената цел за подкрепа на дребномащабния риболов, защото 90% от улова е такъв, уточни зам.-министърът на земеделието Атанас Добрев.", "date": "2018.06.07", "title": " 80% от рибата уловена незаконно\t\t\t"}
{"url": "https://trud.bg/%d0%b1%d1%83%d1%80%d0%b3%d0%b0%d1%81%d0%ba%d0%b8%d1%8f%d1%82-%d0%b5%d0%bb%d0%b5%d0%ba%d1%82%d1%80%d0%be%d0%bc%d0%be%d0%b1%d0%b8%d0%bb-%d1%81%d0%b5-%d0%ba%d0%bb%d0%b0%d1%81%d0%b8%d1%80%d0%b0-%d0%b7/", "text": "Футуристичният “Batkomobil” на бургаския отбор “Mehano” от Професионалната гимназия по механоелектротехника и електроника премина успешно предварителния кръг Shell Eco-marathon Challenger Event във Франция и ще се включи в голямата надпревара Shell Eco-marathon Европа през 2019 година в Лондон, съобщиха от община Бургас. Зад проекта стоят Велин Георгиев, Атанас Христов, Антон Стойчев и Младен Георгиев, ученици в 10-ти клас, специалност “Промишлена Електроника” и преподавателят им инж. Красимир Кънчев. Децата проектират и работят над колата на бъдещето над 4 месеца. Бургаската кола се състезава в категория “Прототипи”, задвижвани с електрическа батерия. Основен спонсор на отбора на ПГМЕЕ, който представя морския град в надпреварата, е Община Бургас. “Изключително сме доволни от постигнатия успех във Франция. Преминахме успешно техническата инспекция и тази за безопасност на технологията, и впечатлихме всички участници със сигурността и иновациите си, най-сериозната от които са разработените и монтирани дискови спирачки на външната ос. Нашият електромобил измина по време на състезанието 160 км. само с 1 kW електроенергия”, сподели капитанът на бургаския тим инж. Красимир Кънчев. Бургаският “Mehano” бе единственият български тандем, който тази година взе участие в Shell Eco-marathon Challenger Event и един от двата отбора, съставени от ученици. Всички останали коли на бъдещето, участвали в състезанието, са разработвани от студенти. Shell Eco-marathon Challenger Event е отделна надпревара, по време на която отборите, заявили участие за първи път, тестват и правят подобрения по своите превозни средства, преди да станат част от голямото състезание догодина. Днес, бургаският “Batkomobil” ще бъде представен пред зала “Арена Армеец” в София, заедно с останалите български отбори, които ще участват догодина в надпреварата Shell Eco-marathon Европа в Лондон. Shell Eco-marathon е уникално състезание, което предизвиква студенти и ученици от целия свят да проектират, конструират и се състезават с най-енергийно ефективните автомобили. Трите локации в Европа, Америка и Азия отвеждат студентите на пистата, за да разберат кой ще измине най-голямо разстояние с най-малко количество гориво или енергия. За да постигнат екстремни нива на енергийна ефективност на пътя, те трябва да използват комбинация от креативност и авангардни технологии. В Европа състезанието се провежда от 1985 г., а днес в него взимат участие над 3000 студенти от 30 страни на Стария континент пред публика от над 40 000 души. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.07", "title": " Бургаският електромобил се класира за състезанието с коли на бъдещето Shell Eco-marathon"}
{"url": "https://trud.bg/%d1%80%d1%83%d0%bc%d1%8a%d0%bd%d1%81%d0%ba%d0%b8%d1%8f%d1%82-%d0%bc%d0%be%d0%b4%d0%b5%d0%bb-%d0%b0%d0%bd%d1%82%d0%b8%d0%ba%d0%be%d1%80%d1%83%d0%bf%d1%86%d0%b8%d1%8f-%d1%81%d0%b5/", "text": "В последните десетина години Румъния си спечели правото да бъде наречена страната, в която борбата с корупцията е за пример. Да, но както се казва в култовия сериал от средата на 90-те – „Туин Пийкс“, „совите не са това, което са“. В Румъния от месеци ври и кипи. Там наистина става нещо. И това е тотално разбитият мит точно за същата тази борба с корупцията. Това, за което българите мечтаем да се случи и у нас, се оказа катастрофа. Разединена и съсипана държава, „управлявана от прокурори“. Разбра се, че лицето на антикорупцията, както наричат г-жа Лаура Кьовеши (директор на Държавната агенция „Антикорупция“ – ДНА), всъщност е осъществявала шантаж над политическия елит там. Само преди няколко дни Конституционният съд (КС) на Румъния излезе с решение, че президентът на страната Клаус Йоханис трябва да освободи госпожа Кьовеши от поста, който заема, а именно – главен прокурор за борба с корупцията в Румъния. Във вторник последва ново извънредно заседание на КС, който реши да сезира най-висшите европейски и съдебни институции, председателя на Еврокомисията и Венецианската комисия, както и да поиска помощ от тях за „спасяване на демокрацията в Румъния, правовата държава и защитата на човешките права“. Като мотив на съда да поиска помощ, се посочва, че „КС е подложен на жесток натиск от службите за сигурност и чуждо влияние да отменя решенията си в нарушение на Конституцията на страната“. След два дни в събота се очаква над половин милион румънци да се включат в мащабна демонстрация в Букурещ. Протестът ще е срещу злоупотребите в съдебната система, поръчковите съдебни дела и грубото погазване на човешките права. Организира се от управляващата коалиция в Румъния – социалдемократи и либерали (ПСД и АЛДЕ), заедно с много обществени и професионални организации. Да видим защо се стигна дотук. След тринадесет години „антикорупционен експеримент“ последствията за румънските граждани, демокрацията и върховенството на закона са катастрофални. Хиляди са осъдени след манипулирани съдебни процеси, изфабрикувани доказателства и на базата на секретни протоколи между новата Секуритате (Румънската разузнавателна служба – СРИ) – така вече я наричат в северната ни съседка, Националната дирекция „Антикорупция“ и съдебната власт. Сега след разсекретяването на част от тайните протоколи става ясно, че редица прокурори и цели съдебни състави са под контрола на СРИ и формално са участвали в съдебния процес, изпълнявайки указанията, давани им от офицерите в разузнавателната служба. В резултат на фалшива оперативна информация, подавана от там към съдиите, са осъдени хиляди граждани без те да имат достъп до тези данни и възможност да се защитят. За това разказа полковник Даниел Драгомир (той оглавяваше Дирекция „Антитерор“ в СРИ преди сам да напусне службата) пред „Труд“ още през януари, когато сподели за разкрити фрапиращи закононарушения, свързани с подслушвания в продължение на години – и то 24 часа в денонощието. Записи от тях са представяни пред съда на хартия, но променяни чрез обработка и така са манипулирани. Наскоро се разбра, че всичко това е било възможно с активното съдействие и контрола на американското ЦРУ върху Румънската разузнавателна служба и Дирекцията „Антикорупция“, казва още бившият топразузнавач. Последните разкрития доказват, че Лаура Кьовеши и бившият вече оперативен директор на СРИ – генерал Флориан Колдя, са получавали указания и съответно след това са давали отчети за изпълнените задачи директно на представителите на ЦРУ за региона. С това се обяснява и прикриването на скандала, относно разкритата наскоро информация за съществуването на секретни бази на ЦРУ на територията на Румъния, в които са малтретирани и изтезавани хора. Само преди дни Европейският съд по правата на човека осъди Румъния за това, че в тези секретни бази е измъчван и изтезаван саудитски гражданин. Наяве излязоха и други фрапиращи факти, че в близост до Букурещ функционира една от най-големите секретни бази на ЦРУ в Европа, където са подслушвани политически лидери, крупни бизнесмени, обществени личности от Румъния и други европейски държави, включително и от България. У нас обаче не се появи никаква информация за това. Преди няколко дни парламентарната комисия за контрол на Румънската разузнавателна служба оповести друга шокиращата информация, която сочи, че тази служба е подслушвала над шест милиона румънски граждани при активно население от около девет милиона. Румънски експерти анализират и сравняват посочената информация, като според тях издадените от съда разрешения за прилагане на специални разузнавателни средства в Румъния, надвишават няколко пъти издадените разрешения за същия период в САЩ. Според тях това говори за мащабен план, създаден от Румънската разузнавателна служба и Дирекцията „Антикорупция“ под контрола на ЦРУ, целящ отстраняването на неудобните лица чрез съдебни „екзекуции“. В резултат на това румънският бизнес е напълно унищожен за сметка на големите международни корпорации и интереси. Голяма част от медийните босове са осъдени, а медиите им са отнети и сега са под контрола на СРИ. Срещу повечето политици има образувани дела, а всеки бизнесмен с оборот над 10 милиона евро е арестуван. Събитията от последните месеци и всички разкрития, направени от бивши и настоящи участници в тези антидемократични процеси, показват мащабите на пораженията, нанесени върху демокрацията, човешките права и върховенството на закона в Румъния. Налице са факти, че румънското общество започва да разбира за какво става дума. Висши представители от политическите среди в северната ни съседка вече заявиха, че обществото „няма да търпи повече тези безобразия и престъпления, извършвани от група високопоставени държавни служители, служещи на чужди интереси“. Вече има достатъчно случаи, в които част от съдиите отказват да се подчиняват на заповедите, давани им от офицерите на СРИ. Това е видимо от вълната оправдателни присъди, постановени през последните месеци на политици, бизнесмени, съдии и обществени личности. Сега на дневен ред се поставя въпросът как ще бъдат компенсирани всички тези хора, които са незаконно преследвани, отстранявани от длъжност, осъждани. Всички те са с унищожен имидж, съсипана кариера, семейство и живот. За това притеснения пред „Труд“ изрази шефът на Сената там – Калин Попеску-Търичану. В края на февруари бе публикуван доклад от министъра на правосъдието Тудорел Тоадер, който показа без никакво съмнение, че госпожа Кьовеши е нарушила Конституцията многократно. Самата тя вече четири пъти игнорира решения на КС за явяването й в парламентарната комисия за контрол на службите. Очевидно, защото е… над закона. Президентът Клаус Йоханис обаче не се съобрази с изнесените данни, въпреки че е задължен. Ето как Румъния, която бе емблематичен пример за страна с впечатляващи резултати в битката с корупцията по високите етажи, се превърна в „страна на прокурорите“. „Страната ни сега започва да прилича на Румъния от времето на Чаушеску.“ Това е констатацията на вторият човек в държавата г-н Търичану. След решението на Конституционния съд преди дни за отстраняване на Кьовеши от поста предстои да видим ще посмее ли държавният глава да се съобрази с най-висшия правораздавателен орган в Румъния. От ДНА реагираха светкавично и във вторник беше образувано дело срещу президента Йоханис и съпругата му за „участие в престъпна група за имотни измами и укриване на данъци“. Никой не се съмнява, че целта е той да бъде заставен отново да наруши основния закон на страната и да не освободи Кьовеши. Според управляващите Клаус Йоханис няма да направи това, защото е прекалено „зависим от паралелната държава“. Това от своя страна със сигурност ще предизвика започването на процедура по импийчмънт на президента. Години наред европейските лидери умишлено си затварят очите за всички злоупотреби и престъпления, извършвани срещу румънското общество и погазването на човешките права. От няколко месеца в България функционира новосъздадената Комисия за противодействие на корупцията и за отнемане на незаконно придобито имущество. България е добре да почерпи от горчивият румънски опит, за да не допусне реализиране на подобен експеримент „борба срещу корупцията“. Който да се превърне в средство за отстраняване на неудобните лица, и прокарването на опасни чужди интереси. Борбата срещу корупцията трябва да се води единствено от закона, без да се нарушава Конституцията на страната и човешките права. В противен случай рискуваме и България да се превърне в подобно на Румъния поле за експерименти, в които ще бъдат потърпевши много невинни граждани.", "date": "2018.06.07", "title": " Румънският модел “антикорупция” се провали\t\t\t"}
{"url": "https://trud.bg/%d0%b8%d0%bc%d0%b0-%d0%bb%d0%b8-%d0%b4%d0%be%d0%b1%d1%80%d0%b0-%d1%80%d0%b5%d0%ba%d0%bb%d0%b0%d0%bc%d0%b0/", "text": "Рекламата на лотарийни игри е лоша и трябва да бъде забранена. В това заключение се изчерпва тезата на Законопроекта за изменение и допълнение на Закона за хазарта, предложено от партия НФСБ и публично защитавано от лидера й – вицепремиерът Валери Симеонов. Основният аргумент за лошотията на рекламата е, че развива зависимост у потребителите. Данни за наличието на такъв проблем в България обаче не са представени нито в законопроекта на НФСБ, нито в последвалите дебати по него, в които вносителите се опитаха да защитят мотивите си. Единствената взаимовръзка, която се прави, е между успешния бизнес на лотарийните игри и броя на участвалите в тях. Поради липса на реално изчислени параметри на евентуалния проблем, с които би трябвало вносителите на законопроекта да разполагат, следва да се облегнем на социологическите проучвания. Според най-популярното такова, удобно публикувано дни преди оповестяването на законопроекта, над 3 милиона българи са си опитвали късмета в игрите на щастието. Впечатляващо, но само преди да преминем към фактологията. „Изкушени от хазарта от време на време са 19 на сто (над 1 млн. души от населението), а средният им разход за това е 21 лева на месец. Рядко играят една трета от хората (1,8 млн. души) и отделят за това по около 9 лева месечно. Хората, които твърдят, че не играят лото и тото игри, са 43%“. Това се казва в социологическото проучване. Осреднено това означава, че играещите в игрите на щастието харчат по около 15 лв. месечно или по 50 стотинки на ден. При това няма конкретни данни колко от участвалите в проучването използват услугите на проблемните за г-н Симеонов лотарии, а не държавния спортен тотализатор, например. Но да продължим със зависимостта. Симптомите за хазартна зависимост, посочени от Министерството на здравеопазването, са: Да мисли за залагане през цялото време; Да залага все по-големи суми пари, когато залага; Да се опитва да спре да залага, но да се е провалил; Да става раздразнителен или да има честа смяна на настроенията, когато спира да залага.; Да използва хазарта като начин за бягане от други проблеми; Да продължава да залага, за да се опита да си върне загубените пари (“преследване“); Да лъже за сериозността и честотата, свързана с хазартните игри; Да се опита да си набави пари за залагания чрез въвличане в незаконни или неморални дейности; Да има проблеми в работата и семейството, причинени от хазарта; Да разчита на други хора или близките да покриват финансовите проблеми, причинени от хазарта. Ако се опитаме да ги наложим върху харчещия средно по едно кафе на ден за игри на щастието българин, резултатите отново не са в полза на твърдението за опасност от развиване на масова зависимост към хазартни игри. В такъв случай, какъв е истинският проблем с рекламата на лотарийни игри? И има ли добра реклама във вашите очи, г-н Симеонов? Ще вмъкна тема за размисъл: Консумирането на газирани безалкохолни напитки убива по 180 000 души годишно в световен мащаб, а пристрастяването към тях е обект на изследвания и сочено като съизмеримо с това към хазарта и тютюнопушенето. И още – според наскоро публикувано проучване на Агенцията по лекарства над 80% от българските граждани прибягват до самолечение, при това с антибиотици. Широкоразпространеното мнение на медиците е, че подобен род лечение може да доведе до усложнения. Ще забраним ли тогава рекламите на лекарствени продукти? Още – битовата химия конкурира автомобилите в замърсяването на околната среда. Летливите органични съединения допринасят за формирането на озон и фини прахови частици, които съставляват смога, който дишаме, и влошава здравословното ни състояние. Да сложим ли точка на рекламите на сапуни, парфюми и бои? Можем да продължим до момента, в който в информационното пространство не останат само реклами на броколи, спанак и извара. За нещастие, точно тези продукти не са от традиционно рекламираните. В условията на свободен пазар държавата не би трябвало да се меси при определяне на предлаганите на пазара стоки и услуги, а ролята й е ограничена единствено до осигуряване на сигурност и защита от принуда и мошеничество. Ако има принуда или мошеничество от страна на лотарийните игри към потребителите им, то към момента остава недоказано и данни за такова не са посочени от вносителите на законопроекта. Опитът за налагане на рестрикции върху рекламата на лотарийни игри е грубо вмешателство на държавата в свободния пазар. При това без сериозна аргументация защо е необходимо, извън моралните възприятия на група депутати и техния ръководител.   Годишно в България се консумират над 600 млн. литра газирани безалкохолни напитки, според данни на Асоциация на производителите на безалкохолни напитки в България. Дори некоректно да наложим тези данни върху 7 милиона души население у нас се оказва, че средно всеки българин консумира по 86 литра газирани безалкохолни напитки годишно или по 250 милилитра от тях всеки ден. Ако следваме приложената логика в законопроекта за хазарта, следва да забраним и рекламата на безалкохолни напитки. Но защо да спираме дотук? Според данни на Световната здравна организация всяка година над 2,8 млн. души по света умират по причини, пряко свързани с наднормено тегло. Защо тогава да не забраним и рекламата на заведенията за бързо хранене, които доказано допринасят за този проблем? Или пък всички храни с високо съдържание на захар?", "date": "2018.06.07", "title": " Има ли добра реклама?\t\t\t"}
{"url": "https://trud.bg/%d0%b6%d0%b5%d0%bb%d1%8c%d0%be-%d0%b1%d0%be%d0%b9%d1%87%d0%b5%d0%b2-%d0%b7%d0%b0%d0%bc-%d0%bf%d1%80%d0%b5%d0%b4%d1%81%d0%b5%d0%b4%d0%b0%d1%82%d0%b5%d0%bb-%d0%bd%d0%b0-%d0%bf%d0%b3-%d0%bd%d0%b0/", "text": "– Когато издирваш един човек, най-логично е да започнеш оттам, където живее. Обясненията след разстрела на Пелов са абсолютно нелепи. Те показват пълна безпомощност на органите на реда. Тази безпомощност е следствие от политиката на правителството в сектор сигурност. Абсурдно е и това, че никой не иска да дойде в парламента и да даде обяснения за случилото се. Нормално е българските граждани да са притеснени, предвид многото и различни информации, които излизат. Обществото очаква отговор на въпросите: Как този човек е стоял на площада? Как е започнала престрелката? Истина ли е, че раненият Марио Пенчев сам е дошъл с колата си в „Пирогов“? Сигурно има и спекулации, но единственият начин да бъдат разсеяни е вътрешният министър да даде обяснения пред парламента. Когато има проблем, министрите предпочитат да не се явяват пред НС, където е мястото за отговори. – За съжаление, проектът “Белене” винаги е бил обект на идеологизации. Той е политизиран. Свидетели сме на дебата по реализирането му, както и на многото догми, които се насаждат. Убеден съм в това, че България трябва да формира своята политика единствено и само водена от националния си интерес. Този национален интерес за нас включва реализацията на проекта “Белене”. – Задавате един много основен въпрос, преди дебата в зала. Струва ми се, че трябва да бъдат изяснени няколко неща. Позицията на БСП е ясна. Нашият проект за решение дава мандат на енергийния министър, на правителството да се опитат да материализират заявения интерес към проекта “Белене”. Това, което колегите от ГЕРБ са внесли, създава усещане за някаква игра. Ако бъде прието тяхното предложение, със сигурност проектът “Белене” няма да бъде реализиран. Може би за пореден път сме свидетели на опит да се извлекат политически дивиденти, да заблудим някого, че правим опит да възродим проекта… Но даването на мандат на енергийния министър, по начина, предложен от ГЕРБ, де факто връзва ръцете на министъра. В проекта на ГЕРБ са поставени условия от типа на: без корпоративни гаранции, без договор за задължително изкупуване, без преференции… Няма как да се реализира такъв тип стратегически проект при такива условия. И ГЕРБ трябва ясно да кажат кога са искрени – в твърдението си, че търсят реален инвеститор, за реализиране на проекта, или искат за пореден път да сложат кръста на проекта. Какво означава в парламентарна република да не искаш отмяна на решението от март 2012 г., с което българският парламент потвърждава решението на Министерския съвет за налагане на мораториум? – Нямам обяснение, но това е шизофренно. Няма как да възложиш на някой нещо, в нарушение на Конституцията. Има решение на НС, което потвърждава, че проектът е спрян и се възлага на правителството да изследва всички варианти, включително и за строителство на газова централа там и същевременно да кажеш: Ние ви даваме мандат да преговаряте. Нали всеки инвеститор при преглед на нормативната страна в България ще установи, че има такова нарушение. – Не виждам логика в подобно твърдение. По-скоро притеснение може да има по темата за търсене на отговорност. Не ми се иска в това интервю да поставям въпроса за отговорността, но рано или късно той ще бъде поставен. Кой ще плати забавянето, загубите? Защото на нас непрекъснато ни обясняваха, че няма да сме предмет на осъдително решение с арбитража, че проектът е нерентабилен, неефективен, а сега виждате, че по информация на вицепремиера и на енергийния министър има заявен инвеститорски интерес от четири компании. Как така от една страна проектът е нерентабилен, а от друга има интерес от стратегически инвеститори? Как се случва това, да твърдим, че няма нужда от базови мощности на електрическа енергия в региона, а Унгария да строи АЕЦ и под нас турците да строят друга ядрена централа? И България след десетилетия да се окаже, че я няма на картата на ядрените държави, въпреки опита който сме натрупали и мястото, което сме завоювали. Кой ще понесе политическата отговорност затова, или пак ще слушаме политическите мантри, че това бил някакъв руски проект. Националният интерес на страната предполага проектът “Белене” да бъде реализиран като европейски проект – с френски и немски партньори. Надяваме се, усилията на правителството, на преговарящия екип да бъдат така приоритизирани, да направят възможна неговата реализация като европейски проект. – Руската политика и поведението на президента Путин са изключително прагматични. Те казват, че са готови да участват, ако искаме по унгарския модел на партньорство и финансиране, ако искаме по турския модел, където се изгражда изцяло от руската страна като строителство и експлоатация, ако искаме като финландския модел. Отворени са за работа на различни модели. Има различни модели, по които руската страна работи, затова казват: “Елате с предложения, ние сме готови да разговаряме”. Така или иначе реакторите са руски, избрани са и са доставени, и при всички положения те ще имат място в този проект. Това, което ме притеснява е, че ние изглеждаме като държава, която все още не си е отговорила на въпроса какво точно иска. Първо трябва да си отговорим и след това да подредим своите стъпки. – Коментирали сме това, което министър Петкова представи като варианти в нейния доклад. Не мога да говоря от името на правителството какво е нейното желание, но мога да кажа, че аз зададох въпроса дали е необходимо, според министър Петкова, да бъде отменен мораториумът на българският парламент. Тя отговори, че е необходимо. Наблюдаваме много странна тенденция. Министърът изглежда като човек, който иска да намери вариант за реализация на проекта, но не разбирам до каква степен има подкрепата на самото правителство и въобще на парламентарната група. Това ще проличи и днес на заседанието на Комисията – дали министър Петкова ще бъде бламирана, или ГЕРБ ще направи необходимото, за да потърси вариант за реализация на този проект. – Със сигурност вина имаме всички за това, че в последните години нашата страна не успя да реализира нито един от своите големи проекти, не можа да реализира нито една от своите големи национални цели. Няма как да се избяга от вината, която носим всички, без значение дали в по-голяма част от това време ние сме били в опозиция или в управление. Струва ми се несериозно да се оправдаваме непрекъснато едни с други. Българските граждани са достатъчно интелигентни и помнят кой какви решения е взимал, докато е управлявал. – Законопроектът поставя въпроса за битката с контрабандата. Стига се до такъв тип законопроект, защото институциите не си изпълняват задълженията – в голяма степен това са и приходните администрации. Непрекъснато сме свидетели на промени на законодателството, с които въвеждаме едни или други механизми за измерване и за контрол на веригата на внос, преработка и дистрибуция и търговия на горива. Бяха въведени множество изисквания за измерването и връзката му с контрол. Припомням, че само преди месеци имаше скандал с информационната система на Агенция “Митници”, която се оказа, че позволява да бъде манипулирана и е обект на поредния upgrade (подобряване – бел. ред), с който ще наложи контрол върху всички изнесени точки, през които тя получава информация. Това ме навежда на мисълта, че не сме свидетели на борба с контрабандата, а по-скоро на опит контрабандата да бъде организирана и да бъде подчинена, за да се каже, че оттук нататък само някой ще определя кой ще може да се занимава с тази дейност, само кой ще има политически и управленски чадър, а всички останали ще бъдат сложени в ъгъла и на мястото си. За да се предотврати и друга злоупотреба свързана с ДДС и внасянето му в бюджета, е необходим и контрол върху крайните точки на реализация на горивата. В т. нар. нерегламентирани бензиностанции, има опити за нарушение, а за да не се ощетява хазната е редно да се направи публичен регистър и да има контрол на всички обекти от такъв тип. Това не трябва да се използва като механизъм с който да се преуреждат отношенията в сектора с цел да има издевателство върху малките и средни търговци. Това ще е нещото, на което ние от БСП ще държим по време на дебата и участвайки в гласуването на законопроекта на второ четене. – Ще има много предложения от различни асоциации и браншови организации. Една част от тях са възприети още в доклада преди първото четене като консенсусни и ще трябва да намерят своето място във второ четене, но пак казвам, че това трябва да бъде философията и логиката че по никакъв начин стремежът да се гарантират приходите в бюджета да не бъде за сметка на това да се нарушава свободната пазарна конкуренция. Напротив, изчистването на сивата икономика и контрабандата, трябва да доведе до насърчаване на конкуренцията и прозрачността в тези сектори. – Свидетели сме на политика или опит да се провежда политика с пиар и предварителни фанфари. Струва ми се, че това не е резултатно. Транспортният бранш е важен и е засегнат от това решение. По статистическа справка имаме над 60 000 български камиона, които са регистрирани и извършващи такъв тип превоз на стоки в Европейския съюз. Ефектът върху българската икономика от този отрасъл е между 7 и 8 млрд. Тази сума е съпоставима със средствата, които получаваме от присъединителните фондове на ЕС, затова ефектът върху всички съпътстващи сектори в българската икономика, които обслужват бранша, също не е малък. И като заетост, и като перспектива за развитие на България, затова се отнасяме с голяма отговорност към това. Факт е, че са били приети част от предложенията, които нашата страна е направила, но ако се окаже вярно твърдението, че още в началото се приема, че превозното средство трябва на 20 дни да се върне пълно в страната по регистрация. Това решение обезсмисля всички останали, които са приети и нанася тежък удар върху българския транспортен сектор. Тук трябва да се направят сериозни изводи, а именно, че нашата страна закъсня в търсенето си на съюзници и поставянето на проблема. Ние станахме активни едва в последните два месеца, а трябваше да стане много по-отдавна, за да видим кои са потенциалните съюзници по темата. Защото усещането ми е, че част от другите засегнати държави успяха да се договорят или да постигнат компромиси по други важни за тях въпроси.", "date": "2018.06.07", "title": " Жельо Бойчев, зам.-председател на ПГ на БСП, пред „Труд”: АЕЦ “Белене” трябва да се реализира като европейски проект\t\t\t"}
{"url": "https://trud.bg/%d1%83%d0%bd%d0%b8%d0%b2%d0%b5%d1%80%d1%81%d0%b8%d1%82%d0%b5%d1%82-%d0%be%d1%82%d0%b2%d0%be%d1%80%d0%b8-%d1%87%d0%b0%d1%81%d1%82%d0%bd%d0%b0-%d0%bf%d1%80%d0%be%d1%84%d0%b5%d1%81%d0%b8%d0%be%d0%bd/", "text": "Нова Частна професионална гимназия по инженеринг, технологии и компютърни науки започва прием на завършили 7 клас. Собственик на училището е Техническият университет във Варна. Оттам обявиха, че предоставят на гимназистите модерна база в учебния си корпус. Там ще ги обучават университетски преподаватели и специалисти от бизнеса. Гимназията е била официално вписана в Регистъра на институциите в системата на предучилищното и училищно образование със заповед на просветния министър от 25 май и стартира наесен с три паралелки с усилено изучаване на английски език. Две от тях – “Възобновяеми енергийни източници” и “Електрообзавеждане на електрически превозни средства за градски транспорт”, са с държавно финансиране и приетите няма да плащат такси. Обучението в третата – “Системно програмиране”, ще е платено и ще струва 3500 лв. годишно, които се дължат на две вноски, уточниха от ТУ-Варна. Приемът започва от 15 юни, като класирането ще става въз основа на резултатите от националното външно оценяване за 7 клас по математика или по български език и средния успех от свидетелството за завършено основно образование. Идеята за разкриване на гимназия към университета е била одобрена на академичен съвет още преди 2 г., но досега се е търсела оптималната формула, която да отговори на изискванията на новия Закон за предучилищното и училищно образование, научи “Труд”. Подобна гимназия досега имаше само ТУ-София. “При нас все още не е получен лиценза на новото учебно заведение, а паралелките не са били заложени в план-приема за следващата учебна година”, съобщи директорът на РУО-Варна Венцеслава Генова. Според нея по закон в класовете с държавно финансиране трябва да бъдат приети по 26 ученици, докато броят на бъдещите програмисти може да е и по-малък, тъй като обучението е частно. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.07", "title": " Университет отвори частна професионална гимназия"}
{"url": "https://trud.bg/%d0%bb%d0%b5%d0%ba%d0%b0%d1%80-%d0%bd%d0%b5%d0%b7%d0%b0%d0%ba%d0%be%d0%bd%d0%bd%d0%be-%d0%bf%d1%80%d0%b8%d0%b4%d0%be%d0%b1%d0%b8%d0%bb-%d0%bd%d0%b0%d1%80%d0%ba%d0%be%d1%82%d0%b8%d1%87%d0%bd%d0%b8/", "text": "Лекар от Разград, обвинен в незаконно придобиване и държане на високорискови наркотични лекарствени вещества, с цел разпространение, е освободен от ареста срещу парична гаранция в размер на 4 000 лв. Мярката за неотклонение е постановена в сряда от Окръжния съд в Разград за хирурга Б.М., който е бил привлечен като обвиняем предния ден. Прокуратурата ще протестира пускането му под парична гаранция пред Апелативния съд във Варна. Лекарят е осъждан за теглене на пари от чужд дебитна карта. Срещу него в момента се водят още няколко дела, които са на производство, припомнят от Апелативна прокуратура във Варна. От там уточняват, че хирургът е обвинен в незаконно придобиване на 10 670 ампули морфин, 2 опаковки морфин по 50 таблетки, 3 опаковки оксикодон по 50 таблетки. Обща стойност на лекарствата, изписвани по специален ред, е 13 803 лв. Според обвинението престъплението е станало в периода от началото на 2016 до март 2017 г. Докторът ползвал личните данни на свои пациенти. На тяхно име и без тяхно знание Б.М. попълвал жълти рецепти и бланки, които подписвал лично. С тях изписвал наркотичните лекарствени препарати. След това отивал в аптеката и купувал лекарствата, като отново се подписвал при получаването им. От прокуратурата посочват само инициалите, но в Разград е известно името на доктора, който се казва Бранимир Мичев. Според запознати това е пети казус, по който докторът е разследван. Сред нашумелите е опит да бъде убедено вещо лице, колега на доктора, да издаде невярно медицинско заключение за мъж, за да отърве затвор. Другите били за обсебване на лекарства от болницата в Разград и друго лечебно заведение. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.07", "title": " Лекар незаконно придобил наркотични лекарства за над 13 000 лв.\t\t\t"}
{"url": "https://trud.bg/%d0%b0%d0%bd%d0%b3%d0%b5%d0%bb%d0%ba%d0%be%d0%b2%d0%b0-%d0%bb%d0%b5%d0%b3%d0%bb%d0%b0%d1%82%d0%b0-%d0%b2-%d0%bb%d1%83%d0%ba%d1%81%d0%be%d0%b7%d0%bd%d0%b8%d1%82%d0%b5-%d1%85%d0%be%d1%82%d0%b5%d0%bb/", "text": "Все по-сериозен дял от туристите в България избират места за настаняване, предлагащи висококачествени услуги. През 2017 г. пренощувалите в обекти с 4 и 5 звезди са били над 3,7 млн., което е с 32 на сто повече спрямо 2014 г. С такъв ръст са и реализираните нощувки за този период, а приходите от тях през 2017 г. са над 919 млн. лв. – близо с 49% ръст спрямо 2014. Това заяви министърът на туризма Николина Ангелкова при откриването на третия международен Hotel&Tourism investment forum, съобщиха от пресслужбата на МТ. Тя подчерта, че за туристическата администрация е изключително важно да работи в пряк диалог с браншовите организации и големите международни туроператори, които са и сред водещите инвеститори в сектора – като Hyatt, Marriot, Review Pro, Avvio, Choice hotels, Louvre hotels, IDeaS a SAS Company, STR и др., които участват във форума. България е интересна не само с природата и културата си, но и като място за правене на бизнес, за което нашето законодателство предвижда редица данъчни облекчения и стимули за значими инвестиции, акцентира министър Ангелкова. Тя припомни рекордните резултати в отрасъла, които са доказателство за устойчивост. През 2017 г. България е посетена от близо 8,9 млн. чуждестранни туристи, което е повече от населението й и над 7% ръст спрямо рекордната до момента 2016 г. Поставихме много добро начало и на 2018-а и очакваме поне 5% ръст на туристите спрямо миналогодишните рекорди, каза още тя. Министър Ангелкова съобщи, че леглата в 4- и 5-звездните места за настаняване са се увеличили за периода 2014-2017 от близо 121 хил. на около 150 хил., което е около 24% ръст. Луксозните хотели през 2014-а са били 369, а през 2017 са вече 418. Това са местата и леглата, които се изчерпват най-бързо при резервациите, и вече се резервира лято 2019-а. Като дял в общия брой на 4- и 5-звездните хотели се падат около 43 на сто от леглата в местата за настаняване с поне 10 легла у нас, като тенденцията е за устойчиво нарастване, допълни министърът. Николина Ангелкова даде конкретни примери за това, че България става все по-разпознаваема дестинация. По време на срещата на министрите с ресор туризъм от Г20 в аржентинската столица имах честта да проведа много разговори, на които бяха обсъдени различни възможности за насърчаване на инвестициите. Приветствам интереса на вериги като Marriot, Hyatt и др. за инвестиции по българското Черноморие, заяви тя и припомни политиката на правителството за намаляване на административната тежест. В сферата на туризма с промените в Закона за туризма отпадат 19 вида документа, които досега трябваше да се предоставят на хартиен носител. Създадено е и звено в Министерството на туризма, което е фокусирано върху мерките за привличане на повече инвестиции съвместно с Министерството на икономиката и неговите агенции. За да улесни интереса на предприемачите към туризма, нашето министерство създаде в партньорство с общините Карта на инвестиционните проекти в туризма на България. В нея влязоха над 30 обекта, които представяме пред чуждестранни инвеститори, на международни изложения и туристически форуми, поясни министър Ангелкова. Картата е отворена инициатива и интересът към нея е висок. Министерството вече подготвя и втора част с актуализация и повече конкретика на инвестиционните намерения, които целят да привлекат предприемачите. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.07", "title": " Ангелкова: Леглата в луксозните хотели у нас са се увеличили с 24% за периода 2014-2017 г."}
{"url": "https://trud.bg/%d0%b9%d0%be%d1%80%d0%b4%d0%b0%d0%bd%d0%ba%d0%b0-%d1%84%d0%b0%d0%bd%d0%b4%d1%8a%d0%ba%d0%be%d0%b2%d0%b0-%d1%81%d0%be%d1%84%d0%b8%d1%8f-%d0%b7%d0%b0%d1%89%d0%b8%d1%82%d0%b8-50-%d0%bf%d1%80%d0%be%d0%b5/", "text": "“За настоящия програмен период 2014 – 2020 г. София успя да привлече средства в размер на 1.2 млрд. лева европейско финансиране за изпълнение на 50 проекта по оперативни програми на Европейския съюз.” Това каза кметът на София Йорданка Фандъкова в рамките на конференция на Комитета на регионите. “Големите градове и региони имаме общи предизвикателства. Нашите успехи зависят и от способността на отделния регион да създава връзки и сътрудничество с други региони. София активно участва в обсъждането на политиките за развитие на регионите и през предходния програмен период. Нашият град бе домакин през 2011 г. на конференция „Бъдещата кохезионна политика на ЕС 2014 – 2020 и ролята на балканските столици”, на която бяха обсъдени политики на сближаване съвместно с Анкара, Белград и Скопие и подкрепени от Атина и Букурещ.” Кметът Фандъкова посочи, че продължаваме с изграждането на метрото и модернизиране на транспорта. “За третата линия на софийското метро привлякохме 320 млн. евро. Със строителството на третата линия, от която първите 12 км ще завършим в края на 2019 г., ще намалим вредните емисии с 90 хил. т, а половин милион души ще ползват метрото в ежедневните си пътувания.” Други проекти, по които София работи, са оползотворяването на отпадъците и превръщането им в ресурс. “Успяхме да защитим важни проекти за обновяване на градската среда, енергийна ефективност и модернизиране на социална и културна инфраструктура.” Освен с инфраструктурни проекти Столичната община активно участва и в проекти, финансирани по общностни програми на ЕС и програмите за териториално сътрудничество. За предходния период Столичната община е изпълнила 36 проекта по общностни програми. “За настоящия програмен период имаме 8 проекта в процес на изпълнение, на стойност над 1.4 млн. евро, и 8 проекта в процес на оценка.” Кметът на София посочи, че е важно да продължи Кохезионната политика, защото това са проекти, които достигат до гражданите. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.07", "title": " Йорданка Фандъкова: София защити 50 проекта по оперативни програми на ЕС"}
{"url": "https://trud.bg/%d0%b6%d0%b5%d0%bd%d0%b0-%d0%b7%d0%b0%d0%b3%d0%b8%d0%bd%d0%b0-%d0%bf%d1%80%d0%b8-%d0%bf%d0%be%d0%bb%d0%b8%d1%86%d0%b5%d0%b9%d1%81%d0%ba%d0%be-%d0%bf%d1%80%d0%b5%d1%81%d0%bb%d0%b5%d0%b4%d0%b2%d0%b0/", "text": "Жена загина снощи при полицейско преследване в германската столица, съобщи полицията в Берлин, цитирана от ДПА. В западния берлински район Шарлотенбург жена бутала велосипеда си по тротоара, когато е била блъсната от автомобил, опитвал се да избяга от полицията. При катастрофата са пострадали още няколко души. Цивилни полицаи патрулирали с автомобила си, когато видели трима мъже да крадат инструменти и строително оборудване от обект на ъгъла на улиците “Бранденбургише” и “Вестфелише”. Полицаите ги подгонили и препречили пътя на колата им така, че да я принудят да спре. Единият от полицаите слязъл и тръгнал към автомобила, но водачът на колата беглец дал газ и затиснал полицая между двете коли. Полицаят е бил ранен, но през нощта е бил изписан от болницата. След това колата беглец успява да изчезне с висока скорост и минава на червен светофар на кръстовището, където блъска жената с велосипеда. Освен нея ударени са още няколко автомобила. За справяне с произшествието са били изпратени около 60 пожарникари. Тримата заподозрени са задържани от полицията. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.07", "title": " Жена загина при полицейско преследване в Берлин"}
{"url": "https://trud.bg/%d0%b2%d0%b8%d0%b6%d1%82%d0%b5-%d0%ba%d0%b0%d0%ba%d0%b2%d0%be-%d0%be%d1%82%d0%b3%d0%be%d0%b2%d0%be%d1%80%d0%b8-%d0%bd%d0%b8%d0%bd%d0%be%d0%b2%d0%b0-%d0%bd%d0%b0-%d0%bf%d0%be%d0%ba%d0%b0%d0%bd%d0%b0/", "text": "“Против съм еднополовите бракове и възможността хора от един пол да осиновяват деца. Разбира се, това е лична позиция, която не ангажира никого другиго.” Това отговаря лидерът на БСП Корнелия Нинова на г-жа Лилия Драгоева – координатор на Организационния комитет, която е поканила нея и нейния екип да се включат в София прайд 2018. “Ние сме против насилието и дискриминацията срещу всеки, включително и ЛГБТИ хората. Те са свободни да избират как да живеят живота си. Но опитите да се натрапват различията на едно общество, което не ги приема, ще има обратния ефект на очаквания от вас”, пише още Нинова. Пълният текст на писмото на Нинова, разпространено от пресцентъра на БСП: Във връзка с появила се разнопосочна информация и интерпретации, изпращаме пълния текст на отговора на председателя на БСП Корнелия Нинова до организаторите на София прайд 2018: До  Г-жа Лилия Драгоева  Координатор на  Организационния комитет  на София прайд 2018 Уважаема г-жо Драгоева, Благодаря за поканата към мен и към всички членове на нашия екип да се включим в София прайд 2018. Уважаваме различията. Считаме, че Конституцията и законите на Република България гарантират правата на ЛГБТИ хората и ги защитават от дискриминация. Очаквате всички членове на моя екип да се включат в събитието. Те са информирани за поканата и всеки ще реши сам дали да участва. Що се отнася до обръщението Ви към мен, приемете уважението ми към ЛГБТИ хората, но разчитам, също така, на уважение към различното мнение. Моето е същото като на тези 75% българи, които цитирате в писмото си. Против съм еднополовите бракове и възможността хора от един пол да осиновяват деца. Разбира се, това е лична позиция, която не ангажира никого другиго. Ние сме против насилието и дискриминацията срещу всеки, включително и ЛГБТИ хората. Те са свободни да избират как да живеят живота си. Но опитите да се натрапват различията на едно общество, което не ги приема, ще има обратния ефект на очаквания от вас. Що се отнася до призива Ви България като председател на Съвета на ЕС да заеме ясна политическа позиция по тези въпроси, моля да се обърнете към премиера г-н Бойко Борисов. Пожелавам Ви да бъдете здрави! АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.07", "title": " Вижте какво отговори Нинова на поканата да се включи в гей парада"}
{"url": "https://trud.bg/%d0%b5%d0%ba%d0%b0%d1%82%d0%b5%d1%80%d0%b8%d0%bd%d0%b0-%d0%b7%d0%b0%d1%85%d0%b0%d1%80%d0%b8%d0%b5%d0%b2%d0%b0-%d0%b4%d0%b5%d1%86%d0%b0%d1%82%d0%b0-%d1%81%d0%b0-%d0%bd%d0%b0-%d0%bf%d1%8a%d1%80%d0%b2/", "text": "Вицепремиерът и министър на външните работи Екатерина Захариева прие днес в МВнР г-жа Лиз Николин Клевен Гревстад, посланик на Кралство Норвегия, акредитирана за България. Г-жа Гревстад прие поканата на първия ни дипломат за среща, на която да бъдат обсъдени възможностите за сътрудничество между правителствата и институциите на двете държави в разрешаването на случаите на проблеми на български граждани със службите за социална защита и закрила на детето в Норвегия, съобщиха от МВнР. „Децата са на първо място в нашата култура и народопсихология и тяхното място е в семейството“, подчерта Захариева в началото на разговора. „Разбираме, че всяка държава се опитва да защитава правата на децата според собствените си правила. Казусите с отнети от родителите си деца – български граждани обаче силно ни притесняват. Неразбираемо е за нас и разделянето на стотици километри на брат и сестра и забраната да виждат майка си и да разговарят с нея, което неминуемо ще ги откъсне както един от друг, така и от техните корени и майчин език. Затова искаме да работим в тясно сътрудничество с вашите институции, за да помогнем на засегнатите семейства“, допълни още тя. В подкрепа на думите си Захариева връчи на посланик Гревстад писмо до министъра на външните работи на Кралство Норвегия г-жа Ине Мари Ериксен Сьорейде, с което предлага провеждането на съвместни консулски консултации между министерствата на външните работи на двете държави. Посланикът на Норвегия благодари за поканата и за положителния подход на българската страна в тази трудна ситуация, като подчерта, че противно на тезите, тиражирани в медиите, тя открива много сходства в системите за закрила на децата в нашите две държави – и в Норвегия, както и в България концепцията е, че семействата трябва да бъдат подпомагани от институциите да решават проблемите си и едва, когато това се окаже невъзможно, да се стига до отнемане на децата от техните родители като съвсем крайна мярка. Посланик Гревстад разясни накратко механизмите, по които функционира норвежката система за закрила на децата и предложи наред с консултациите, да бъдат организирани в България работни семинари, на които норвежки експерти да работят заедно със семействата, с НПО и с българските компетентни институции в разясняването на процедурите. Захариева и Гревстад се договориха посолството на Кралство Норвегия в Букурещ да съдейства за организирането на консулските консултации и работни семинари във възможно най-кратки срокове. В края на срещата посланик Гревстад използва повода да поздрави страната ни за успешното председателство на Съвета на ЕС и да благодари за открития подход към Норвегия и поканите за участие на страната й в различни форуми през тези месеци. Тя информира, че само преди няколко седмици норвежкото правителство е стартирало новата програма на норвежкия финансов механизъм за България за новия програмен период 2014-2021 г. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.07", "title": " Екатерина Захариева: Децата са на първо място в нашата култура и народопсихология, тяхното място е в семейството"}
{"url": "https://trud.bg/%d1%81%d0%bf%d0%b0%d1%81%d0%b8%d1%82%d0%b5%d0%bb%d0%bd%d0%b0%d1%82%d0%b0-%d0%be%d0%bf%d0%b5%d1%80%d0%b0%d1%86%d0%b8%d1%8f-%d0%b2-%d0%b3%d0%b2%d0%b0%d1%82%d0%b5%d0%bc%d0%b0%d0%bb%d0%b0-%d0%b2%d1%80/", "text": "Властите в Гватемала временно прекратиха днес издирването на оцелели край вулкана Фуего заради опасните условия за участниците в спасителната операция, съобщи Ройтерс. От началото на изригванията в неделя е потвърдена смъртта на 100 души. Говорител на агенцията за действие при бедствени ситуации Давид де Леон обяви, че спасителната операция е преустановена, и препоръча на местните жители да стоят далеч от все още опасната зона. Търсенето може да бъде подновено, ако ситуацията на терен се подобри. Вулканът се намира на около 40 км югозападно от столицата Гватемала. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.07", "title": " Спасителната операция в Гватемала временно е преустановена"}
{"url": "https://trud.bg/%d0%b1%d0%b8%d0%be%d0%bd%d1%81%d0%b5-%d0%b8-%d0%b4%d0%b6%d0%b5%d0%b9-%d0%b7%d0%b8-%d0%b7%d0%b0%d0%bf%d0%be%d1%87%d0%bd%d0%b0%d1%85%d0%b0-%d1%82%d1%83%d1%80%d0%bd%d0%b5%d1%82%d0%be-%d1%81%d0%b8-%d1%81/", "text": "Бионсе и Джей-Зи демонстрираха любовта си през целия си концерт в Кардиф, с който започнаха турнето си “On the Run II”, съобщи Би Би Си. Въпреки слуховете за проблеми в брака им, двамата флиртуваха, закачаха се и се държаха за ръка дори в паузите, когато не бяха осветени от прожекторите. Те изпяха повече от 40 хита, предимно от каталога на Джей-Зи. Двамата се държаха за ръка и танцуваха, докато пееха заедно “Drunk in Love”, “Upgrade You” или “02 Bonnie and Clyde”. Феновете на Бионсе обаче не можаха да чуят някои от най-популярните й хитове, като “Single Ladies” и “Halo”, нито от времето й с “Дестинис чайлд”. Подбраните песни бяха предимно за взаимоотношенията на Бионсе и Джей-Зи. Част от шоуто беше за изневярата на Джей-Зи, но бяха включени и записи от сватбата им, както и от подновяването на обетите им, на което са присъствали и трите им деца. Програмата на следващите концерти може да се промени, защото Бионсе и Джей-Зи са репетирали повече от 60 песни за турнето. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.07", "title": " Бионсе и Джей-Зи започнаха турнето си с концерт в Кардиф"}
{"url": "https://trud.bg/%d0%b0%d0%bd%d0%b3%d0%b5%d0%bb-%d0%b4%d0%b6%d0%b0%d0%bc%d0%b1%d0%b0%d0%b7%d0%ba%d0%b8-%d1%82%d0%be%d1%8f%d0%b3%d0%b0-%d0%b8-%d0%b7%d0%b0-%d0%b5%d0%b4%d0%bd%d0%b8%d1%82%d0%b5-%d0%b8-%d0%b7%d0%b0/", "text": "Евродепутатът Ангел Джамбазки публикува във Фейсбук коментар във връзка с  , изразена в социалната мрежа. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.07", "title": " Ангел Джамбазки: Тояга и за едните, и за другите! Да поработят нещо истинско\t\t\t"}
{"url": "https://trud.bg/%d1%82%d1%80%d0%b8%d0%bc%d0%b0-%d0%b4%d1%83%d1%88%d0%b8-%d0%bf%d0%be%d1%81%d1%82%d1%80%d0%b0%d0%b4%d0%b0%d1%85%d0%b0-%d0%bf%d1%80%d0%b8-%d1%81%d0%b1%d0%bb%d1%8a%d1%81%d1%8a%d0%ba-%d0%bd%d0%b0-%d0%ba/", "text": "Трима души са пострадали при катастрофа между лек автомобил и товарен микробус в Хаинбоаз. Заради инцидента движението през Прохода на Републиката в четвъртък бе затруднено.Сигнал за произшествието е получен в 14,30 часа. Сблъсъкът е станал след великотърновското село Мишеморков хан в посока Предела. По първоначална информация лек автомобил БМВ, пътуващ в посока към Гурково се е ударил в насрещнодвижещия се микробус с румънска регистрация. Пострадали са водачът и двама пътници от лекия автомобил. Те са откарани за преглед в Спешна помощ във Велико Търново. В района на произшествието има разлив на масло. Уведомени са съответните служби и участъкът се опесъчава. Движението се регулираше от служители на Пътна полиция. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.07", "title": " Трима души пострадаха при сблъсък на кола и румънски микробус в Хаинбоаз"}
{"url": "https://trud.bg/%d0%b0%d0%b4%d0%b2%d0%be%d0%ba%d0%b0%d1%82%d1%8a%d1%82-%d0%bd%d0%b0-%d0%b3%d0%b8%d0%b7%d0%b5%d0%bc-%d0%ba%d0%b0%d1%80%d0%b0%d0%b4%d0%b6%d0%b0-%d1%81%d0%ba%d0%be%d1%87%d0%b8-%d0%b2-%d0%bd%d0%b5%d0%b9/", "text": "Както ви информирахме в предния брой, след продължилото пет години съдебно дело, 34 турски знаменитости бяха осъдени на затвор за употреба и разпространение на наркотици. Сред тях са актьорите Чагатай Улусой, екранната му партньорка от сериала “Пътят на Емир” Гизем Караджа, певецът Дженк Ерен и други популярни лица. Вече се говори, че вместо затвор, възможно е да се разминат със солидна глоба, но какво точно ще се случи, времето ще покаже.  Актьорите Чагатай Улусой и Гизем Караджа бяха заловени с дрога по времето, когато двамата се снимаха в продължението на сериала “Огледален свят” – „Пътят на Емир“. Във връзка с многобройни публикации в турската пресата и предавания по радио и телевизионни програми за подновеното дело срещу  Гизем Караджа,  адвокатът й направи официално изявление. То бе тиражирано във всички медии  и в социалните мрежи. Ето какво се казва в него: “Клиентката ми е дълбоко разстроена, че всички обсъждат инцидент, който се е случил с нея преди пет години, през което време тя се омъжи, създаде щастливо семейство и много съжалява за събитието, смятайки го за грешка на младостта, защото тогава тя беше само на 20 години …” Това твърдение обаче вместо да има положителен ефект, само засили страстите около тази тема. Много потребители не смятат, че употребата на наркотици е грешка, а още по-малко – “инцидент”! На 20 години не си тийнейджър, а напълно оформен млад мъж или момиче, както в този случай. Като цяло си наясно какво се случва, но явно известните личности разчитат, че всичко ще им се размине. Това е мнението на мнозинството, реагирало на адвокатската позиция в социалните мрежи. Гизем Караджа, която за последно гледахме у нас в “Градско момиче”, е родена на 9 юли 1992 г. в Истанбул, но детството й преминава в Америка и Канада, където се установяват да живеят родителите й. Връща се да учи в Турция и завършва университета в Истанбул. Трамплин към актьорската кариера е представляването ѝ в конкурса за красота “Мис Свят 2011”, като през същата година участва във филма на известна фирма за козметика, посветен на състезанието, в който играе самата себе си. После взима роля във “Великолепният век”, а през 2012-а става част от две нови продукции – първо в “Опасна красота” , а малко след това и в неуспешното продължение на “Огледален свят”  – “Пътят на Емир”. През 2013 г. пък взима участие в “Надежда за обич” . Миналата година хубавицата се омъжи за Кемал Екмекчи – бизнесмен от Бодрум.", "date": "2018.06.07", "title": " Адвокатът на Гизем Караджа скочи в нейна защита\t\t\t"}
{"url": "https://trud.bg/%d0%bf%d1%80%d0%be%d0%ba%d1%83%d1%80%d0%b0%d1%82%d1%83%d1%80%d0%b0%d1%82%d0%b0-%d0%bf%d0%be%d0%b8%d1%81%d0%ba%d0%b0-6-%d0%b3-%d0%b7%d0%b0%d1%82%d0%b2%d0%be%d1%80-%d0%b7%d0%b0-%d0%b1%d0%b8%d0%b2%d1%88/", "text": "Прокуратурата поиска 6 г. затвор за бившия ректор на Медицинския университет в София Ваньо Митев и 3 г. условна присъда с 5 г. изпитателен срок за главния секретар на ВУЗ-а Алексей Алексеев. Държавното обвинение настоя и на да бъде наложена забрана да заемат отговорно служебно положение в системата на образованието. Двамата са подсъдими за безстопанственост, неизгодни сделки, които са довели до щети за Медицинския университет и за незаконен прием на чуждестранни студенти. Според защитата на бившия ректор, обвиненията са неясни, фактологията е сбъркана изначално в обвинителния акт, а действията на Митев и Алексеев били изцяло съобразени със закона. Адвокат Димитър Вълков подчерта, че всичко, което Митев е извършил, е благородно в името на висшето образование в България, което имало нужда от международно представяне. Ако бъде признат за виновен, Митев може да получи наказание от 3 до 10 г. затвор. В пледоарията си прокуратурата поиска около средния размер – около 6 г. ефективно наказание. Защитата на Алексеев подчерта, че Общото събрание на Академичния съвет е взело всички решения, които главният секретар е изпълнявал. Делегирани са му правомощия, но не за всички дейности, тъй като голяма част от тях могат да бъдат извършвани само и единствено от ректора. Според защитата всички обвинения са необосновани и недоказани. “Бяха разпитани 21 свидетели на прокуратурата. Ние нямахме нито един. Всички свидетели разбиха тезата на обвинението”, заяви пред магистратите академик Митев. “За това, за което ме обвиняват, всеки ректор трябва да влезе в затвора. Има само печалба, печалба, печалба за Медицинския университет”, добави Митев. Той заяви, че иска от магистратите да присъдят по съвест и по фактите, които са в делото, като добави, че се надява на справедливост и иска да бъде оправдан по всички обвинения. Бившият главен секретар на университета Алексей Алексеев обърна внимание на съдиите, че има един принцип в правото, че доказването е въпрос по същество, а не въпрос по допустимост. “Моля почитаемия съд да се произнесе, както подобава и какво повелява законът”, каза още той. Очаква се СГС да произнесе решението си по делото след 18 ч.  ", "date": "2018.06.07", "title": " Прокуратурата поиска 6 г. затвор за бившия ректор на Медицинския университет в София Ваньо Митев"}
{"url": "https://trud.bg/%d0%b7%d0%bb%d0%be%d1%81%d1%82%d0%be%d1%80%d0%bd%d0%b8%d1%86%d0%b8-%d0%b7%d0%b0%d1%82%d0%bb%d0%b0%d1%87%d0%b8%d0%bb%d0%b8-%d0%b8%d0%b7%d0%bf%d1%83%d1%81%d0%ba%d0%b0%d1%82%d0%b5%d0%bb%d0%bd%d0%b0%d1%82/", "text": "Злосторници задръстили изпускателната тръба на язовир „Вятъра“, намиращ се край великотърновското село Присово. Пространството около шахтата и съоръженията за отвеждане на водата се оказаха блокирани от чували с пясък и пръст, тежки камъни, гуми от автомобили и дори от камиони. Отпадъците бяха извадени с помощта на екип от водолази, а почистването бе възложено от Община Велико Търново. Язовирът вече е обезопасен и напълно изправен, а нивото на водата е ниско. Предстои монтирането на метална решетка край изпускателната шахта, чрез която възможностите за подобни злонамерени прояви ще бъдат ограничени. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.07", "title": " Злосторници затлачили изпускателната тръба на язовир „Вятъра“ край Търново\t\t\t"}
{"url": "https://trud.bg/%d0%b4%d0%be%d0%b6%d0%b8%d0%b2%d0%be%d1%82%d0%b5%d0%bd-%d0%b7%d0%b0%d1%82%d0%b2%d0%be%d1%80-%d0%b7%d0%b0-%d0%b8%d0%b7%d0%b2%d1%8a%d1%80%d1%88%d0%b8%d1%82%d0%b5%d0%bb%d1%8f-%d0%bd%d0%b0-%d0%bd%d0%b0/", "text": "Съдът в Швеция осъди на доживотен затвор пребиваващия незаконно в страната узбекистанец Рахмат Акилов,   с краден камион, убивайки петима, предава AFP. 40-годишният Акилов се е заклел във вярност на „Ислямска държава“ в навечерието на нападението. Той заяви по време на процеса, че членове на ислямистката групировка са му дали зелена светлина да извърши нападението по кодирана интернет-програма. Самата „Ислямска държава“ никога не е поемала отговорност за това нападение. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.07", "title": " Доживотен затвор за извършителя на нападението с камион в Стокхолм от април 2017 година"}
{"url": "https://trud.bg/%d1%80%d1%83%d0%bc%d0%b5%d0%bd-%d1%80%d0%b0%d0%b4%d0%b5%d0%b2-%d0%b8-%d1%84%d1%80%d0%b0%d0%bd%d1%86-%d0%b9%d0%be%d0%b7%d0%b5%d1%84-%d0%bf%d1%88%d0%b8%d1%80%d0%b5%d1%80-%d0%be%d0%b1%d1%81%d1%8a%d0%b4/", "text": "Възможностите за насърчаване на инвестиционното сътрудничество в сфери с висока добавена стойност и на търговския обмен между България и Бавария, обсъдиха на „Дондуков“ 2 президентът Румен Радев и Франц- Йозеф Пширер, държавен министър за икономика, енергетика и технологии на Свободната държава Бавария. Франц-Йозеф Пширер е на посещение в България и във водената от него делегация са включени представители на различни институции, икономически организации и бизнеса. Държавният глава призова Бавария да използва предимствата, които страната ни предлага на инвеститорите – добре обучени кадри, доказана експертиза и традиции в сферата на информационните технологии и стабилна валута. България е сред важните търговски партньори на Бавария със своето стратегическо разположение, ниската данъчна тежест и мрежата от индустриални зони, посочи Франц-Йозеф Пширер. Баварският министър отбеляза и необходимостта от повишаване на прозрачността в работата на българската администрация и гарантирането на сигурност за привличането на инвестиции. Румен Радев оцени високо подкрепата на Бавария за изграждането на системата на дуалното професионално обучение в България, а Франц- Йозеф Пширер потвърди готовността на Бавария да продължи да сътрудничи на страната ни за въвеждането на този успешен икономически модел. По време на срещата бяха разменени мнения и за бъдещето на Европа, въпроси в сферата на сигурността, реформите в политиката за предоставяне на убежище и контрола на миграцията. Баварският министър оцени високо усилията на България за охрана на границите на Европейския съюз и изрази готовност за подкрепа от страна на Бавария в случай на рязко нарастване на миграционния натиск към България. Потвърдено беше и значението на Дунавската стратегия и за двете държави, като важен фактор за постигането на икономически растеж, повишаване на свързаността и културния обмен на европейските държави. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.07", "title": " Румен Радев и Франц-Йозеф Пширер обсъдиха перспективите за увеличаване на инвестиционното сътрудничество"}
{"url": "https://trud.bg/%d1%81%d0%b8%d0%bd%d0%b4%d0%b8-%d0%ba%d1%80%d0%b0%d1%83%d1%84%d0%be%d1%80%d0%b4-%d0%bf%d1%80%d0%b0%d0%b7%d0%bd%d1%83%d0%b2%d0%b0-20-%d0%b3%d0%be%d0%b4%d0%b8%d0%bd%d0%b8-%d1%81-%d1%80%d0%b0%d0%bd%d0%b4/", "text": "Синди Крауфорд и Ранди Гербър приеха поздравления в социалните мрежи – и не само там – по повод годишнината от брака им. Двойката е заедно вече 20 години. Супермоделът си спомни деня на сватбата и показа на последователите в Instagram снимка, направена през май 1998 г. “Успях да избера най-добрия човек за цял живот. Обичам те”, написа под снимката щастливата съпруга. Както се вижда на сватбената снимка младоженците Синди и Гербер са боси, тъй като и самата церемония бе на плажа на Бахамите. Една година по-късно Синди роди сина си Пресли, а две години по-късно на бял свят се появи и дъщеря й Кая. Децата на двойката пораснаха и също се изявяват на модния подиум – и баща им Ранди Гербер е бивш модел, а сега милионер, собственик на бара “Миднайт Ойл” и на вериги хотели. “Искам децата ми сами да управляват кариерата си, но все още не са готови за това. Децата не винаги слушат родителите си, но винаги следват действията им”, сподели преди време Синди Крауфорд в интервю.", "date": "2018.06.07", "title": " Синди Крауфорд празнува 20 години с Ранди Гербер\t\t\t"}
{"url": "https://trud.bg/%d0%b1%d1%83%d1%80%d0%b3%d0%b0%d1%81-%d0%b8-%d1%8f%d1%80%d0%be%d1%81%d0%bb%d0%b0%d0%b2%d1%8a%d0%bb-%d1%81%d0%b5-%d0%bf%d0%be%d0%b1%d1%80%d0%b0%d1%82%d0%b8%d0%bc%d0%b8%d1%85%d0%b0/", "text": "Бургас се побратими с руския град Ярославъл. Кметът Димитър Николов и кметът Владимир Слепцов подписаха споразумение за побратимяване на официална церемония в Община Бургас. Договорът е продължение на успешните двустранни отношения и съвместни проекти между двата града. Първите постъпления за задълбочаване на връзките между Бургас и Ярославъл са отпреди 5 години. Общинските съвети на двата града имат решения, с които утвърждават и легитимират побратимяването. “Бургас и Ярославъл имат много идентичен икономически профил. Свързват ни и близки приятелски отношения, които са отлична основа за успешно сътрудничество”. Това заяви кметът Димитър Николов след подписването на договора за партньорство. “Сигурен съм, че с нашите общи усилия, в рамките на подписаното споразумение, ще утвърдим приятелските отношения между Бургас и Яраславъл, както и българо-руските взаимоотношения като цяло”, сподели кметът на Ярославъл Владимир Слепцов след подписването на споразумението. На церемонията присъстваха още зам.-кметът на Ярославъл Вячеслав Гаврилов, почетният консул на Руската федерация в Бургас Тонко Фотев и Сергей Терьохин – представител на Българо-руското дружество за приятелство “Шипка”. Бургаският градоначалник представи най-големите проекти, реализирани до момента и тези, които предстои да се изпълнят в краткосрочна перспектива. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.07", "title": " Бургас и Ярославъл се побратимиха"}
{"url": "https://trud.bg/%d0%bb%d1%8a%d0%b2%d0%be%d0%b2%d0%b5%d1%82%d0%b5-%d0%b2%d0%bb%d1%8f%d0%b7%d0%be%d1%85%d0%b0-%d0%b2-%d1%82%d0%be%d0%bf-50-%d0%bd%d0%b0-%d1%84%d0%b8%d1%84%d0%b0/", "text": "Българският национален отбор влезе в топ 50 в ранглистата на ФИФА без да е играл мачове през последния месец. „Лъвовете“ на Петър Хубчев делят 49-то място със Сенегал, а пред тях е участникът на предстоящото световно първенство Нигерия. „Трикольорите“ имат 614 точки. Последният мач на тима бе срещу Казахстан на 26 март, спечелен с 2:1 на неутралния терен в Унгария.  Лидер в класацията е световният шампион Германия, следван от Бразилия. Най-голям скок направи Азербайджан с цели 21 места. От всички финалисти, с най-задно класиране пък е домакинът Русия. „Сборная“ се нарежда на 70-то място.", "date": "2018.06.07", "title": " „Лъвовете“ влязоха в топ 50 на ФИФА"}
{"url": "https://trud.bg/%d0%be%d1%85%d1%80%d0%b0%d0%bd%d0%b0%d1%82%d0%b0-%d0%b2-%d0%b0%d1%80%d0%b5%d1%81%d1%82%d0%b0-%d0%b4%d0%b0%d0%bb%d0%b0-%d0%bd%d0%b0-%d0%b8%d0%b2%d0%b0%d0%bd%d1%87%d0%b5%d0%b2%d0%b0-%d0%ba%d1%80%d0%b5/", "text": "Апелативният специализиран съд даде 30 минути срок, за да се осъществи връзка с изпълняващия длъжността кмет на столичния район Младост Румен Русев, предаде репортер на “Труд” от залата, където се гледа делото за временно отстраняване от длъжност на Десислава Иванчева и Биляна Петрова. Целта е да се установи дали има издадена заповед за прекратяване на трудовите правоотношения на Биляна Петрова като зам.-кмет на района, защото тя твърди, че на 5 юни е Русев е подписал такъв документ, но тя не е уведомена. Представителят на спецпрокуратурата заяви, че таква заповед няма отношение към сегашното дело, защото тя би влязла в сила само, ако е връчена лично на Петорва, но тя е в следствения арест. Въпреки това съдиите решиха да потърсят връзка с ръководителя на район Младост Румен Русев. Иванчева и Петрова отново се опитаха да правят провокации в залата. Арестуваните за получаване на подкуп в особено големи размери започнаха с оплакванията. Иванчева каза, че 70% от таваните в ареста текат и било много влажно. Охраната й давала специален мехлем за пъпките,  . Мехлемът бил препоръчан от лекар, но Иванчева каза, че не никой не я е преглеждал. “Няма дюшеци, навсякъде смрад”, викна  Иванчева. Биляна Петрова обяви, че днес от сутринта е държана без храна и вода, а „дебел охранител“ й казал, че “това не е лунапарк”. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.07", "title": " Охраната в ареста дала на Иванчева крем срещу  пъпчасването (СНИМКИ)"}
{"url": "https://trud.bg/%d1%80%d1%83%d0%bc%d0%b5%d0%bd-%d0%bf%d0%be%d1%80%d0%be%d0%b6%d0%b0%d0%bd%d0%be%d0%b2-%d1%81%d0%b0%d0%bc%d0%be-%d0%be%d0%b1%d0%b5%d0%b4%d0%b8%d0%bd%d0%b5%d0%bd%d0%b8-%d0%bc%d0%be%d0%b6%d0%b5%d0%bc/", "text": "„Само обединени можем да се справим с всички предизвикателства, за да постигнем общата цел за защита на Черно море и неговите екосистеми“. Това заяви министърът на земеделието, храните и горите Румен Порожанов на конференция на високо равнище за рибарството и аквакултурите в Черно море, която се проведе в София. Той благодари на Генералната комисия по рибарство за Средиземно море към ФАО и на Европейската комисия за съдействието и подкрепата за организацията на значимото за страната ни и региона събитие. „Риболовът не е само възможност, но и отговорност. Затова опазването на рибните ресурси и тяхната отговорна експлоатация следва да бъде един от основните ни приоритети при взимането на управленски решения”, каза още българският министър. И допълни, че трябва да търсим баланса за ефективни и приложими правни инструменти, систематични научни оценки, по-надеждни системи за събиране на данни и контрол, включително и за борба с незаконния риболов. Досегашните резултати от прилагането на Общата политика в областта на рибарството във водите на Черно море и следването на регионалния подход ни дава повод да бъдем обнадеждени за успеха на избраната посока, както и за осигуряване на икономически растеж и стабилна трудова заетост в региона. В края на конференцията беше подписана съвместна декларация за риболова и аквакултурите в Черно море. С нея крайбрежните страни се ангажират да засилят сътрудничеството помежду си. Декларацията е „отворена“ за присъединяване и на още държави. „Всички държави в своите изявления заявиха готовност за съвместни усилия за борба с нелегалния улов и за сътрудничество при справяне с общите предизвикателства, заяви от своя страна еврокомисарят по околна среда, морско дело и рибарство Кармену Вела. Той подчерта, че всички държави, участвали в конференцията подкрепят идеите включени в декларацията за справяне с нелегалните практики, подкрепата на дребномащабния риболов и развитието на аквакултурите в Черноморския район. „Въпрос на време е декларацията да бъде подписана от всички”, уврен е изпълнителният секретар на Генералната комисия по рибарство за Средиземно море към ФАО Абдела Срур. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.07", "title": " Румен Порожанов: Само обединени можем да защитим Черно море и неговите екосистеми"}
{"url": "https://trud.bg/%d0%b4%d0%b5%d1%81%d0%b5%d1%82-%d0%b4%d1%83%d1%88%d0%b8-%d0%b7%d0%b0%d0%b3%d0%b8%d0%bd%d0%b0%d1%85%d0%b0-%d0%bf%d1%80%d0%b8-%d1%81%d0%b0%d0%bc%d0%be%d0%bb%d0%b5%d1%82%d0%bd%d0%b0-%d0%ba%d0%b0%d1%82/", "text": "Осем пътници и двама пилоти загинаха в Кения при катастрофа на самолет, изпълняващ вътрешен полет. Машината се е разбила във вторник вечерта. Това заяви днес високопоставен представител на властите, цитиран от Ройтерс. Няколко минути преди да кацне на международното летище “Джомо Кениата” в Найроби, самолетът “Чесна караван” (едномоторен витлов самолет) на компанията “Флай сакс” загубил връзка с контролната кула. Машината изпълнявала полет от западния град Китале. Издирвателните екипи забелязали от въздуха отломки върху гъсто залесен район в планината Абърдеър в централната част на Кения, заяви главният секретар на кенийското министерство на транспорта Пол Маринга. “На мястото е изпратен екип от военни специалисти по спасителни операции в планини”, каза той на пресконференция. Екипът е достигнал мястото днес по обед и установил, че всички на борда са загинали, заяви Маринга на втора пресконференция. “Няма оцелели. Семействата на пътниците и екипажа са уведомени”, каза той. Маринга допълни, че е започнало разследване. Президентът Ухуру Кениата предложи помощ на роднините на жертвите, се казва в правителствено изявление. На излъчените от местните новинарски програми кадри се вижда, че при удара самолетът е бил унищожен. Спасително-издирвателната операция е възпрепятствана от лошо време, заяви Маринга. През последните години делът на вътрешните полети в кенийското въздухоплаване се разрасна, тъй като икономиката отбеляза растеж, а през 2014 г. националният авиопревозвач “Кенийски авиолнии” пусна нискобюджетна компания за вътрешни полети на име “Джамбо джет”. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.07", "title": " Десет души загинаха при самолетна катастрофа в Кения"}
{"url": "https://trud.bg/44-%d1%81%d0%b2%d0%be%d0%b1%d0%be%d0%b4%d0%bd%d0%b8-%d1%80%d0%b0%d0%b1%d0%be%d1%82%d0%bd%d0%b8-%d0%bc%d0%b5%d1%81%d1%82%d0%b0-%d0%be%d0%b1%d1%8f%d0%b2%d0%b8%d1%85%d0%b0-%d0%bd%d0%b0-%d1%82%d1%80%d1%83/", "text": "Общо 44 свободни работни места обявиха на първата трудова борса в Елена, която организираха по проект „Обучение на възрастни“ Дирекция„Бюрото по труда“ В. Търново и филиалът й в града. „Борсите от този тип се утвърдиха като успешна форма за пряк контакт и сътрудничество между работодатели и хора, търсещи работа. Потвърждение е и днешната трудова борса, в която участват работодатели не само от Елена, но и от Велико Търново и Габрово“, каза при откриването директорът на ДБТ Обрешко Нечев. В борсата взеха участие 18 работодатели, развиващи дейност в шивашкото производство, преработка, производство и консервиране на храни, търговия на едро и дребно, хотелиерство и ресторантьорство, строителство и ремонт, дърводобив. Представители на шест фирми обявиха вакантни работни места за готвач, камериер, барман, сервитьор, машинен оператор шиене, общ работник, опаковач, работник сладкарско производство, електрозаварчик, монтьор. Най-много предложения за работа имаше от две великотърновски предприятия в областта на хранително-вкусовата промишленост и производството. Борсата посетиха 128 търсещи работа лица, всичките безработни на възраст над 16 години, от които само шест младежи до 29 години. Над 80 от тях са хора с основно и начално образование, без квалификация и не отговарят на изискванията на работодателите. В строителството се търсят майстори, а не общи работници. Дефицит има на специалисти с техническо образование. Повече от месец дружество „Топлофикация“ във Велико Търново търси монтьори, шлосери, заварчици. По време на борсата се разбра, че почти никой не иска да работи на норма, а се предлагат свободни места за шивачки и за поточните линии за почистване на гъби и билки в цеховете в Елена. Фирма предложи да осигури транспорт от Елена до Велико Търново, ако повече хора започнат работа. Управител на дружество търси жени за шивачки. Той заяви, че не връщат кандидати, които искат да се учат и да се реализират, но е трудно да се намерят подходящи хора. За 14 години от създаването на фирмата в Елена персоналът й е намалял с 40 души, което наложило загубените работни места да бъдат разкрити в други градове. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.07", "title": " 44 свободни работни места обявиха на Трудовата борса в Елена\t\t\t"}
{"url": "https://trud.bg/%d0%ba%d0%bc%d0%b5%d1%82%d1%8a%d1%82-%d0%bd%d0%b0-%d1%82%d1%8a%d1%80%d0%bd%d0%be%d0%b2%d0%be-%d0%b4%d0%b0%d0%bd%d0%b8%d0%b5%d0%bb-%d0%bf%d0%b0%d0%bd%d0%be%d0%b2-%d1%80%d1%8a%d0%ba%d0%be%d0%b2%d0%be/", "text": "Кметът на Велико Търново и председател на Националното сдружение на общините в България /НСОРБ/ Даниел Панов ръководи съвместно заседание на Комитета на регионите на Европейския съюз и организацията на местните власти у нас. Срещата на високо ниво е едно от големите събитие, част от календара на българското председателство на Съвета на ЕС. Форумът бе на тема „Последиците от дългосрочния бюджет на ЕС след 2020 година върху местните и регионални власти“ и бе открит от Даниел Панов, от президента на Комитета на регионите Карл-Хайнц Ламберц и от вицепремиера Томислав Дончев. В изказването си Даниел Панов подчерта, че бюджетът на Европейския съюз следва да отрази необходимостта от икономическо, социално и териториално сближаване на европейските региони, както и да осигури достъп на европейските граждани до обществени услуги и жилищно настаняване. Това са потребностите и на българите, подчерта Панов. От думите му стана ясно, че новата финансова рамка отразява предизвикателствата пред местните власти, а също развитието на иновациите и дигиталните технологии, както и интеграцията на Западните Балкани. „Оценяваме ангажимента на българското председателство на Европейския Съюз в полза на силна политика на сближаване“, каза Карл-Хайнц Ламберц. По думите му, сътрудничеството между ЕС, българското правителство, местните и регионалните води до подобряване на живота на хората, осигурява по-добра инфраструктура, подкрепя развитието на образованието и реформата на обществените услуги. В предшестващи форуми срещи между Даниел Панов, ръководството на НСОРБ, президента на Комитета на регионите и президента на България Румен Радев бе обсъдена и бъдещата кохезионна политика. Панов подчерта, че общините са удовлетворени от увеличаването на средствата за България в следващия програмен период. Основните въпроси на местната са свързани с приоритетите, условията и критериите на кохезията. „Политиката не се прави само в Брюксел, а във всеки европейски регион, град и село. Разчитаме на подкрепа от Комитета на регионите, за да може кохезията да изпълнява целта си – сближаването“, категоричен бе кметът на Велико Търново и председател на Сдружението на общините. Карл-Хайнц Ламберц заяви, че България е важен геополитически партньор за ЕС със своята активност на Балканите. Той коментира, че Европейската политика трябва да е базирана на подкрепа за България, в тясно сътрудничество с местната власт. Президентът Румен Радев подчерта, че приоритетите на българското европредседателство са адекватно подбрани, а за България дейността на Комитета на регионите е от изключителна важност. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.07", "title": " Кметът на Търново Даниел Панов ръководи съвместно заседание на Комитета на регионите и НСРОБ\t\t\t"}
{"url": "https://trud.bg/%d0%b5%d0%ba%d0%b0%d1%82%d0%b5%d1%80%d0%b8%d0%bd%d0%b0-%d0%b7%d0%b0%d1%85%d0%b0%d1%80%d0%b8%d0%b5%d0%b2%d0%b0-%d1%80%d0%b0%d0%b7%d0%b3%d0%be%d0%b2%d0%b0%d1%80%d1%8f-%d1%81-%d0%b2%d1%8a%d0%bd%d1%88/", "text": "Вицепремиерът и министър на външните работи Екатерина Захариева прие заместник-министъра на външните работи на Китайската народна република Ван Чао. Той е в София във връзка с подготовката на Седмата среща на правителствените ръководители на страните от Инициативата за сътрудничество между Централна и Източна Европа и Китай във формат „16+1“, която България ще домакинства през юли. „Китай е наш първостепенен партньор в Азия и съм сигурна, че срещата следващия месец ще доведе до конкретни, практически резултати. Вярвам, посещението на Вашия премиер в София ще даде тласък и на двустранното ни сътрудничеството в сектори като търговията, селското стопанство и икономиката като цяло“, заяви Екатерина Захариева пред китайския си гост. Тя изрази убеденост, че активната съвместна работа на различните министерства от двете страни преди Форума през юли ще постигне своите цели и в резултат на двустранното посещение на китайския премиер Ли Къцян преди форума повече български стоки ще достигат до китайския пазар. Вицепремиерът Захариева подчерта, че българското правителство разчита на инвеститори и фирми от Китай за изграждането на мащабни инфраструктурни проекти у нас. „Силно се надявам китайските инвестиции в летище Пловдив да допринесат много и за по-доброто опознаване на България и увеличаването на броя на туристите от Вашата страна”, допълни тя. Министър Захариева изтъкна още, че голямата част от транспортните коридори на България преминават през страните от Инициативата “16+1” и Пътя на коприната (инициативата „Един пояс, един път“) и имат важно значение не само за страната ни и Китай, но и за целия Европейски съюз. „Ние искаме да работим за всеобхватното и стратегическо партньорство ЕС-Китай“, допълни първият ни дипломат. Заместник-министър Ван Чао отбеляза, че вчерашната среща на националните координатори на Инициативата „16+1“, която се проведе в МВнР е преминала много успешно. Той благодари за усилията, които страната ни полага за организацията на Срещата на върха през юли, независимо от многото й ангажименти като Председател на Съвета на ЕС. „Това е първо посещение на премиер на Китай от 18 г. и няма никакво съмнение, че то ще допринесе за постигането на конкретни резултати от взаимен интерес“, заяви Ван Чао. Той отбеляза, че желанието на неговата страна е да задълбочи сътрудничеството си с България в областта на културата и обмена в тази сфера, защото между двата народа съществува естествена връзка на приятелство. Екатерина Захариева изказа специални благодарности към китайската страна за оказаното съдействие при спасителната акция по издирването на българския алпинист Боян Петров в Хималаите. „Може да се гордеете с това, което направихте, защото тази мисия стана известна в цял свят“, увери тя. Преди две седмици в Буенос Айрес Захариева разговаря и с китайския външен министър Ван И и обсъди с него подготовката на срещата. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.07", "title": " Екатерина Захариева разговаря с външния зам.-министър на Китай Ван Чао"}
{"url": "https://trud.bg/%d1%82%d1%83%d1%80%d1%86%d0%b8%d1%8f-%d0%be%d1%82%d0%bc%d0%b5%d0%bd%d0%b8-%d1%81%d0%bf%d0%be%d1%80%d0%b0%d0%b7%d1%83%d0%bc%d0%b5%d0%bd%d0%b8%d0%b5%d1%82%d0%be-%d1%81-%d0%b3%d1%8a%d1%80%d1%86%d0%b8/", "text": "Турският външен министър Мевлют Чавушоглу заяви, че страната му отменя споразумението с Гърция за обратно приемане на мигранти в отговор на решението на съда в съседната страна да освободи осмината бивши турски военни, които избягаха в Гърция ден след опита за преврат в Турция от юли 2016 г., предава Hurriyet. На въпрос дали Анкара обмисля санкции срещу Гърция след освобождаването на осмината войници, Чавушоглу определи решението на като „неприемливо“. „Гърция е под невероятен натиск, особено по правосъдната система, от Запада“, допълни той. „Имаме бежанско споразумение с Европейския съюз и то се прилага. Имаме и двустранно споразумение за приемане на върнати мигранти с Гърция. Отменяме споразумението с Гърция“, заяви министърът. Споразумението предвижда завръщането на нелегалните мигранти в Турция от Гърция в замяна на това сирийските бежанци да бъдат разпределяни в страните от ЕС. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.07", "title": " Турция отмени споразумението с Гърция за приемане на върнати мигранти"}
{"url": "https://trud.bg/%d0%b1%d1%8a%d0%bb%d0%b3%d0%b0%d1%80%d0%b8%d1%8f-%d1%89%d0%b5-%d0%b1%d1%8a%d0%b4%d0%b5-%d0%b4%d0%be%d0%bc%d0%b0%d0%ba%d0%b8%d0%bd-%d0%bd%d0%b0-%d0%bf%d1%8a%d1%80%d0%b2%d0%be%d1%82%d0%be-%d0%bf%d1%83/", "text": "В рамките на Българското председателство на Съвета на ЕС на 8 юни София ще бъде домакин на конференция на високо ниво, посветена на бъдещето на политиката по сближаване в следващия програмен период. За пръв път на високо равнище ще бъдат обсъдени бъдещите приоритети и ролята на Кохезионната политика в проекта на Многогодишна финансова рамка на ЕС за периода 2021-2027 г., обявен от Европейската комисия през месец май тази година. Срещата ще бъде открита от министър-председателя Бойко Борисов и ще се води от вицепремиера Томислав Дончев. В дискусията ще участват също европейският комисар по бюджет и човешки ресурси Гюнтер Йотингер, а от българска страна – министърът за Българското председателство на Съвета на ЕС Лиляна Павлова, министърът на финансите Владислав Горанов и министърът на регионалното развитие и благоустройството Николай Нанков. Участие ще вземат и представители на Европейската комисия, Европейския парламент, Комитета на регионите, министри от държавите-членки, социални партньори и др. Конференцията е част от календара на Българското председателство на Съвета на ЕС и ще може да се проследи на живо в сайта на Председателството –  . АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.07", "title": " България ще бъде домакин на първото публично обсъждане на Многогодишната финансова рамка на ЕС за периода 2021-2027 г."}
{"url": "https://trud.bg/%d0%b2%d0%b5%d1%81%d0%b5%d0%bb%d0%b0-%d0%bb%d0%b5%d1%87%d0%b5%d0%b2%d0%b0-%d0%b4%d0%b0%d1%80%d0%b8-%d1%81%d0%bf%d0%be%d1%80%d1%82%d0%bd%d0%b8-%d0%bf%d0%be%d1%81%d0%be%d0%b1%d0%b8%d1%8f-%d0%bd%d0%b0/", "text": "Депутатът от БСП Весела Лечева дари спортни пособия на деца от Лясковец. Тя посети Детска ясла „Мир“ и Начално училище „Цани Гинчев“, където разговаря с учители и деца.  DVD и CD плеър донесе народният представител в детската ясла, за да слушат песнички и да гледат приказки децата. След това на училището дари спортни пособия, които да бъдат от полза за ваканционния сезон. Топки, комплекти за федербал, хилки за тенис за маса, въжета, фрисбита ще помогнат в летните занимални за учениците. На тръгване тя пожела всички политици да проявяват отговорност към подрастващите. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.07", "title": " Весела Лечева дари спортни пособия на деца в Лясковец"}
{"url": "https://trud.bg/%d0%bc%d0%b0%d1%80%d1%82%d0%b8%d0%bd-%d0%bf%d0%b5%d1%82%d1%80%d0%be%d0%b2-%d0%be%d1%82%d0%bd%d0%be%d0%b2%d0%be-%d1%81-%d1%87%d0%b5%d1%80%d0%b2%d0%b5%d0%bd%d0%b0-%d1%84%d0%bb%d0%b0/", "text": "Един от последните легендарни български нападатели Мартин Петров отново ще носи екипа на ЦСКА. Но не в официален, а в бенефисен мач. Свръхзвуковия се прибра у нас заради бенефиса на бившия си съотборник Красимир Чомаков. „ Няма как да не облека фланелката на ЦСКА отново заради него“, рече Петров пред „Блиц“. Нападателят завърши кариерата си именно в любимия си клуб през 2014 година. В момента живее в Мадрид. „ Чомаков е прекрасен човек – каза Мартин. – Истински боец с голямо сърце. Имаше свиреп удар. Превърнахме неговия шут в нарицателно. Казвахме му „Чомачка“. В един мач на националния отбор едва не счупи гредата. Сигурно топката летя със 150 км/ч. Надявам се сега в бенефиса да получа някой от неговите пасове, за да вкарам гол. Чакам го толкова години. Когато играеше, Чомаков беше истински пример за армейския дух. Щях да съм много щастлив да имаше и днес футболисти като него.“ Бенефисът на Чомаков ще е на 9 юни на стадион „Марица“ в Пловдив.", "date": "2018.06.07", "title": " Мартин Петров отново с „червена“ фланелка"}
{"url": "https://trud.bg/%d1%86%d1%81%d0%ba%d0%b0-%d1%82%d1%8a%d1%80%d1%81%d0%b8-%d0%b4%d0%b2%d0%b5-%d0%b4%d0%b5%d0%b2%d0%b5%d1%82%d0%ba%d0%b8/", "text": "ЦСКА ще търси двама централни нападатели през лятната пауза. Отборът започна подготовка без истинска деветка, тъй като Фернандо Каранга е в Бразилия и се лекува от контузия. Ако възстановяването му се проточи или бъде продаден, то ЦСКА ще има крещяща нужда от попълнения.  „Червените“ освободиха цялата си зимна селекция преди първата тренировка. Дошлите в края на миналата година Александър Барт и Роланд Алберг си тръгват заедно с привлечените след това Раул Лое, Хеан Бланко и Укра. Спортният директор Пламен Марков уточни, че с някои от тях са се разделили по взаимно съгласие, а на други са прекратени договорите.  Новото гръмко име в ЦСКА ще е вратар. Хърватинът Данте Степица идва като титуляр от „Хайдук“. Миналото лято той е пазил и при двете победи над „Левски“ в предварителния кръг на Лига Европа. Към ЦСКА се присъедини и защитникът Стивън Перейра.  „Идвам в гигантски клуб – каза новият треньор Нестор Ел Маестро при представянето си на „Българска армия“. – Знам къде съм, знам ситуацията. Моят стил е победоносен. Футболът е състезание, а аз живея за състезания.“  Сърбинът с британски паспорт определи ЦСКА като огромно предизвикателство. В кариерата си на старши-треньор той има един сезон в „Спартак“ (Търнава), където стана шампион. „Работил съм като помощник в малки и големи клубове – продължи Ел Маестро. – Целта ми е до януари да говоря български. Знам, че съм в най-големия отбор в страната. Ще се борим да станем шампиони. Не е случайност, че последните седем години титлата е в „Лудогорец“.“  В треньорския щаб влиза брат му Никон Ел Маестро, както кондиционните специалисти Томас Нойберт и Кирил Димчев. Договорът на сръбския наставник е за две години.  Ел Маестро е бесен от информациите в Словакия, че „Спартак“ е станал шампион с уредени мачове. „Идват от президента на „Слован“, който е медиен магнат в страната – рече сърбинът. – Не съм най-добрият треньор, но пет кръга преди края на първенството имахме 13 точки преднина. Треньорът на „Ружемберок“ разпространява слухове чрез медиите в Братислава. Много добре момче, но много лош наставник. Гонят го отвсякъде, където се хване на работа…“.", "date": "2018.06.07", "title": " ЦСКА търси две деветки"}
{"url": "https://trud.bg/%d1%80%d0%be%d0%bd%d0%b0%d0%bb%d0%b4%d0%be-%d0%bd%d0%b5-%d1%81%d0%bc%d0%b5-%d1%84%d0%b0%d0%b2%d0%be%d1%80%d0%b8%d1%82%d0%b8/", "text": "Не сме фаворити за световното! Думите са на футболист №1 в света Кристиано Роналдо преди снощната контрола с Алжир и заминаването за Русия. Нападателят на „Реал“ и целият отбор бе на аудиенция при президента на страната Марсело Ребело де Соуза. Пред всички Роналдо изнесе вдъхновяваща реч, завършила с бурни аплодисменти от шампионите на Евро 2016. „ Знаем, че не сме фаворити – започна кавалерът на „Златната топка“. – Ние сме реалисти, но във футбола всичко е възможно. Мога да гарантирам огромната ни амбиция – на футболисти и щаба. Трябва да мислим мач за мач. Най-труден ще е първият срещу Испания. Трябва да мислим, че сме способни за големи неща и да дадем най-доброто. Ще правим всичко, както на Евро 2016. Ще се борим и ще се надяваме. За всички нас е огромна гордост, че можем да защитаваме цветовете на Португалия. Благодарим на абсолютно всички за безкрайната подкрепа, която чувстваме.“ Очаквано Роналдо не каза нито дума за „Реал“. Португалският вестник „Рекорд“ излезе със заглавие на цялата си първа страница: „Роналдо напуска „Реал“!“ Но подобни твърдения имаше и миналото лято, когато накрая остана. „ Манчестър Юнайтед“ и „Пари Сен Жермен“ следят отблизо ситуацията около Кристиано. Според медии в Испания той е поискал годишна заплата от 75 милиона евро, за да продължи в „Реал“, въпреки че е на 33. Освен това Роналдо бил бесен, че „кралете“ правят всичко възможно да вземат Неймар. А това може да го прати в сянка. В допълнение Роналдо е бесен, че „Реал“ махна приятелите му Пепе, Фабио Коентрао и Хамес Родригес в последните 2 години.", "date": "2018.06.07", "title": " Роналдо: Не сме фаворити!"}
{"url": "https://trud.bg/%d1%81%d0%bb%d0%be%d0%bd-%d0%b8%d0%b7%d0%b1%d1%8f%d0%b3%d0%b0-%d0%be%d1%82-%d0%b7%d0%be%d0%be%d0%bb%d0%be%d0%b3%d0%b8%d1%87%d0%b5%d1%81%d0%ba%d0%b0-%d0%b3%d1%80%d0%b0%d0%b4%d0%b8%d0%bd%d0%b0-%d0%b8/", "text": "Слон избяга от зоологическа градина в Западна Германия и се разходи кротко из град  Нойвид, преди да бъде върнат в заграждението си, съобщи ДПА. Много хора заснеха слона Кения как броди из града и качиха филмчетата в интернет. Животното обаче успя да измине само 1 км, преди служител на зоологическата градина да го убеди спокойно да се върне. Слонът не е причинил никакви затруднения в уличното движение. Няма и пострадали, каза говорител на полицията. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.07", "title": " Слон избяга от зоологическа градина и се разходи из град Нойвид"}
{"url": "https://trud.bg/%d0%b0%d0%bc%d0%b5%d1%80%d0%b8%d0%ba%d0%b0%d0%bd%d1%86%d0%b8%d1%82%d0%b5-%d0%bd%d0%b5-%d1%81%d0%bc%d1%8f%d1%82%d0%b0%d1%82-%d0%b7%d0%b0-%d0%bf%d1%8a%d1%80%d0%b2%d0%be%d1%81%d1%82%d0%b5%d0%bf%d0%b5/", "text": "Повечето американци смятат създаването на Международната космическа станция (МКС) за полезна инвестиция и се изказват за поддържане на лидерската позиция на САЩ в космическите изследвания, но не смятат за първостепeнна задача изпращането на астронавти на Луната и Марс. Това сочат резултатите от анкета на изследователския център “Пю”. 80% от анкетираните смятат, че създаването на МКС е полезна за САЩ инвестиция, докато 19% са на противоположното мнение. Седемдесет и две на сто от интервюираните са уверени, че САЩ трябва да съхранят лидерската си позиция в космическите изследвания, докато 27 на сто смятат, че тази задача не е от първостепенно значение. На въпроса “Кои задачи трябва да са приоритетни за НАСА?”, 63% са отговорили спътниковите наблюдения на климата, а 62 на сто – следенето на астероиди, които могат да застрашат Земята. Едва 31% смятат за първостепенна задача търсенето на живот и подходящи за обитаване планети във Вселената, 18% – изпращането на астронавти на Марс, а 13% – изпращането на астронавти на Луната. Около 40% смятат тези три задачи за важни, но не първостепенни, а между 27 и 44% – за не много важни. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.07", "title": " Американците не смятат за първостепенна задача изпращането на астронавти на Луната и Марс"}
{"url": "https://trud.bg/%d0%b0%d0%b2%d1%82%d0%be%d0%b1%d1%83%d1%81-%d1%81-%d1%82%d1%83%d1%80%d0%b8%d1%81%d1%82%d0%b8-%d0%ba%d0%b0%d1%82%d0%b0%d1%81%d1%82%d1%80%d0%be%d1%84%d0%b8%d1%80%d0%b0-%d0%ba%d1%80%d0%b0%d0%b9-%d0%b2/", "text": "Румънски автобус с туристи катастрофира между Видин и Монтана рано тази сутрин. Няколко души са пострадали, предава Нова телевизия. Автобусът пътувал от София към Видин, когато преди град Димово е бил засечен от идващ насреща тежкотоварен автомобил. За да избегне челен сблъсък, шофьорът излязъл от пътното платно и се забил в крайпътните дървета. 46 души са пътували в автобуса. 10 от тях са транспортирани във видинската болница. От удара трима са получили различни фрактури. Всички пътници са прегледани и освободени. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.07", "title": " Автобус с туристи катастрофира край Видин\t\t\t"}
{"url": "https://trud.bg/%d0%b2%d0%bb%d0%b0%d0%b4%d0%b8%d0%bc%d0%b8%d1%80-%d0%bf%d1%83%d1%82%d0%b8%d0%bd-%d1%80%d1%83%d1%81%d0%ba%d0%b8%d1%8f%d1%82-%d0%bd%d0%b0%d1%80%d0%be%d0%b4-%d1%89%d0%b5-%d0%be%d0%bf%d1%80%d0%b5%d0%b4/", "text": "Руският президент Владимир Путин каза днес, че народът ще определи неговия наследник на поста, но че се замисля за израстването на младо поколение управленци, предаде ТАСС.  На въпрос дали подготвя свой приемник на президентския пост, в традиционната телевизионна “ “, когато отговаря на граждани в пряк ефир, Путин заяви, че винаги мисли за това, но “приемник в класическия смисъл на думата няма” и че той ще бъде определен от руските избиратели. Руският президент разказа, че с много от световните лидери като германския канцлер Ангела Меркел, френския президент Еманюел Макрон и японския премиер Шиндзо Абе има неформални и лични отношения, така че се обръща към тях по име и разговаря на “ти”.  Путин увери, че не се чувства самотен на политическия Олимп, тъй като работи в екип от професионалисти и съмишленици. Хората задаваха на руския президент и въпроси от по-личен характер. Той сподели, че няма достатъчно време да общува с внуците си, а запитан какъв би бил главният съвет към тях, държавният глава отвърна: “Не лъжете!” Запитан какво трябва да жертва човек, за да бъде президент, Путин призна, че професията му изисква да жертва личния си живот. Огромна компенсация обаче е да съзнаваш, че вършиш много важна и необходима, уникална работа за повишаване на благосъстоянието на милиони хора и в полза на най-главното в живота на всеки човек – Родината, подчерта той. Путин отбеляза, че грешките в политиката струват твърде скъпо, и сподели също, че често се надсмива над себе си. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.07", "title": " Владимир Путин: Руският народ ще определи наследника ми на президентския пост"}
{"url": "https://trud.bg/%d0%b0%d1%83%d1%82%d1%83%d0%be%d1%80%d0%b8-%d0%b2%d0%b7%d0%b5-%d1%81%d1%8a%d0%bd%d0%b0%d1%80%d0%be%d0%b4%d0%bd%d0%b8%d0%ba-%d0%b7%d0%b0-%d0%bf%d0%be%d0%bc%d0%be%d1%89%d0%bd%d0%b8%d0%ba/", "text": "Бруно Пивети е най-новото име в треньорския щаб на „Лудогорец“. Бразилецът ще бъде помощник на новия наставник Пауло Аутуори. Новината бе потвърдена и от досегашния отбор на Пивети – „Феровиария“. През годините специалистът е работил още в „Атлетико Паранензе“, „Гремио“, „Осаско Аудакс“ и „Аудакс“.  Рокадата идва, след като предишният треньор Димитър Димитров отказа да дели спортно-техническата власт с Аутуори.  А Кирил Домусчиев, собственикът на клуба, разкри, че в следващите дни щабът ще се увеличи.  „Аутуори е главен мениджър, не треньор – обясни босът на „орлите“. – Ще има и български треньори, които ще влязат в щаба, но тепърва ще станат ясни имената им.“", "date": "2018.06.07", "title": " Аутуори взе сънародник за помощник"}
{"url": "https://trud.bg/%d0%ba%d1%83%d0%b1%d1%80%d0%b0%d1%82-%d0%bf%d1%83%d0%bb%d0%b5%d0%b2-%d0%be%d1%81%d1%82%d0%b0%d0%bd%d0%b0-%d0%b1%d0%b5%d0%b7-%d1%81%d1%8a%d0%bf%d0%b5%d1%80%d0%bd%d0%b8%d0%ba/", "text": "Кубрат Пулев остана без съперник, след като британецът Дилиън Уайт предпочете да се бие с новозеландеца Джоузеф Паркър, бивш шампион на Световната боксова организация (WBO). Сблъсъкът между Кобрата и Уайт трябваше да е факт до 24 август, а победителят да претендира за пояса на IBF, притежание на Антъни Джошуа (Великобритания). Дилиън и Джоузеф имат само едно поражение, като и двамата са загубили от Джошуа.  „Крадецът вика „Дръжте крадеца”, Уайт казваше, че съм страхливец, но виждате кой се оказа такъв“, заяви Кубрат Пулев пред „Нова“.", "date": "2018.06.07", "title": " Кубрат Пулев остана без съперник"}
{"url": "https://trud.bg/%d1%80%d1%83%d1%81%d0%b5%d0%b2-%d1%83%d0%b2%d0%be%d0%bb%d0%bd%d0%b8%d0%bb-%d0%b1%d0%b8%d0%bb%d1%8f%d0%bd%d0%b0-%d0%bf%d0%b5%d1%82%d1%80%d0%be%d0%b2%d0%b0-%d0%ba%d0%b0%d1%82%d0%be-%d0%b7%d0%b0%d0%bc/", "text": "Продължава циркът по време на заседанието на Апелативния специализиран съд по делото за временно отстраняване от длъжност на Десислава Иванчева и Биляна Петрова, предаде репортер на „Труд“. Преди час и половина магистратите дадоха   да обясни дали временният кмет Румен Русев е издал заповед за уволнение на Биляна Петрова. В залата спешно пристигна старши юрист Йоан Андреев, който носеше със себе си заповедта за уволнението, подписана от Русев на 4 юни. Той се опита да я връчи на Петрова, но тя отказа да я приеме, защото била незаконна. Спецмагистратите обясниха, че нареждането влиза в сила, а ако уволнената има нещо против, може да го обжалва пред административно съдилище. Въпреки протестите й, Биляна Петрова бе изведена от залата, тъй като вече няма как да бъде отстранена от длъжност, която не заема. През това време с викове Десислава Иванчева се опитваше да брани колежката си, но съдиите отказаха да й дадат думата. Въпреки това тя продължи да крещи, а магистратите я призоваха да спре да „прави циркове“, защото ще бъде глобена за неуважение към съда. „Колко ще ме глобите, 200, 500, 1000 лева?“, попита Иванчева и в крайна сметка бе постановено да плати 200 лева. В момента делото продължава по-същество, защото магистратите трябва да решат дали да отстранят Иванчева от кметския пост. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.07", "title": " Русев уволнил Биляна Петрова като зам.-кмет на „Младост“"}
{"url": "https://trud.bg/%d1%83%d0%bd%d1%81%d1%81-%d0%b2%d0%b4%d0%b8%d0%b3%d0%b0-%d0%bc%d0%be%d0%b4%d0%b5%d1%80%d0%b5%d0%bd-%d0%bd%d0%b0%d1%83%d1%87%d0%b5%d0%bd-%d0%ba%d0%be%d0%bc%d0%bf%d0%bb%d0%b5%d0%ba%d1%81/", "text": " Проектът „Дигитализация на икономиката в среда на Големи данни” бе представен в Университетът за национално и световно стопанство. Той предвижда да бъде изграден модерен Научно-изследователски център по компетентност, който ще има има техническа инфраструктура разположена на територията на още 4 партньорски вуза и БАН, с основни изчислителни ресурси, базирани в УНСС. Центърът ще предлага различни иновативни методи за събиране и обработка на Големи данни и възможности за изследване и проектиране на нови такива. Общата стойност е 13,3 млн. лева, които са от спечелен проект по ОП „Наука и образование”, а срокът за изпълнение е до ноември 2023 години. „Работата е пред нас, проектът е мащабен и амбициозен, благодаря на всички партньори”, каза ректорът на УНСС проф. Стати Статев, който е и ръководител на проекта.", "date": "2018.06.07", "title": " УНСС вдига модерен научен комплекс"}
{"url": "https://trud.bg/%d0%be%d1%80%d0%b3%d0%b0%d0%bd%d0%b8%d0%b7%d0%b0%d1%86%d0%b8%d1%8f-%d0%bd%d0%b0-%d0%b4%d0%b2%d0%b8%d0%b6%d0%b5%d0%bd%d0%b8%d0%b5%d1%82%d0%be-%d0%b7%d0%b0-%d1%80%d0%b5%d0%bc%d0%be%d0%bd%d1%82-%d0%bd/", "text": "От 00.00 часа на 08.06.2018г. до 24.00 часа на 09.07.2018г. се забранява влизането на пътни превозни средства в двете посоки по ул. “Тодор Каблешков“ между локалното пътно платно на бул. “Цар Борис Трети“ и ул. “Майор Горталов“, като ул. “Майор Горталов“ е затворена за движение на превозни средства, както и по южната половина от пътното платно на ул. “Тодор Каблешков“, в участъка при вход-изхода за зареждане на магазин „Кауфланд“. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.07", "title": " Организация на движението за ремонт на бул. “Тодор Каблешков“"}
{"url": "https://trud.bg/%d1%81%d1%8a%d0%b4%d1%8a%d1%82-%d0%b2-%d1%82%d1%8a%d1%80%d0%bd%d0%be%d0%b2%d0%be-%d0%be%d1%82%d1%85%d0%b2%d1%8a%d1%80%d0%bb%d0%b8-%d0%b8%d1%81%d0%ba%d0%be%d0%b2%d0%b5-%d0%bd%d0%b0-%d1%81%d0%be%d1%84/", "text": "Окръжният съд във Велико Търново е отхвърлил две искови молби на софиянец на обща стойност над 24 млн.лева срещу кметът на София Йорданка Фандъкова и срещу Върховния касационен съд /ВКС/. Претенцията на мъжа срещу столичния градоначалник е в размер на 153 лева за материални щети и 6 млн.лева за нанесени нематериални вреди от неверни сметки на „Топлофикация”-София. Искът на мъжа срещу ВКС пък е за още по-сериозни суми. От върховната съдебна инстанция той иска 7 950 000 лева за причинени материални щети и 10 млн.лева за нематериални вреди от постановено решение. И в двете определения на съда в старата столица изрично се подчертава, че ищецът трябва да конкретизира точните факти и обстоятелства,на които основава претенцията си. Освен това трябва да внесе по сметката на Окръжния съд 718 000 лв. по делото срещу ВКС и още 240 000 лева по претенцията срещу Фандъкова представляващи дължима държавна такса за разглеждане на делата. Определенията подлежат на обжалване пред Апелативния съд във Велико Търново в едномесечен срок. Репортерска проверка установи, че това не са единствените предявени искове на К.Б. Само във Велико Търново той води 8 дела за крупни обезщетения срещу различни физически и юридически лица. Мъжът е стар познайник и на съдиите в Бургас и Пловдив. Дълги години е водил подобни дела и в София, но столичните съдии масово отхвърляли исковете му като неоснователни или необосновани, както и си правили отводи. Заради това ищецът решил да атакува съдилищата в страната. „Заради подобни случаи, които затлачват съдебната система, неотдавна колеги от столицата излязоха с отворено писмо срещу тази порочна практика. Лицето не ползва адвокатски услуги, а исковите молби са изпъстрени с обиди и квалификации срещу ръководители на институции, магистрати, политици. Съдиите пък са длъжни да изчетат и да се произнесат по всяка депозирана молба, което затормозява работата на съдебната система”, коментира съдия Димитринка Гайнова, която е постановила последните две определения. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.07", "title": " Съдът в Търново отхвърли искове на софиянец за общо 24 млн.лева срещу Фандъкова и ВКС\t\t\t"}
{"url": "https://trud.bg/%d0%b7%d0%b0%d0%b4%d1%8a%d1%80%d0%b6%d0%b0%d1%85%d0%b0-%d0%bc%d1%8a%d0%b6-%d0%be%d1%82%d0%ba%d1%80%d0%b0%d0%b4%d0%bd%d0%b0%d0%bb-%d0%b0%d0%b2%d1%82%d0%be%d0%bc%d0%be%d0%b1%d0%b8%d0%bb/", "text": "По искане на Районна прокуратура – Велико Търново, съдът взе мярка за неотклонение задържане под стража на мъж, откраднал автомобил и го управлявал в срока на лишаване от правоуправление. Г. И. е привлечен в качеството на обвиняем за това, че на 1 юни в района на автогара „Юг“ в старата столица отмъкнал возилото след като помолил собственика да слезе от колата, за да заеме мястото му на водач. Това станало след фиктивни преговори за продажба. Внезапно обаче злосторникът натиснал газта и отпрашил с автомобила „Ситроен С 5“ с намиращите се в него вещи – всички на обща стойност 5700 лв., собственост на К. Т. Преценено е, че от събраните до момента доказателства има опаснос  Г. И. да се укрие или да извърши престъпление. Заради това съдът го е оставил в ареста. Разследването продължава под ръководството на Районна прокуратура – Велико Търново. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.07", "title": " Задържаха мъж, откраднал автомобил"}
{"url": "https://trud.bg/%d0%b2%d0%b8%d0%b6%d1%82%d0%b5-%d0%b0%d0%ba%d1%86%d0%b5%d0%bd%d1%82%d0%b8%d1%82%d0%b5-%d0%b2-%d0%b1%d1%80%d0%be%d1%8f-%d0%bd%d0%b0-%d0%b2%d0%b5%d1%81%d1%82%d0%bd%d0%b8%d0%ba-%d1%82%d1%80%d1%83-171/", "text": "Европейската комисия с нова препоръка – всеки ученик в ЕС да да учи по два чужди езика. Взаимното признаване на дипломи ще връща мигриращи ученици в клас.     Това реши Софийският градски съд. Бившият ректор и ексглавният секретар на Медицинския университет в София са защитавали интересите на вуза.           По-лошото е, когато патроните са бойни. И тях ги имаше през последните години – коментар на Спирдон Спирдонов.         Не е важна оценката, а трайността на знанията, казва Ема Радушева, директор на СУ „Панайот Волов“ в Шумен, един от четиримата школски шефове в страната, които заслужиха най-голямото отличие „Свети Иван Рилски“ на Министерство на образованието.       Превратът на 9 септември 1944 г. не е комунистически, а на военния кръг „Звено“. Ньойският договор ги кара да се обединяват в съюзи и клубове, за да поставят социални и политически искания пред властите – новата статия на проф. Божидар Димитров от неговата рубрика “Политически разкопки”.             Силует на новия треньор на “Лудогорец” Пауло Аутуори. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.07", "title": " Вижте акцентите в броя на вестник “Труд” в петък, 8 юни 2018"}
{"url": "https://trud.bg/%d0%bf%d1%80%d0%be%d0%ba%d1%83%d1%80%d0%be%d1%80%d0%b8-%d0%b8-%d1%81%d0%bb%d1%83%d0%b6%d0%b8%d1%82%d0%b5%d0%bb%d0%b8-%d0%be%d1%82-%d0%b1%d1%83%d1%80%d0%b3%d0%b0%d1%81%d0%ba%d0%b8%d1%8f-%d0%b0%d0%bf/", "text": "„Един ден прочетох книга и целият ми свят се промени“. С този цитат от нобеловия лауреат Орхан Памук заместник апелативният прокурор на Бургас г-жа Иванка Козарова посрещна представителите на медиите, които гостуваха по време на предаването на събраната литература от прокуратурата на началника на Бургаския затвор старши комисар Бранимир Мангъров. „Книгите са нещо, с помощта на което миналото и настоящето общуват с нас. Те са и начин на общуване между групи, култури и народи, а това е невероятно богатство. Книгите могат да ни върнат вярата, ако сме я загубили, могат да ни дарят нов заряд за следващото утре и да донесат спокойствие и разум. Вярвам, че книгите ни правят по-добри, по-състрадателни и по-успешни.“ добави още г-жа Козарова, която бе основен инициатор на благотворителната инициатива. Тя не пропусна да се пошегува с гостите казвайки им, че днес за престъпления и наказания ще се говори само ако те са свързани с едноименния роман на Достоевски. Прокурор Козарова благодари на всички магистрати и служители включили се в събирането на книгите през последните два месеца. Апелативният прокурор на Бургас г-н Любомир Петров подчерта, че дарената литература е изключително подбрана, като в нея освен световната класика има книги на български автори, енциклопедии и научна литература.  „Чрез тази инициатива искаме да допринесем за културата и социализацията на лишените от свобода“ каза г-н Петров. Той добави, че инициативата ще се превърне в ежегодна и книги ще бъдат дарявани всяка пролет. Дарението бе прието от началника на Затвора гр. Бургас старши комисар Бранимир Мангъров, който изрази благодарността си. Той съобщи, че във всички корпуси на Бургаския затвор има хора, които ходят на училище в специално обособени класни стаи. По неговите думи получените книги ще бъдат добре дошли както за учениците, които ще имат с какво да се образоват извън учебните часове, така и за останалите лишени от свобода. Г-н Мангъров добави още, че предоставената литература ще попълни библиотеката на Бургаския затвор, като само в основния корпус има над 3 000 тома. Литература бе дарена и на Затвора гр. Сливен, като книгите бяха събрани от магистрати от Окръжна прокуратура – Сливен и предоставени от говорителя на прокуратура в града г-н Руси Русев. Дарението бе прието от началника на Затвора гр.Сливен старши комисар Йордан Данев и от г-жа Сийка Павлова – началник сектор „Социална дейност и възпитателна работа“. Общият брой на дарените произведения в Бургас и Сливен е над 450. Инициативата е част от проявите по случай 20-годишнината на Апелативна прокуратура – Бургас, която се отбеляза през настоящата година. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.07", "title": " Прокурори и служители от Бургаския апелативен район дариха събрана литература на библиотеките на затворите в Бургас и Сливен"}
{"url": "https://trud.bg/%d1%82%d1%80%d1%8a%d0%bc%d0%bf-%d0%be%d0%b1%d1%8f%d0%b2%d0%b8-%d1%87%d0%b5-%d0%b2%d1%81%d0%b8%d1%87%d0%ba%d0%be-%d0%b5-%d0%b3%d0%be%d1%82%d0%be%d0%b2%d0%be-%d0%b7%d0%b0-%d1%81%d1%80%d0%b5%d1%89/", "text": "Президентът на САЩ Доналд Тръмп обяви днес, че “всичко е готово” за срещата му със севернокорейския лидер Ким Чен-ун, планирана на 12 юни в Сингапур, предадоха световните агенции. Срещата с Ким ще е много повече от една снимка, увери Тръмп, приемайки в Белия дом японския премиер Шиндзо Абе. Той допълни, че с Абе ще обсъдят Северна Корея и търговията. Японският премиер изрази надежда срещата между американския президент и севернокорейския лидер да бъде “драматичен и трансформационен момент” за Североизточна Азия. Абе поиска днешната среща с Тръмп, за да координират стратегията спрямо Северна Корея и да изрази японските безпокойства по въпроса. Япония е ключов съюзник на САЩ в региона и е силно разтревожена от севернокорейската ядрена и ракетна програма. Абе иска Тръмп да повдигне пред Ким въпроса за отвлечените от Северна Корея японци и да гарантира, че опитите на американския президент да постигне споразумение със севернокорейския лидер няма да навредят на интересите на Япония. Утре и вдругиден Тръмп и Абе ще участват в срещата на върха на Г-7 в Канада. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.07", "title": " Тръмп обяви, че “всичко е готово” за срещата му с Ким Чен-ун на 12 юни в Сингапур"}
{"url": "https://trud.bg/%d0%b5%d0%bc%d0%b8%d0%b3%d1%80%d0%b0%d0%bd%d1%82%d0%b8-%d0%b8%d0%b7%d0%bf%d1%80%d0%b0%d1%82%d0%b8%d1%85%d0%b0-290-%d0%bc%d0%bb%d0%bd-%d0%b5%d0%b2%d1%80%d0%be/", "text": "Българите, които живеят и работят в чужбина, са изпратили в родината си 287 млн. евро за първите три месеца на годината, което е с 3,9 млн. евро повече от същия период на миналата година, сочат данните на БНБ. Само за март емигрантите са изпратили на семействата си 107,6 млн. евро, при 106,2 млн. евро година по-рано. И докато българите в чужбина изпращат все повече пари на близките си в родината, чуждите инвестиции намаляват. За първите три месеца на годината преките чужди инвестиции са 179,1 млн. евро, което е спад със 125,4 млн. евро спрямо същия период на миналата година. Реално парите на емигрантите са много повече от отчетените, защото в данните на БНБ влизат само преводи на суми над 5000 лв. Оказва се, че парите от емигрантите имат много по-голяма роля за ръста на икономиката от чуждите инвестиции. Защото се използват за неотложни разходи на семействата, ремонти и дори покупка на жилища. Тока се повишава паричният оборот, което директно води до ръст на икономиката. Докато при чуждите инвестиции често се внасят машини и оборудване и положителният им ефект за икономиката се изразява в наетите работници и плащаните данъци. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.07", "title": " Емигранти изпратиха 290 млн. евро\t\t\t"}
{"url": "https://trud.bg/%d0%b3%d0%bb%d0%be%d0%b1%d0%b0-21-000-%d0%bb%d0%b2-%d0%b7%d0%b0-%d1%88%d1%83%d0%bc%d0%b5%d0%bd%d0%b5%d1%86-%d0%ba%d1%8a%d1%82%d0%b0%d0%bb-%d0%bd%d0%b5%d0%bb%d0%b5%d0%b3%d0%b0%d0%bb%d0%bd%d0%b0/", "text": "Шуменец, който държал в гаража си 1 858 литра ракия, за която не могъл да докаже платен акциз, сега дължи 21 343 лв. глоба. Санкцията е по наказателно постановление, издадено от началника на Митница-Варна, а Районният съд в Шумен я потвърдил в сряда. Пред магистратите, както и пред митническите служители, шуменецът К.З.Г. се опитал да докаже, че ракията не е негова, но не е успял. Мъжът бил засечен по съседски сигнал в гаража си на ул.”Колю Фичето”4, докато преливал ракията от бидони в туби. Изловили го на 20 септември м.г. при съвместна акция на полицаи и митничари. Първоначално казал, че ракията е негова, на жена му, на майка му и на един приятел. Била само за собствена консумация, а не за търговия. Имал документи за част от количеството, но казал, че ще представи и още, като ги открие в дома си. После сменил версията и обявил, че само два от бидоните са негови, за останалите нямал информация на кого са, а и не бил предател, за да топи други. По случая се появило и трето възражение – че ключът за гаража му е предоставен от неговия вуйчо, а не от приятел, който го няма. Разследващите обаче установили, че вуйчото е починал месец след проверката. В съда двама приятели също отишли да свидетелстват, че К.Г. е собственик само на два бидона, но не успяли да убедят съдия Красимир Кръстев. Така съдът е приел, че митническото бюро правилно е наложило глоба в размер на двойния дължим акциз и потвърждава наказателното постановление. Решението може да се обжалва и пред Административен съд-Шумен. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.07", "title": " Глоба 21 000 лв. за шуменец, кътал нелегална ракия\t\t\t"}
{"url": "https://trud.bg/%d1%88%d1%83%d0%bc%d0%b5%d0%bd-%d1%81-%d0%bf%d1%80%d0%b8%d0%b7-%d0%be%d1%82-%d0%ba%d0%b0%d0%bc%d0%bf%d0%b0%d0%bd%d0%b8%d1%8f%d1%82%d0%b0-%d0%bc%d0%be%d1%8f%d1%82-%d0%b3%d1%80%d0%b0%d0%b4-%d0%bc/", "text": "Кампанията на Министерство на регионалното развитие “Моят град – моята крепост”, която стартира в понеделник от сцената в Младежкия дом в Шумен с победа на шуменския отбор над останалите участници от Североизтока, донесе на десетия по големина град награда. Призът беше връчен на кмета на община Шумен Любомир Христов в четвъртък в столицата, по време на церемонията по обявяване на победителите от класацията “Най-добър град за живеене 2018 г.”. Министърът на регионалното развитие Николай Нанков благодари за партньорството оказано от Шумен за успешния старт на кампанията на МРРБ. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.07", "title": " Шумен с приз от кампанията “Моят град – моята крепост”"}
{"url": "https://trud.bg/%d0%b8%d0%b4%d0%b5-%d0%bd%d0%be%d0%b2-%d0%bc%d0%b0%d1%87-%d1%81-%d1%86%d1%81%d0%ba%d0%b0-%d1%88%d0%b0%d1%85%d1%82%d1%8c%d0%be%d1%80/", "text": "Нов мач с „Шахтьор“ (Донецк) ще изиграе ЦСКА по време на лятната подготовка в Австрия. „Червените“ отстраниха актуалния украински шампион в турнира за Купата на УЕФА през 2001 година. Двубоят ще е на 30 юни. Дебютът на Нестор Ел Маестро ще е срещу „Етър“ на 18 юни в Тетевен. След това на австрийска земя ще има контроли срещу японския „В-Варен“, руския УФА и датския „Брьондби“. Първият официален мач на ЦСКА трябва да е на 12 юли в първия кръг от Лига Европа.", "date": "2018.06.07", "title": " Иде нов мач с ЦСКА – „Шахтьор“"}
{"url": "https://trud.bg/%d1%81%d0%bb%d0%b8%d0%b2%d0%b5%d0%bd-%d0%bf%d0%be%d0%bc%d0%b0%d0%b3%d0%b0-%d0%bd%d0%b0-%d0%b1%d0%be%d0%bb%d0%b3%d1%80%d0%b0%d0%b4%d1%81%d0%ba%d0%b0%d1%82%d0%b0-%d0%b3%d0%b8%d0%bc%d0%bd%d0%b0%d0%b7/", "text": "Благотворителен концерт в полза на Болградската гимназия организира общината в Сливен съвместно с фондация “Памет”, съобщиха от местната администрация. Събитието е по повод 160-годишнината от основаването на гимназията – първото българско средно училище, създадено с указ на княз Никола Богориди през 1858 г. в Болград, Одеска област, Украйна. От няколко години гимназията носи името на Георги Раковски, който има съществен принос за основаването й. Концертът ще се състои на 12 юни, с участието на Ансамбъла на народни песни и танци-Сливен, който е познат на десетки международни сцени. Публиката ще види изпълнения и на млади таланти от града. Средства ще се набират и в дарителски кутии. Заедно с постъпленията от продажбата на билетите за концерта ще бъдат предоставени на гимназията. Подобни благотворителни събития ще бъдат проведени още в общините Нова Загора, Котел и Твърдица. Те са в резултат на получено в областната администрация писмо от Болградската гимназия с молба за съдействие. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.07", "title": " Сливен помага на Болградската гимназия"}
{"url": "https://trud.bg/%d0%b8%d1%82%d0%b0%d0%bb%d0%b8%d0%b0%d0%bd%d1%81%d0%ba%d0%b0%d1%82%d0%b0-%d0%bf%d0%be%d0%bb%d0%b8%d1%86%d0%b8%d1%8f-%d0%b8%d0%b7%d0%b7%d0%b5-%d0%bd%d0%b0%d0%b4-10-%d1%82%d0%be%d0%bd%d0%b0-%d1%85%d0%b0/", "text": "Италианската полиция иззе над 10 тона хашиш, скрити на борда на риболовен кораб, и арестуваха 9-членния му екипаж, предаде Ройтерс. Екип на финансова полиция се е качил на плаващия под холандски флаг кораб “Куест” на около 210 км южно от Сицилия. Преди това тя е следила движението на кораба в Средиземно море в продължение на над 40 часа. Според италиански медии корабът е потеглил от Малта, натоварил е наркотиците край бреговете на Мароко и Алжир. Според в. “Република” трафикът е бил контролиран от престъпни групировки в Либия. Това количество хашиш е можело да бъде продадено на улицата за 15-20 милиона евро. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.07", "title": " Италианската полиция иззе над 10 тона хашиш при операция в Средиземно море"}
{"url": "https://trud.bg/%d0%b2-%d0%ba%d0%be%d1%82%d0%b5%d0%bb-%d1%89%d0%b5-%d0%bf%d1%80%d0%b0%d0%b2%d1%8f%d1%82-%d0%b1%d0%b5%d0%b7%d0%bf%d0%bb%d0%b0%d1%82%d0%bd%d0%b8-%d0%bf%d1%80%d0%b5%d0%b3%d0%bb%d0%b5%d0%b4%d0%b8-%d0%bd/", "text": "Безплатни прегледи на активните и на пасивните пушачи ще се проведат в Котел. Инициативата е на общината и на Регионалната здравна инспекция-Сливен, съобщиха от местната администрация. Тя ще се проведе на 11 юни под мотото “Тютюн и сърдечно-съдови заболявания”. Пред сградата на общината желаещите могат да си направят измерване на въглеродния оксид в издишания въздух и количеството на карбоксихемоглобин в кръвта. Целта е да се подчертаят рисковете за здравето, свързани с употребата на тютюн. В световен мащаб от сърдечно-съдови заболявания умират повече хора, отколкото всяка друга причина за смърт, съобщиха още от общината. Пушенето и излагането на тютюнев дим допринасят за около 12 процента от всички смъртни случаи от сърдечни заболявания. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.07", "title": " В Котел ще правят безплатни прегледи на активни и пасивни пушачи"}
{"url": "https://trud.bg/%d0%bb%d0%b5%d0%b2%d1%81%d0%ba%d0%b8-%d0%bb%d1%83%d0%ba%d0%be%d0%b9%d0%bb-%d0%b8%d1%81%d0%ba%d0%b0-%d0%b7%d0%b0%d0%ba%d1%80%d0%b8%d0%b2%d0%b0%d0%bd%d0%b5-%d0%bd%d0%b0-%d0%bd%d0%b1/", "text": "Шампионите от „Левски Лукойл“ декларираха позицията си за закриване на Националната баскетболна лига (НБЛ). „Вместо да увеличава средствата от телевизионни права и спонсори, НБЛ пълнеше бюджета си предимно с глоби и наказания този сезон – се казва в позиция на клуба. – В последната среща от финалния плейоф, Лигата не успя дори да осигури ексклузивитета на БНТ, допускайки нарушаване на подписания с медията договор и заплаши присъствието на баскетбола в тв-ефира през следващия сезон. И при положение, че тази структура с нищо не допринася за развитието на баскетбола, не виждаме причина тя да продължи да съществува.“  „Левски Лукойл“ призова федерацията и нейния президент Георги Глушков „да поемат отговорност за състоянието на баскетбола“ в България. И пожелаха да бъде насрочена среща с ръководствата на елитните клубове, за решаване на проблемите в този спорт. Същевременно общото събрание на НБЛ се събира на 18 юни, на което ще бъде решена и съдбата на организацията. На предишния форум на 4 юни бе отчетена липсата на финансова стабилност и бяха поискани промени в начина на функциониране на Лигата.", "date": "2018.06.07", "title": " „Левски Лукойл“ иска закриване на НБЛ"}
