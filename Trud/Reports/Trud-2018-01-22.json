{"url": "https://trud.bg/82-%d0%be%d1%82-%d0%b1%d0%be%d0%b3%d0%b0%d1%82%d1%81%d1%82%d0%b2%d0%be%d1%82%d0%be-%d0%b2-%d1%81%d0%b2%d0%b5%d1%82%d0%b0-%d0%be%d1%82%d0%b8%d0%b2%d0%b0-%d0%bf%d1%80%d0%b8-1-%d0%be%d1%82-%d0%bd%d0%b0/", "text": "Повече от 80 процента от богатството, създадено през миналата година е отишло при най-богатия един процент от населението на света, а до най-бедните не е достигнало нищо. Това се казва в доклад на благотворителната организация „Оксфам“, информира  То показва, че само 42 души имат състояние, равняващо се на това на 3,7 милиарда души от по-бедните райони на Земята. Миналата година са се увеличили рекордно и милиардерите – един нов е бил регистриран на всеки два дни. В света в момента има 2043 милиардери. Тяхното богатство би стигнало да се сложи край на бедността седем пъти. Доклада на „Оксфам“ подчертава, че жените работнички са най-засегнати от световното неравенство, тъй като получават по-ниски заплати спрямо мъжете и обикновено имат по-нестабилни работни места. В същото време 9 от 10 от милиардерите в света са мъже. Изпълнителният директор на „Оксфам“ Уини Биянима: Икономиките ни награждават богатството, а не усърдната работа на милиони хора, и така се гарантира, че малкото на върха стават все по-богати. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.01.22", "title": " 82% от богатството в света отива при 1% от населението"}
{"url": "https://trud.bg/%d0%b0%d0%b3%d1%80%d0%b5%d1%81%d0%b8%d1%8f-%d0%b2-%d0%b4%d0%be%d0%bc-%d0%b7%d0%b0-%d0%b4%d0%b5%d1%86%d0%b0-%d1%81-%d1%83%d0%b2%d1%80%d0%b5%d0%b6%d0%b4%d0%b0%d0%bd%d0%b8%d1%8f-%d0%b2-%d0%b3%d0%b0%d0%b1/", "text": "Плесници и вербална агресия – това показват видеоклипове, заснети в центъра за деца и младежи с увреждания „Хризантема” в Габрово. Кадрите станаха достояние на медиите след междуличностен конфликт и обвинения сред персонала на дома. Достъпът до тези жилища е ограничен. В „Хризантема” са настанени седем деца и трима младежи с увреждания, която грижите за тях са денонощни, информира  Потресаващите видеокадри са направени в период от две години от 2016 и 2017 г. Разкритията прави ръководителят на центровете за настаняване, след като подчинени й пращат проверка. На кадрите се чуват заплахи от страна на жените, които работят в дома, вижда се и че посягат на децата. „На видеозаписите се вижда вербална агресия, плесници… Лично аз не съм ставала свидетел. Децата не могат да говорят, те не могат да кажат какво се случва”, пояснява Маринела Лазарова, която е ръководител на домовете „Хризантема” и „Мирни дни”. Услугата стартира по проект още през 2013 г. През 2016 г. след първия направен запис от социален служител на побой над момиче, директорката твърди, че е сезирала социалната служба към местната община. Оттам обаче твърдят, че разбират за нередностите в средата на януари. „Трябва да се проследи процесът кой и по какъв начин е допуснал това, как е направен този запис и защо не е реагирано на момента”, заяви Даниела Василева от общината. Днес в дома влязоха проверяващи от отдел „Закрила на детето”. Освен дирекция „Социално подпомагане” проверка по случая прави и прокуратурата. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.01.22", "title": " Агресия в дом за деца с увреждания в Габрово"}
{"url": "https://trud.bg/%d0%bd%d0%b0%d0%bb%d0%b8%d1%87%d0%bd%d0%b0%d1%82%d0%b0-%d1%81%d0%bd%d0%b5%d0%b3%d0%be%d0%bf%d0%be%d1%87%d0%b8%d1%81%d1%82%d0%b2%d0%b0%d1%89%d0%b0-%d1%82%d0%b5%d1%85%d0%bd%d0%b8%d0%ba%d0%b0-%d0%b2/", "text": "Цялата снегопочистваща техника във Велико Търново ще работи и през нощните часове срещу вторник. С 20 машини от различен тип фирмата за зимна поддръжка оперира по 114-километровата улична мрежа на Старата столица. Настилките периодично биват третирани с инертни материали, за да няма заледявания. Снеговалежът продължава около 16 часа, а движението в града е при нормални за зимата условия. Градският транспорт се движи нормално и без закъснения, същото се отнася и за крайградските автобуси. Община Велико Търново апелира към великотърновци, при почистване на автомобилите си да не хвърлят снега по улиците, а да го събират на купчини. Съгласно Наредбата за опазване на околната среда собствениците, наемателите и ползвателите на жилищни и офис-сгради, на магазини и други търговски обекти са длъжни сами да изчистят снега от прилежащите си тротоарни площи. 71 служители на общинската фирма „Зелени системи“ са ангажирани с почистването на тротоарите, стълбищата, спирките, обществените пространства. За проходимостта на пешеходните алеи с най-голям поток от хора, както и за разчистване на входовете пред училища, детски градини, социални центрове работят четири малогабаритни машини. Жителите на Велико Търново и населените места могат да подават сигнали за необходимостта от снегопочистване и предприемане на мерки на телефон 062/619102. В общината няма населени места без ток и вода. Общинската пътна мрежа е проходима при зимни условия. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.01.22", "title": " Наличната снегопочистваща техника във Велико Търново ще работи и през нощта срещу вторник"}
{"url": "https://trud.bg/%d1%82%d0%be%d0%bc-%d0%b1%d1%80%d0%b5%d0%b9%d0%b4%d0%b8-%d1%89%d0%b5-%d0%b3%d0%be%d0%bd%d0%b8-%d1%80%d0%b5%d0%ba%d0%be%d1%80%d0%b4-%d0%bd%d0%b0-%d1%81%d1%83%d0%bf%d0%b5%d1%80%d0%b1%d0%be%d1%83%d0%bb/", "text": "Най-титулуваният действащ играч в американския футбол Том Брейди има шанс да стане първият с 6 трофея „Винс Ломбарди“ в НФЛ. 40-годишният куотърбек на „Ню Инглънд Пейтриътс“ бе в основата на победата с 24:20 срещу „Джаксънвил Джагуарс“, с която тимът спечели титлата на Американската футболна конференция и си осигури място на Супербоул. Съперник на „Патриотите“ в големия финал ще е „Филаделфия Ийгълс“. „Орлите“ разбиха с 38:7 „Минесота Вайкингс“ за първото място в Националната конференция ще се опитат да вземат реванш за загубата от „Ню Инглънд“ на „Супербоул“ през 2005-а. Тогава Брейди даде два от пасовете за тъчдаун за победата с 24:21. „Супербоул 52“ е на 4 февруари на открития преди 2 години „Ю Ес Банк Стейдиъм“ в Минеаполис.", "date": "2018.01.22", "title": " Том Брейди ще гони рекорд на Супербоул"}
{"url": "https://trud.bg/%d0%b1%d0%b5%d0%bb%d0%b3%d0%b8%d1%8f-%d0%bd%d0%b0%d0%bc%d0%b0%d0%bb%d0%b8-%d1%80%d0%b0%d0%b2%d0%bd%d0%b8%d1%89%d0%b5%d1%82%d0%be-%d0%bd%d0%b0-%d1%82%d0%b5%d1%80%d0%be%d1%80%d0%b8%d1%81%d1%82%d0%b8/", "text": "Правителството на Белгия намали равнище на заплаха в страната, съобщавайки, че терористични нападения са вече по-малко вероятни, след като преди близо две години при атентат в Брюксел загинаха 32 души, предава . Министър-председателят на Белгия Шарл Мишел съобщи, че страната е намалила равнището на заплаха до второ по четирибалната скала, което означава умерен риск. „Но второ ниво след атаката не е същото като второ ниво преди атаката“, напомни Мишел по време на пресконференция. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.01.22", "title": " Белгия намали равнището на терористична заплаха в страната"}
{"url": "https://trud.bg/%d0%b0%d0%bc%d0%b5%d1%80%d0%b8%d0%ba%d0%b0%d0%bd%d1%81%d0%ba%d0%b8-%d1%83%d0%b1%d0%b8%d0%b5%d1%86-%d0%bd%d0%b0-%d0%b3%d0%b8%d0%b3%d0%b0%d0%bd%d1%82%d0%b8-%d1%82%d0%b5%d0%bd%d0%b8%d1%81-%d0%bf%d1%80/", "text": "Тенис Сандгрен прибави нов звезден скалп към този на бившия шампион Стан Вавринка (Швейцария). 26-годишният американец, чието име се е превърнало и в професия, спечели първия петсетов мач в кариерата си, при това срещу №5 в света Доминик Тийм (Австрия) – 6:2, 4:6, 7:6 (4), 6:7 (7), 6:3. Новата популярност на 97-ия в ранглистата обаче ще му създаде още проблеми при запознанствата. „Понякога се представям като Дейвид или нещо подобно – призна Сандгрен. – Защото, когато кажа истинското си име, все ме питат дали играя тенис, аз казвам да и всички се учудват. И няма нужда всеки път да минавам през това.“", "date": "2018.01.22", "title": " Американски убиец на гиганти: Тенис? Представям се като Дейвид"}
{"url": "https://trud.bg/%d0%b2%d0%b8%d0%b6%d1%82%d0%b5-%d0%b0%d0%ba%d1%86%d0%b5%d0%bd%d1%82%d0%b8%d1%82%d0%b5-%d0%b2-%d0%b1%d1%80%d0%be%d1%8f-%d0%bd%d0%b0-%d0%b2%d0%b5%d1%81%d1%82%d0%bd%d0%b8%d0%ba-%d1%82%d1%80%d1%83-104/", "text": "Има само два пола, отсече главният мюфтия Мустафа Хаджи. Светият синод обяви, че договорът поражда тревога за бъдещето на европейската християнска цивилизация.         Чака се отговор от сръбските власти дали банкерът беглец Цветан Василев си е получил призовката.           Пенсионерка помогна в информационна акция на шуменската полицията срещу ало мошениците – репортаж на кореспондента на „Труд“ в Шумен Цветелина Георгиева.         Някои от министрите предизвикват недоумение с действия и политики – анализ на Борислав Цеков.                 Ще я преборим, когато разберем, че сме граждани, а не поданици, казва директорът за България на „Прозрачност без граници“ Калин Славов в интервю за „Труд“.         И днес бюрократични центрове и мрежи се налагат с претенциите си да диктуват – коментар на Владимир Костов, специално за „Труд“.         Силует на Мустафа Хаджи. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.01.22", "title": " Вижте акцентите в броя на вестник „Труд“ във вторник, 23 януари 2018"}
{"url": "https://trud.bg/%d0%b1%d1%80%d0%be%d1%8f%d1%82-%d1%8f%d1%85%d1%82%d0%b8%d1%82%d0%b5-%d0%bd%d0%b0-%d0%b1%d1%8a%d0%bb%d0%b3%d0%b0%d1%80%d0%b8-%d0%b2-%d0%b3%d1%8a%d1%80%d1%86%d0%b8%d1%8f/", "text": "Данни за българите, които имат яхти и имоти в Гърция, ще получи Националната агенция за приходи от южната ни съседка. За това са се договорили шефовете на приходните агенции на България – Галя Димитрова, и на Гърция – Джордж Пицилис, на среща в Атина. НАП пък ще даде на колегите си в Гърция данни за имотите и плавателните съдове, които гърци са купили в България. В резултат НАП ще може да провери дали официалните доходи на хората, които имат яхти, къщи и апартаменти в Гърция, отговарят на имуществото им. И при разминаване ще стартират ревизии. Друга област, в която данъчните на двете страни ще си сътрудничат, е електронният одит и контролът върху електронната търговия. Интерес от българска страна е предизвикала електронната платформа, в която всеки грък е длъжен да се регистрира, ако отдава под наем недвижим имот в популярните онлайн приложения. В България все още голяма част от хората, които дават квартири на морето, не плащат данъци върху получените доходи и целта на НАП е това да се промени. На срещата в Атина е обсъдено и взаимодействието на приходните агенции при прилагането на митнически режим 4200, при който стока се въвежда на територията на една страна от ЕС, но е предназначена за друга. Данните на НАП показват, че има случаи стоки, които по документи преминават транзит, се продават в България без да се плащат данъци. От гръцка страна е поет ангажимент да се проучи възможността информация за лицата, използващи този митнически режим, да бъде предоставяне на НАП автоматично. Като преди това, за определен период от време, данните за всички търговци, оформили режима в Гърция, ще бъдат подадени на НАП за извършване на проверка за спазването на данъчните закони в България. Освен това на срещата в Атина е договорено двете приходни администрации да си обменят данни при сделки за над 5000 лв. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.01.22", "title": " Броят яхтите на българи в Гърция\t\t\t"}
{"url": "https://trud.bg/15-%d0%ba%d0%b8%d0%bb%d0%be%d0%bc%d0%b5%d1%82%d1%80%d0%be%d0%b2%d0%b0-%d0%be%d0%bf%d0%b0%d1%88%d0%ba%d0%b0-%d0%bd%d0%b0-%d0%b3%d0%ba%d0%bf%d0%bf-%d0%ba%d0%b0%d0%bf%d0%b8%d1%82%d0%b0%d0%bd-%d0%b0/", "text": "Опашката на Капитан Андреево е над 15 километра и е до Свиленград. Струпването е по-голямо от обикновено и се дължи на засиления трафик. Изчакването отнема поне денонощие. От турската страна колоната е още по-дълга, информира  От Агенция Митници обясниха, че пунктът работи на пълни обороти. За последното денонощие на изход към Турция са преминали около 700 камиона, а на вход в България – около 1 000.    АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.01.22", "title": " 15-километрова опашка на ГКПП „Капитан Андреево“"}
{"url": "https://trud.bg/%d1%84%d0%b5%d0%b4%d0%b5%d1%80%d0%b8%d0%ba%d0%b0-%d0%bc%d0%be%d0%b3%d0%b5%d1%80%d0%b8%d0%bd%d0%b8-%d0%b7%d0%b0%d1%8f%d0%b2%d0%b8-%d1%87%d0%b5-%d0%b5-%d0%b8%d0%b7%d0%b2%d1%8a%d0%bd%d1%80%d0%b5%d0%b4/", "text": "Върховният представител на Европейския съюз по въпросите на външните работи и политиката на сигурност Федерика Могерини заяви, че е „извънредно притеснена“ от турската офанзива срещу кюрдските милиции в Сирия и допълни, че ще иска спешни преговори с турските власти по въпроса, предава  AFP. „Извънредно съм притеснена и ще обсъдим това, заедно с други теми с нашите турски колеги“, заяви Могерини след среща с външните министри от ЕС, където въпросът е бил обсъден. Могерини допълни, че е притеснена как операцията ще повлияе на цивилните и на подкрепяния от ООН мирен процес в Сирия.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.01.22", "title": " Федерика Могерини заяви, че е извънредно притеснена от турската офанзива в Сирия"}
{"url": "https://trud.bg/%d1%81%d0%bf%d0%b8%d1%81%d1%8a%d0%ba-%d1%81-55-%d0%b7%d0%b0%d1%89%d0%b8%d1%82%d0%b5%d0%bd%d0%b8-%d1%81%d0%bf%d0%b5%d1%86%d0%b8%d0%b0%d0%bb%d0%bd%d0%be%d1%81%d1%82%d0%b8-%d0%b2%d1%8a%d0%b2%d0%b5%d0%b6/", "text": "Министерството на образованието е изготвило списък с 55 специалности в професионалните училища в страната, които ще са приоритетно финансирани. Те ще бъдат и защитени от закриване в случай на недостиг на ученици за сформиране на паралелка. Причината е, че обучават децата в сфери, които изискват задължително квалифицирана работна ръка и които формират гръбнака на икономиката ни, но има недостиг на кадри и в момента. Това стана ясно в понеделник по време на пресконференция на просветното ведомство. Става въпрос за 12 професионални направления, сред които: транспортни услуги, машиностроене, металообработване и металургия, моторни превозни средства, електротехника, енергетика, строителство, хранителни технологии, обясни зам.-министърът Таня Михайлова. В тези сфери в момента броят на кадрите, които ще се пенсионират през следващите пет години, е поне два пъти по-висок от учениците, обучаващи се по тези специалности в професионалните училища. Това заяви просветния министър Красимир Вълчев. Изготвя се и механизъм за насърчаване и задържане на преподаватели. Идеята е да се осигурят добри педагогически специалисти във всички общини, училища и детски градини. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.01.22", "title": " Списък с 55 защитени специалности въвежда МОН"}
{"url": "https://trud.bg/%d0%bc%d0%b0%d0%b9%d0%ba%d0%b0-%d1%81-%d0%b1%d0%b5%d0%b1%d0%b5-%d0%b2-%d1%80%d1%8a%d1%86%d0%b5-%d0%bf%d1%80%d0%be%d0%bf%d0%b0%d0%b4%d0%bd%d0%b0-%d0%b2-%d1%83%d0%bb%d0%b8%d1%87%d0%bd%d0%b0-%d1%88%d0%b0/", "text": "Майка с бебе в ръце пропадна в улична шахта в столичния квартал „Гоце Делчев”, предава  Тази сутрин жената отива до магазина заедно с мъжа си и с 6-месечния си син на ръце, когато кракът й пропада в отводнителна шахта. Минувач помага, а съпругът й отбелязва дупката с клон. От Столична община вече са обезопасили временно мястото. Според тях става дума за откраднат капак. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.01.22", "title": " Майка с бебе в ръце пропадна в улична шахта в столичен квартал"}
{"url": "https://trud.bg/%d0%ba%d0%b0%d0%ba-%d1%81%d0%b5-%d0%be%d1%82%d0%bb%d0%b0%d0%b3%d0%b0-%d0%bf%d0%be%d0%bb%d0%b7%d0%b2%d0%b0%d0%bd%d0%b5%d1%82%d0%be-%d0%bd%d0%b0-%d0%be%d1%82%d0%bf%d1%83%d1%81%d0%ba%d0%b0%d1%82%d0%b0/", "text": " Здравейте, интересува ме въпросът с отлагането на неизползваният отпуск и по-точно има ли ограничение в размера на дните. Може ли целият неизползван отпуск от тази година да го отложа за следващата?  Съгласно чл.173, ал.5 от Кодекса на труда (КТ) работникът или служителят използва платения си годишен отпуск до края на календарната година, за която се отнася. Работодателят е длъжен да разреши платения годишен отпуск на работника или служителя до края на съответната календарна година, освен ако ползването му е отложено по реда на чл. 176 от КТ. Разпоредбата на чл. 176 от КТ урежда случаите, при които е възможно отлагането на ползването на платен годишен отпуск за следваща календарна година, а именно: от работодателя – поради важни производствени причини и от работника или служителя – когато ползва друг вид отпуск или по негово искане със съгласието на работодателя. Редът за отлагането на платения годишен отпуск е регламентиран в Наредбата за работното време, почивките и отпуските. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.01.22", "title": " Как се отлага ползването на отпуската за следваща година"}
{"url": "https://trud.bg/%d0%bf%d1%80%d0%b0%d0%b2%d1%8f%d1%82-%d1%81%d0%b5%d1%80%d0%b3%d0%b8%d0%b8%d1%82%d0%b5-%d0%b2-%d1%81%d0%bb%d1%8a%d0%bd%d1%87%d0%b5%d0%b2-%d0%b1%d1%80%d1%8f%d0%b3-%d0%b5%d0%b4%d0%bd%d0%b0%d0%ba%d0%b2/", "text": "Всички сергии в Слънчев бряг – изток през това лято ще изглеждат еднакви, а търговците няма да имат право да предлагат стоката си направо на улицата. Идейният проект за новите сергии в курорта беше представен от министъра на туризма Николина Ангелкова. Ако той бъде успешен, ще бъдат уеднаквени и павилионите за сувенири и дрехи във всички курорти. Преди това обаче, трябва да бъде приет новият закон за туризма и наредба към него, която да регламентира статута и новата визия на курортите, стана ясно от думите на Ангелкова. Едва 14 търговски преместваеми обекта ще запазят вида си през това лято, тъй като техните договори са стари. Всички нови контракти ще бъдат сключвани с условие да се спазва новата визия на сергиите – в бяло и синьо, направени от дълготрайни материали като еталбонд. Ако някой търговец си позволи да продава директно на улицата, на щанд извън сергията, той ще бъде глобен първите два пъти, а при трето нарушение ще бъде прекратен договора му, обясни министърът. Наемателите ще трябва да изградят сами конструкциите на павилионите, но като се придържат към избрания стил. С новия закон за туризма ще бъдат насърчавани търговците, които продават български стоки, които ще получават специален знак.", "date": "2018.01.22", "title": " Правят сергиите в Слънчев бряг еднакви"}
{"url": "https://trud.bg/%d1%80%d0%b5%d0%bb%d0%b8%d0%b3%d0%b8%d0%b8-%d0%bf%d1%80%d0%be%d1%82%d0%b8%d0%b2-%d0%b8%d1%81%d1%82%d0%b0%d0%bd%d0%b1%d1%83%d0%bb%d1%81%d0%ba%d0%b0%d1%82%d0%b0-%d0%ba%d0%be%d0%bd%d0%b2%d0%b5%d0%bd/", "text": "Спорните текстове на Истанбулската конвенция предизвикаха острата реакция на всички вероизповедания. В позиция Светият синод призова Народното събрание да не ратифицира международния договор. Висшият клир обяви, че конвенцията “поражда тревога за бъдещето на европейската християнска цивилизация, защото съдържа ново разбиране за човека – човекът като самовластен господар, човекът без Бога, който следва своите желания и страсти до такава степен, че може да самоопредели дори и пола си”. “Заложените в Конвенцията идеи за общуване между половете, за отношение към религия, традиции, обичаи, образование и др., противостоят на изконните разбирания на българския народ за вяра, народност, нравственост, чест, достойнство, възпитание, семейство”, пише още в позицията на Светия синод. В официалния текст на Конвенцията на английски език – навсякъде, където се говори за “социален пол”, се използва терминът “джендър”. В този текст понятието “джендър” (gender, genre) е категорично разграничено от понятието “пол” (sex) като ново, различно понятие, непознато на българския правен ред и несъществуващо в лексиката на българския език, категорични са митрополитите. Според тях “нов превод няма да промени смисъла и духа на Конвенцията, в която чрез употребата на понятието “джендър” и производните му се преследват цели, различни от прокламираните – за защита на жените от насилие”. “Труд” потърси за коментар говорителят на Св. Синод митрополит Киприян, който отказа да отговори на въпроса: Какви действия ще предприеме църквата, ако парламента приеме конвенцията. “Разбрали сме се нищо да не коментираме извън позицията на синода”, заяви Киприян. Още преди седмица главният мюфтия на България Мустафа Хаджи се обяви против въвеждането на нестандартни определения за пол, различни от биологичния, които се съдържат в Истанбулската конвенция. “Няма друг пол освен двата пола. Оттам нататък всеки има право да решава сам”, заяви главата на мюсюлманското вероизповедание у нас Мустафа Хаджи, в интервю пред БНР. “Обществото трябва да има някакъв ориентир, по който да върви. Ако загубим ориентира, ще загубим и нашето битие. Ориентирът не сме си го измислили ние и не сме поставили началото му”, подчерта Мустафа Хаджи. От главно мюфтийство обясниха пред “Труд”, че има създадена комисия от мюсюлмански духовници начело с Мустафа Хаджи, която изработва позиция по Истанбулскатоа конвенция, Очаква се утре мюфтийството да я публикува. От организацията Обединени евангелистки църкви, в която влизат 12 евангелистки вероизповедания заявяват, че са “загрижени от опита за въвеждане във вътрешното ни право на нови дефиниции и модели, които са в противоречие с основни ценности и разбирания в обществото ни.” От Съюза на църквите на адвентистите от седмия ден обявяват, че “редица понятия в документа предизвикват несигурност и повдигат въпроси за начина, по който се определят и разбират основните отношения в сферата на семейните ценности.” От федерацията на ционистите в България обясниха, че предстои да заседават по позицията си за Истанбулската конвенция. В традиционният, ортодоксален юдаизъм хомосексуалността като начин на живот или форма на полови контакти е тежък грях.   На сайта на парламента се появиха 14 становища от неправителствени организации и граждани, почти всички в подкрепа на ратификация на Истанбулската конвенция. Те бяха публикувани накуп в деня преди обществена дискусия, организирана от председателя на Народното събрание Цвета Караянчева, въпреки че са получени в различни дни през януари. “Всеки ден, в който се забавя ратификацията на този важен документ, на риск са изложени животите на хиляди българки”, твърди фондация “БлуЛинк” с председател Наталия Попова. “За нас ратифицирането на конвенцията е още една стъпка към най-пълното съблюдаване на чл. 6 от конституцията”, смята Институт по социални дейности и практики с председател проф. Нели Петрова-Димитрова. “Подкрепяме изцяло усилията на държавата за ратифицирането на Истанбулската конвенция!”, пише с удивителен знак и с главни букви в отворено писмо на Фондация “Х&Д Джендър перспективи” с управител Петя Петкова. “Ние приветстваме всички позитивни и прогресивни тенденции в работата на българските институции, всички напредначиви организации и движения от гражданското общество и сме убедени, че заедно, както неведнъж сме го доказвали, ще постигнем успех”, убедени са в сдружение “Алианс за защита от насилие основано на пола” с председател Геновева Тишева от името на 11 организации в алианса. “Настояваме народните представители да проявят национална отговорност и да защитят правата и интересите на българските граждани, като в най-скоро време ратифицират конвенцията”, призовава позиция на Национална мрежа за децата, под която са подписани 15 НПО-та.   Обществена дискусия по законопроекта за ратифициране на Конвенцията на Съвета на Европа за превенция и борба с насилието над жени и домашното насилие организира председателят на парламента Цвета Караянчева. Във форума, който ще бъде открит в 11.00 часа утре в Аулата на СУ “Св. Климент Охридски”, до ранния следобед днес се бяха записали за участие 110 неправителствени организации, представители на вероизповеданията и двама посланици. От НС не уточниха кои са дипломатите, заявили интерес към събитието. В НС конвенцията е разпределена в четири комисии. Водеща е по вероизповеданията и правата на човека. Нейният председател Красимир Велчев вече поиска становища по договора от всички вероизповедания. Останалите комисии са по правни въпроси, по външна политика, по въпросите на децата, младежта и спорта и по образованието и науката.  “Труд” научи, че всички комисии за поискали допълнителни разяснения по конвенцията. Срокът за гледането на документа е два месеца. Освен ГЕРБ зад документа се очаква да застанат и ДПС. И в двете партии обаче има мнения срещу конвенцията. БСП, “Воля” и Обединените патриоти обявиха, че няма да я подкрепят. Битката на ГЕРБ ще е за всеки глас. Не е изключено, ако БСП успеят да осигурят всички свои депутати в зала, конвенцията да бъде отхвърлена.   Дебатът в Европа, който породи Истанбулската конвенция, бе обсъден по време на вчерашната среща между премиера Бойко Борисов и заместник-председателя на Европейската комисия Франс Тимерманс . Борисов подчерта, че ще положи необходимите усилия документът да бъде ратифициран от българския парламент, така както увери пред трибуната на Европейския парламент при представянето на приоритетите на председателството. „Няма да допуснем насилие над жени и деца“, увери на срещата си с Тимерманс премиерът Бойко Борисов.  Премиерът пое ангажимент за ратифициране на Истанбулската конвенция и в Страсбург, по време на представянето на приоритетите на българското европредседателство.   Ние сме против тази Истанбулска конвенция и няма да я подкрепим в пленарната зала. Това заяви отново вицепремиерът и съпредседател на Обединените патриоти Красимир Каракачанов. „Не може докато светът се тресе от проблеми, ние в Европа да си измисляме проблеми, които ни разединяват и разконцентрират – трети пол, 12-и пол. Някъде четох, че някакви умници са определили 32 различни пола. Аз, честно, не мога да се сетя за повече от два, но вероятно не ми стига образованието“, заяви той. „Би следвало подобен въпрос да се обсъжда не само с някои специализирани НПО-та, които защитават правата на различните, но и с тези кръгове от обществото ни, които имат по-консервативни, патриархални разбирания по темата“, убеден е вицепремиерът. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.01.22", "title": " Религии против Истанбулската конвенция\t\t\t"}
{"url": "https://trud.bg/%d0%b8%d1%81%d1%82%d0%b8%d0%bd%d1%81%d0%ba%d0%b8%d1%82%d0%b5-%d1%86%d0%b5%d0%bd%d0%b7%d0%be%d1%80%d0%b8-%d0%b4%d0%bd%d0%b5%d1%81-%d0%b8%d1%81%d0%ba%d0%b0%d1%82-%d0%be%d1%81%d1%82%d0%b0%d0%b2%d0%ba/", "text": "Кошлуков няма нужда от защита. Защото винаги е бил срещу системата, т.е. срещу безличието и лицемерието. Без значение, дали годината е 1989-та, 2001-ва или 2018-та. Фактът, че 30 години е в обществения живот, било то като активен участник в демонтирането на тоталитарния режим, било в политиката, медиите или шоубизнеса, показва, че е човек, който винаги е съумявал да предложи алтернативна гледна точка и собствено мнение. Направи го и в последната половин година, с участието в конкурса за генерален директор на БНТ и след това, когато прие поканата на новия шеф на обществената телевизия Константин Каменаров. “Протестът” срещу Кошлуков бе планиран за лятото, но бе отложен. Временно. Това се разбра още в момента, в който бившият политик, доскорошен телевизионен водещ и някогашен бунтар на студентите подписа договора си като програмен директор на БНТ 1, а после и като водещ на актуалното обзорно предаване “Още от деня”. Същите кръгове, които признаха, че Емил Кошлуков се е представил респектиращо на изслушването пред Съвета за електронни медии, вече цял месец провеждат кампания по неговото дискредитиране. Те са известни – подсъдими олигарси и техните марионетки в нискочитаеми сайтове, които са се превърнали в морална полиция на днешното ни общество. Маниакално и субсидирано мотивирани да унищожават репутации, кариери, съдби, че чак са стигнали да фабрикуват фалшивата новина, че в БНТ1 имало „цензура“. Не, няма и няма как да има цензура, не и докато тези, които “протестират” срещу нея, не успеят да я наложат. Исканата оставка на програмния директор на БНТ 1 не е нищо повече от опит за налагане на цензура, преврат срещу нормалността, срещу институционалната независимост, срещу реда и сигурността в страната, доколкото обществената телевизия има специален статут в това отношение. Истинските цензори са тези, които днес искат оставката на Емил, защото им е неудобен. Защото Кошлуков просто иска да въведе ред в анархията, която се е настанила из студиата на ул. „Сан Стефано“ 29. И конкретно в “Денят започва с култура”. Предаване, което очевидно се е поставило в услуга на олигархичния кръг “Капитал” и производното му партийно ГМО “Да, България”. “Прегрешението” на програмния директор било в това, че поискал да се изпише срещу името на Емил Джасим – член на ръководството на “Да, България”, което не било прието от екипа. Какъв точно е Джасим? Експерт, политик или хулител на Апостола на свободата? Същият, който нарече Левски „лайно“ и че „България на Симеон на три морета“ било достойно само за слоган на рекламна фланелка. Защо продуцентите от “Денят започва с култура” не поканиха по темата за изучаването на комунизма в училище друг политик, който е експерт и учител? Нима в парламентарната група на “БСП за България” няма изтъкнат експерт като Ирена Анастасова, дългогодишен директор на столично училище. Нима няма в ГЕРБ или в останалите партии, които по волята на избирателя са в парламента. А ако не искат политици, Джасим ли е единственият учител, който трябва да има запазено място в предаването или има стотици негови колеги, които ще представят много по-грамотно темата от изхвърления от Класическата гимназия даскал, парадиращ за „интелектуалец“, със съмнителни познания по Българска история. Този “професионален” екип от “Денят започва с култура” дали не се сети, че може да покани и Кошлуков по тази тема. Най-малкото, защото е лежал в затвора преди 10-ти ноември. Не искат да го сторят, дали от липса на историческа памет и ниско ниво на професионализма, дали защото Кошлуков просто “не играе” в отбора на олигархичното задкулисие. Тъжно е, защото кукловодите, които днес субсидират атаките срещу обществената медия, през външен натиск и най-вече през марионетките си в самата телевизия, дори не си дават сметка за щетите, които нанасят върху свободата на словото. А може би, точно това е крайната им цел. Задълбочавайки разделението в обществото, кукловодите всъщност се стараят да опазят територията, която отдавна са си “приватизирали” в обществената телевизия. За каква цензура говорим, при положение, че ако бъде извършен мониторинг на “Денят започва с култура”, а и в цялата БНТ 1, то ще излезе, че Емил Джасим веднъж е участвал като учител, друг път като “експерт” по арабските въпроси, трети път като провалил се политик, само още не е канен като защитник на “Истанбулската конвенция”, а броят на участията му надвишава многократно тези и на премиера Бойко Борисов, и на президента Румен Радев. Къде са протестите срещу едностранчивостта на предаванията “Денят започва с култура”, в които през ден участват писатели, поети, актьори, които никога не са крили своята близост с олигархичния кръг “Капитал”? Или какво, понеже Емил Кошлуков е отишъл в БНТ 1 и се опитва, да спаси обществената телевизия от “грантоядите”, те панически се обединяват и се втурват в атака. Защото е важно, не от друго място, а от БНТ 1 обществото да бъде зомбирано – колко важно е да се ратифицира “Истанбулската конвенция”, как и българите трябва да правят като румънците, а именно да протестират срещу всяко действие на държавните власти, което е в противовес на интересите на кукловодите. Това е БНТ 1 в последните десет години. Арогантна пропаганда и точно това, което Кошлуков се е опитва да преустанови – груба тенденциозност. Кои протестират срещу Кошлуков ли? Извън т.нар. “екип” на очевидно тенденциозното предаване за култура!? Представете си, предаване за култура, което всъщност се занимава с политика? Та, протестиращите са “безработни” интелектуалци и “професионални” метежници, нищо повече. Ето да вземем Васил Гюров. Дали някой, извън тесния му кръг познати, все още помни, че е бил музикант. Защото в последните години го виждаме на всички протести – от летните по нудистките плажове, до зимните срещу блокирането на развитието на ски-туризма, а междувременно и по всякакви други хибридни акции. Случайно ли е, че всъщност жената на протестиращия Васил Гюров е била кандидат за депутат от “Да, България” и е активист на партията на “Зелените”, а бившата му жена – Нора Арсова чете новините по БНТ. Не е случайно, разбира се. Кой друг протестира ли? ротестърът на БНТ Камен Алипиев – Кедъра, който преди четири години искаше да пуска “неутронна бомба” върху празнуващите празника на левицата симпатизанти на БСП на “Бузлуджа”. Всъщност, когато човек види, че Кедъра протестира срещу БНТ, то най-логично е да си зададе един въпрос – кой щеше да е Камен Алипиев, ако баща му не е бил известният спортен журналист в социалистическите години Цветан Алипиев, а той дори не е успял да вземе диплома за висше. Странно е, че именно Кедъра протестира срещу Кошлуков, който имал предаване във фалиралата телевизия ТВ7, някога под контрола на банкера-беглец Цветан Василев. Нищо повече от лицемерие, най-малкото, защото собствената съпруга на Алипиев също е работила в ТВ7. Отделна е темата, че Кедъра като много от “лицата” на БНТ 1 заработват солидни хонорари от всевъзможни халтури, нещо, което е немислимо за колегите им от частните телевизии. Но това е “тайна”, мръсна тайна. Ами, кой е Иво Прокопиев, чиито поръчкови издания водят най-яростната кампания по направлението Кошлуков – програмен директор на БНТ 1. Ако не син на баща си – дългогодишен служител на УБО и управител на резиденция, често посещавана от Тодор Живков. Пребоядисаният в „синьо“ номенклатурчик, който за една нощ от журналист стана милионер, след като Иван Костов му подари „Каолин“. Каква ирония на съдбата! Днес срещу Емил Кошлуков протестират синовете на тези, които преди 30 и повече години, го бяха пратили в затвора. Откъдето всъщност “таралежът” е излязъл с още по-остри бодли, които тепърва трябва да се борят срещу змийската паплач на олигархичното задкулисие.", "date": "2018.01.22", "title": " Истинските цензори днес искат оставката на Емил Кошлуков"}
{"url": "https://trud.bg/%d1%88%d0%b5%d1%84%d1%8a%d1%82-%d0%bd%d0%b0-%d1%81%d0%ba%d0%b8-%d1%84%d0%b5%d0%b4%d0%b5%d1%80%d0%b0%d1%86%d0%b8%d1%8f%d1%82%d0%b0-%d1%86%d0%b5%d0%ba%d0%be-%d0%bc%d0%b8%d0%bd%d0%b5%d0%b2-%d1%8f%d0%b2/", "text": "В навечерието на Световната купа по сноуборд отново на дневен ред излезе въпросът за втори кабинков лифт до ски зоната в Банско. Курортът очаква хиляди гости този уикенд, а президентът на ски федерацията Цеко Минев се надява на по-скоростно решение на проблема. „Искам да изкажа благодарност към кабинета, защото най-сетне се случва нещо положително в развитието на спортната инфраструктура – заяви Минев. – Явно и зелените вече са узрели за втори лифт. Интересно е, че след десет години узряха за тази идея. През това време премиерът се обяснява пред Европейския парламент за един лифт, докато в Европа за една година се изграждат по двеста.“ Стартовете в пиринския курорт ще се превърнат в генерална репетиция за зимните олимпийски игри в Пьонгчан като от българския опит ще почерпят и домакините на игрите от Корея. За да няма опашки организаторите пускат паралелна линия с микробуси, която ще извозва зрителите срещу валидна лифт карта. Входът за трибуните ще е свободен. На Бъндеришка поляна ще има и забавна програма с много изненади от спонсорите Fibank, Мтел и Ауди.", "date": "2018.01.22", "title": " Шефът на ски федерацията Цеко Минев: Явно и зелените узряха за втори лифт"}
{"url": "https://trud.bg/%d0%b2%d1%80%d0%b5%d0%bc%d0%b5-%d0%b5-%d0%b2%d0%b8%d0%b7%d0%b8%d1%82%d0%b5-%d0%b7%d0%b0-%d1%81%d0%b0%d1%89-%d0%b4%d0%b0-%d0%be%d1%82%d0%bf%d0%b0%d0%b4%d0%bd%d0%b0%d1%82/", "text": "През последните близо 20 години има три важни момента по отношение на свободното движение на българските граждани в Европа и по света – падането на изискването за шенгенски визи през 1999 г., влизането на страната в Европейския съюз, което доведе до свободно пътуване във всички държави-членки, и 1 декември 2017 г., когато отпаднаха визите за български граждани, пътуващи към Канада. За съжаление обаче, българите, които искат да посетят по лични или бизнес причини САЩ, все още се нуждаят от визи. Този факт щеше да е чисто български проблем, ако през 2013 г. Европейският съюз не беше променил своето законодателство така, че да гарантира т. нар. визова реципрочност. След съответните законодателни промени, наличието на американски визи за българи бе поставен на европейския дневен ред. Всичко реално произтича от факта, че ЕС има подписани споразумения за безвизово пътуване в Европа за гражданите на няколко трети страни, вкл. САЩ, като, въз основата на споразуменията, и европейските граждани могат да пътуват без визи към тези страни. Въпреки договореностите, обаче, гражданите на България, Полша, Румъния, Хърватска и Кипър все още трябва да си изкарат визи, преди да пътуват към САЩ, а в същото време американски граждани могат да пътуват свободно към тези пет държави-членки. Затова приетият през 2013 г. механизъм за визова реципрочност предвижда ЕС да въведе визов режим за трети страни, които не прилагат безвизов режим с някоя държава-член, въпреки че целият ЕС има безвизов режим с дадените трети страни. Въз основата на това правило, България активира механизма за реципрочност спрямо САЩ и са започнати преговори между Европейската комисия, представители на САЩ и българското правителство за премахване на визите за български граждани. Такива преговори са водени в продължение на две години. Според европейското законодателство, ако 24 месеца след активирането на механизма не се стигне до отпадане на визовия режим, Европейската комисия трябва да предложи въвеждането на визи за американски граждани, като окончателното решение е в ръцете на Европейския парламент и на Съвета. Въпреки че срокът от две години мина още през пролетта на 2016г., Европейската комисия многократно е отлагала такова предложение с тезата, че икономическите загуби за европейската икономика и бизнес от въвеждането на визи за американски граждани ще са огромни, както и че впрочем не е правно задължена да предложи възстановяване на визовия контрол. Въпросът е многократно повдиган в Европейския парламент, където България и другите държави-членки срещат силна подкрепа сред всички политически групи. Темата е била обсъждана с представители на Европейската комисия, вкл. с комисаря по миграция и вътрешни работи Аврамопулос. По време на тези обсъждания бе напомняно правното задължение на ЕК да предложи въвеждане на визи за американски граждани, при положение, че визовият режим за България и още четири държави-членки продължава. Подчертавано е моралното задължение на Европейската комисия да гарантира еднакво третиране на всички европейски граждани. И не на последно място ЕК е призовавана да използва по-твърд подход в диалога със САЩ, така че да се съхрани авторитета на ЕС във външните взаимоотношения. През февруари 2017г. дори бе приета резолюция по темата в комисията по граждански права, правосъдие и вътрешни работи. По време на обсъждане на визовата политика на ЕС в средата на януари 2018 г., България и другите държави, за които САЩ все още прилага визов режим, получи за пореден път категорична подкрепа от евродепутати, като докладчика за визовата реципрочност Агустин Диаз де Мера (ЕНП), председателя на комисията по граждански свободи, правосъдие и вътрешни работи Клод Мораес (С&Д) и зам.-председателя на групата на АЛДЕ Софи инт Велд. Колегите дори призоваха ЕК най-накрая да излезе с пътна карта за постигането на пълна визова реципрочност. Тук искам да отбележа един факт, обединяващ четири от петте държави-членки на ЕС, спрямо които САЩ прилага визов режим, а именно, че и четирите не са част от Шенгенското пространство. Въпреки че досега гласно не е изразявана директна връзка между продължаващия визов режим за САЩ и Шенген, неминуемо такава съществува в съзнанието на американските партньори. Така че фактът, че България не е част от пространството за свободно движение, не само има влияние върху бизнеса и транспортните връзки в България, както многократно съм твърдял, но и върху имиджа й и отношенията й с трети държави. В основата и на двата проблема седи необходимостта от равнопоставено отношение спрямо българските граждани както от страна на европейските партньори, така и от страна на САЩ. Радвам се, че моите колеги в Европейския парламент го разбират! Време е и в определени столици да бъде разбрано!   Аз лично за пореден разкритикувах Европейската комисия, че въпреки функцията й на пазител на европейските договори и на спазването на европейското законодателство, тя сама го нарушава, като не предлага включването на САЩ в списъка на държавите, за които ЕС упражнява визов контрол. Настоях ЕК да спази правовото си задължение и да остави всякакви оценки на ефекта от въвеждане на визи за американски граждани на Съвета и на Европейския парламент, които трябва да вземат окончателното решение. Моята колежка Филиз Хюсменова пък подчерта, че основният критерии за не повече от 3% отказани визи, въз основа на който САЩ оправдават липсата на пълна визова реципрочност, не е основан на обективни факти, като напр. данни за злоупотреби с визи, а е от субективен характер, зависещ до голяма степен от преценката на служителите в съответните посолства.", "date": "2018.01.22", "title": " Време е визите за САЩ да отпаднат!\t\t\t"}
{"url": "https://trud.bg/%d0%bf%d1%80%d0%be%d1%84-%d0%b8%d0%b2%d0%b0%d0%bd-%d0%bc%d0%b8%d1%82%d0%be%d0%b2-%d0%b4%d0%b5%d0%ba%d0%b0%d0%bd-%d0%bd%d0%b0-%d0%bc%d0%b5%d0%b4%d0%b8%d1%86%d0%b8%d0%bd%d1%81%d0%ba%d0%b8%d1%8f-%d1%84/", "text": "– Всички си задаваме този въпрос.Получихме отговор, че това е случайна проверка. От половин година подготвяме това мероприятие (б.р. дипломирането на випуска) и то беше широко разгласено по медиите. Без съмнение е, че акцията остави неприятен привкус на такова сериозно и добре организирано честване. Поводът за проверката са слухове за неправомерен прием на студенти и то с цел те да се установят в страната. Институциите проверяват по съмнения по отношения на ислямисти или хора, които се занимават с терор. Аз като декан винаги съм се отнасял с особено внимание по този въпрос, защото много от студентите, които идват от Европа, действително са от арабски и индийски произход. Имало е случаи, които са ми правили впечатление техни прояви, които не са свързани с основните студентски задължения и съм подавал лично сигнали. Но сега се вменява, че Медицинският университет-София участва в престъпна верига. Това не е първата проверка, подобни са правени редици пъти, но интересното тук е, че заедно с органите на реда се появи и Би Ти Ви. За съжаление, част от медиите спекулират с това, че са арестувани и изведени от сградата всички служители на университета за разпит, което въобще не беше вярно. – От наша страна оказахме пълно съдействие и предоставихме нужната информация, както и досиета на студенти. Проверката се проведе по един културен начин и от двете страни. Вие се борите срещу фалшивите новини, а в този случай нещата бяха преекспонирани. Нямаше арести или извеждане на служители. На практика това очерни нашия университет. В последните години ние обръщаме изключително внимание върху приема на чуждестранни студенти. Техните документи, с които кандидатстват или се местят от друг университет, се легализират по официален начин, а след това ние изпращаме дипломите за проверка. По този начин се застраховаме, че няма студенти, които са приети с фалшифицирани документи. – По-голяма част са чуждестранните студенти. Тази година от първокурсниците 350 са чужденци, а 200 са българите. Вече повече от 50 % от завършилите български студенти декларират, че ще останат в България. Те са привлечени от доброто качество на обучението, като най-вече отчитат е прекият достъп до болници т.е. практическите занятия. Прави впечатление, особено тази година, че не малък брой от завършилите 188 чуждестранни студенти имат отлични дипломи, което показва тяхното старание. – Макар, че и останалите медицински факултети и университети намират достатъчен брой студенти и се развиват много добре, за шеста година рейтинговата система показва, че нашият университет и факултетите в него продължават да държат първенство сред останалите медицински университети. Ние имаме стогодишна история, дълбоки традиции и в огромна степен обучаваме специалистите на страната. В същото е налице фактът, че Медицинският университет-София е получил сравнително малко средства за инфраструктура от държавата, ние дори нямаме лице, под наем сме. – Това е резултат на последици от фрагментиране на Медицинска академия на множество университетски болници. В момента имаме достатъчно средства да построим нова модерна учебна и административна сграда на мястото на изоставен студентски стол, намиращ се в двора на Александровска болница. От 8 години ръководството на университета се стреми да получи разрешение да разруши тази сграда и на мястото й да се установи учебно-административен комплекс, но това не се случва. Едва тази година има надежда, че разрушаването ще може да започне. Тъй като има огромен интерес както от български, така и от чуждестранни студенти, учебната ни база се оказва крайно недостатъчна. Залите са малко, а предклиничният университетски център се ползва от всички факултети, включително и от чужди факултети и Медицинския колеж-София. Крайно необходима е нова сграда, където да разгърнем както учебни, лекционни и семинарни зали, така и помещения за модерни учебни технологии като симулационни методи за преподаване. Нашият университет дори няма аула, където университетските преподаватели да проведат събрание. Навсякъде другаде факултетите имат сериозни лобита в парламента и държавните структури, при нас това отсъства, но е крайно време да получим подкрепа от държавните и областни органи за развитието на базата ни. – На първо място трябва да се осъществи здравната карта. Без нея с колкото и милиарди да се наливат нищо няма да се случи. Една здравна каса не може да осигури съществуването на всички болници в България. С помощта на здравната карта ще се посочи колко болници са нужни на даден район. Създадохме толкова много болници, че сега се оказва трудно да се възстанови равновесно положение. – Това, което стори Миглена Кунева, беше върхът на айсберга. Ще припомня, че ние бяхме единственият университет, който успя да изнесе обучение за чест на страната. Всички източни страни поддържат такова обучение в Западна Европа. Това, което г-жа Кунева стори с всевъзможно измислени уж законови мерки, по-късно стана ясно, че изобщо не отговаря на истината. Ние не откривахме нов факултет, а само изнесено двугодишно предклинично обучение. Това беше разрешено, както от закона така и от Националната агенция за оценка и акредитация. Тя използва положението си да атакува университета и на практика, ние се принудихме да закрием изнесеното си обучение. В момента Италия настоява да го открием отново, но тепърва процесът ще започне от нулата с нов екип. Ще отнеме време, но трябва да възстановим изнесеното си обучение, защото не може България да изнася обслужващ персонал и престъпници, а да спира изнасянето на интелект. – Ние се стремим да бъдем на нивото на съвременната наука и практика и аз не бих казал, че обучението се различава. Медицинското образование е значително консервативно и се води по много близки програми, независимо къде се провежда. Общо е мнението, че ние не се различаваме от това, което се преподава в европейските медицински факултети. – Аз лично не бих казал, че са много сънародниците ни, които се лекуват в чужбина, защото там лечението е доста скъпо и не е достъпно за всеки. Освен това, ние действително имаме много добри специалисти, които вършат същата работа като чуждестранните ни колеги. Друг е въпросът, че в чужбина може би се разчита на по-добра организация на здравеопазването и по-добро внимание и отношение към болния. Хората, преценяват субективно къде са по-качествени услугите, но това не винаги отговаря на действителността. – По-скоро има и други причини. На първо място завършилите студенти не стават веднага лекари. Те трябва да преминат през дългогодишна специализация, която отнема между 4 и 5 години. Лекар без специалност не може да се реализира, затова всеки един от тях трябва да намери място за специализация, което не винаги се случва лесно, особено в добри бази. На второ място е заплащането. Ако един млад човек няма фамилна опора, която да му осигури жилище и финансова помощ, той бива поставен в особено затруднена позиция. Това е причината някои колеги да се насочат към специализация на Запад. На трето място е организацията на здравеопазването. Голяма част от времето на лекаря се губи в административни дейности. Много по-спокойно се работи в европейски лечебни заведения в това отношение. Наредба номер 1, по която специализират новозавършилите лекари, определя заплащането на техния труд, което в момента е две минимални заплати. Повечето от болниците не могат да осигурят такова заплащане и това ограничава приема на специализиращи. – По този въпрос трябва да се замислят най-вече в Министерството на здравеопазването, болниците и общините. Факт е, че ще се случи това, което се случи с много общински болници – ще останем без специалисти. Този проблем е една от причините да се готви изменение за наредбата за специализация, но ако не се създадат най-вече материални условия, нищо няма да се постигне. Преди години, за да осигурят лекуващи на болници на отдалечени места, държавата създаваше условия за живот. На специалистите се предоставяха жилище и много добро заплащане. Сега няма как да се очаква от даден специалист да отиде на такова място със заплата по-малка от 1000 лева. – Иновациите навлизат с пълна сила и, разбира се, това струва много пари. Медицинският факултет осигурява значителна помощ на университетските болници за закупуване на съвременна апаратура. Всяка година до 6 млн. лв. се влагат за апаратура, с която се въвеждат нови методи и се поддържа съвременното ниво на медицината. Тази апаратура се закупува на първо място за учебна дейност и студентите имат възможността да наблюдават манипулации извършени на нея. Това, разбира се, е в полза на болния, защото се използва в лечебния процес.  – Може да се търси прилика, но е трудно да се направи паралел. За България и университетите са много, и болниците. Двете институции трябва да се оставят на принципа на конкуренцията, т.е. онези, които успяват да предоставят качествени услуги и са в полза на обществото, да останат.   Член кор. проф. Иван Митов е завършил Медицинска академия – София през 1976 г. Той е един от първите носители на „Златен Хипократ”, заради отличния успех, с който се е дипломирал. От 2000 година оглавява Катедрата по микробиология при Медицинския Факултет към МУ – София. Проф. Митов специализира 3 години в Институт по имунобиология “Макс Планк” в Германия. През 2016 г. е избран за Декан на факултета.", "date": "2018.01.22", "title": " Член кор. проф. Иван Митов, декан на Медицинския факултет при Медицинския университет-София, пред „Труд“: Проверяваме всяка диплома на чужденец"}
{"url": "https://trud.bg/%d1%81-%d0%b4%d0%b6%d0%b5%d0%bd%d0%b4%d1%8a%d1%80%d0%b8%d0%b7%d0%bc%d0%b0-%d0%bd%d0%b0%d1%85%d0%bb%d1%83%d0%b2%d0%b0-%d0%bd%d0%b0%d0%bb%d1%83%d0%b4%d0%bd%d0%b8%d1%87%d0%b0%d0%b2%d0%be%d1%82%d0%be/", "text": " Наскоро правителството одобри Конвенцията на Съвета на Европа за превенция и борба с насилието над жени и домашното насилие, но все още не я е внесло в деловодството на Народното събрание. Очевидно този остро оспорван от различни посоки документ е предизвикал значителни колебания сред депутатите на ГЕРБ и затова се ослушват за недвусмислени указания от лидера си. Техният евродепутат Андрей Ковачев се тръшка, че конвенцията е безобидна и засяга само насилието срещу жените, другото били фалшиви новини и фалшиви психози. Ами със „за“ е гласувал човекът в Брюксел, сега си я брани. Както са гласували всички други евродепутати от България с изключение на двама неприсъствали. Сред гласувалите „за“ очаквано са социалистите Сергей Станишев и Петър Курумбашев. Въвеждало се понятието „социален пол“, но това било просто превод на понятието gender. На „Позитано“ 20 обаче отказаха да се подчинят на ПЕС, въпреки заплахите на Станишев. Знаят какъв резил биха си навлекли сред електората, сега ще поспечелят червени точки. Вицепрезидент Илиана Йотова също се обяви твърдо „за“, много била работила в тази посока в ЕП, заслужи специални похвали от ГЕРБ. Много били работили външната и вътрешната министърки Захариева и Цачева, но тогава очевидно лъжат като твърдят, че в конвенцията става дума само за защита правата на жените. Срамът от собствено мнение е велика свързваща сила! Бягат от публични дебати по конвенцията, естествено. Противниците на приемането на скандалния документ у нас и в почти всички европейски страни са неизмеримо повече, позициите им са здраво аргументирани. Политическата коректност нанася опустошения навсякъде на Запад, тласка ни към колективна лудост, твърди Матю Бок – Коте. Равинът Денис Прагер казва: „Не мога да разбера, защо юдеи и християни се присъединяват… не осъзнават какъв е залогът – нашата цивилизация”. Според Маргарита Попова, бивш министър на правосъдието, Конвенциятта ще доведе до съществени изменения на българското законодателство. От обществото се крие, че тя защитава правата на всички с психополови особености, а не само на жените от насилие. Социален пол е социален избор, оттук всеки опит да се опровергае дори и словесно, както е записано в конвенцията, ще се трактува като дискриминация, а оттук – подлежи на наказание всеки, дръзнал да постави под съмнение избора ви на пол, заявява доц. Дарина Григорова от СУ. Става дума за наднационален опит за обезобразяване на човека, като се извращава представата за човешки образ. Ето защо опитват узаконяване на извращенство без провеждането на обществен дебат. Д-р Таня Андреева, акушер-гинеколог, бивш министър на здравеопазването, заявява: „Има МЪЖ и ЖЕНА!… това е не по-малко важно за демографската политика и раждаемостта. Не може да объркваме децата си! “ Но от началото на 90-те години ги объркват с всевъзможни „европейски ценности“, второ поколение е оставено беззащитно пред подривните попълзновения на многобройни соросоидни НПО-та, ЛГБТ-активисти и антинационалния диктат на Брюксел. Един от резултатите: през 2017 г. са родени само 57 175 бебета, печален антирекорд за периода след 1945 г. Лозунгите за равноправие на жените, за противодействие на домашното насилие са само прикритие за истинските намерения на спонсорите на беснеещите на Запад ЛГБТ активисти. Чрез наддържавно налагане на джендър-мейнстрийма целят преформатиране на половата полярност „мъж-жена“ , пълна дерегулация на сексуалността, добавяне на измислени полови разновидности, разбиване на семейството, на нацията и държавността. Важна тактическа задача беше да наложат понятието „джендър“ вместо традиционното пол. Джудит Бътлър, лесбийка, израснала в САЩ еврейка с унгарско-руски произход, е една от главните идеолози на джендъризма. Важно е, че принадлежи към Guggenheim Fellowship и Rockefeller Fellowship. Тя е произвела доста наукообразни мисловни конструкции, основополагащи за джендър теориите. Бътлър е сътворила и куиър теория, според която половата идентичност напълно се отменя и така се осъществява пълна свобода на избора и подлежащото на промяна по всяко време самоизмисляне. Сложното наукоподобие на четивата й пречи на обикновения човек бързо да схване откачалщината. Думата queer, използвана от дамата за название на нехуманната си теория, в речниците има няколко значения: особен, чудат, налудничав, смахнат, най-меко странен и необикновен. Нормалното подлежи на изтребване, за да остане място за налудничавото. Тези queer studies се преподават под формата на наука в редица американски университети като част от gender studies. Имат си и „субверсивна” теория, думата се превежда като развала, събаряне, унищожение. Какъв Бог, какви Христос и Мохамед, Кришна и Буда, какви религиозни норми! Нищо кой знае колко ново не предлагат горните теории, за поредната сексуална революция напират като обезумели. Отдавна пишем, че либералната демокрация се развива по схемите на военния комунизъм, троцкизма и маоизма. Че ЕС е кривнал от съюз на нациите към социализъм и ЕССР, а произволът на демократичната номенклатура и Брюкселските бюрократи неизбежно води до диктатура и тоталитаризъм. Марксизмът е западна идеология и теория, внесена чрез западна агентура като практика в Русия, после и други страни. Още в средата на 19 в. Маркс представя женския въпрос като социален, предписва премахване на семейството и обществено възпитание на децата. Под натиска на външни сили и НПО-та от няколко години искат да вземат децата за изнесено от семейството възпитание от четири годишна възраст. За да им промиват мозъците с джендъризми, разбира се, да се самоизмислят, да ги направят психически и телесно болни. Заявили през 1917 г. че ще градят демокрация, последователите на Маркс в Русия още през пролетта на 1918 г. въвеждат военен комунизъм с цел силовото му налагане не само там, но и в целия свят. Досущ като тях действат Соросовите хрантутници, Рокфелерските и други другарски общества, либерализираните институции в САЩ и някои други страни, където джендър и куиър чудатостите господстват. Без да има публични дискусии за това нито в медиите, нито в сената. „Тиранията се установява… от демокрацията, от твърде крайната свобода се поражда твърде жестоко робство“ е забелязал още Платон. Мисълта „Ако няма Бог, значи всичко е позволено“ пронизва произведенията на Достоевски. Пророческия роман „Бесове“ пише под впечатлението от зараждащия се социализъм. Както престъпилият от своеволие границите на позволеното човек губи свободата си, така и обществото губи свободата си, преминавайки през насилие в робство. Безбожната свобода се самоизтребва. Социализмът не сменя капитализма, а в месианския си патос за спасение на човечеството иска да смени християнството. В основата на социализма лежи римската идея за принудителен универсализъм. САЩ отдавна са наречени Втория Рим, осъвременили са същата линия за единствено правилното вероизповедание и я прокарват по същия начин – с огън, меч и Холивуд. Великият Инквизитор в „Братя Карамазови“ говори като социал-либерал: „ Всички ще бъдат щастливи… ще им осигурим живот като детска игра, с детски песнички и невинни танци. Ще разрешим и малко грях като на слабосилни същества“. Революцията е манящина, бесуване, които тежко поразяват психиката, парализират свободната воля, лишават от морална отговорност. Строящите Вавилонска кула без Бога не достигат небесата, а целят да ги смъкнат на земята. Италианският писател Игнацио Силоне е наясно: ”… джендър идеологията тайно се внедрява на всички нива на обществото, въпреки че народът не познава понятието… Тоталитарното днес се явява в одеждите на свободата, толерантността, справедливостта, равноправието и многообразието“. Бившият редактор на Burlington Free Press Денис Финли наскоро е бил уволнен за това, че в Twitter изразил несъгласие с въвеждането в щата Вермонт в изискванията за шофьорска книжка на трети пол. Той казва, че в САЩ има „влиятелна полиция на словото“, която популяризира идеите на Демократическата партия. В Канада са отишли по-далеч от САЩ, транс-екстремизмът вече е класифицирал ученията на най-големите религии в света, също и някои основни научни факти, като наказуеми изявления на омраза. Криминализирането на престъпления като „хомофобия”, „език на омразата” и дискриминация вече е реалност в някои страни, чрез въпросната конвенция опитват и у нас. Сестрата на Бойко Борисов е акушер-гинеколог, да му разясни за „третия пол“, та да повлияе национално отговорно на депутатите от ГЕРБ. За остър пристъп на антихуманност се касае, за необратима форма на геноцид, за подривни практики и социален дарвинизъм. Няма място за неприсъствали и въздържали се. Духовният упадък и социалната развала зад океана май вече са необратими, другаде на Запад клонят натам, но у нас все още има съпротивителни сили и желание за оцеляване.", "date": "2018.01.22", "title": " С джендъризма нахлува налудничавото\t\t\t"}
{"url": "https://trud.bg/16-%d0%b3%d0%be%d0%b4%d0%b8%d1%88%d0%b5%d0%bd-%d1%82%d0%b5%d0%bb%d0%b5%d1%84%d0%be%d0%bd%d0%b5%d0%bd-%d0%b8%d0%b7%d0%bc%d0%b0%d0%bc%d0%bd%d0%b8%d0%ba-%d0%b2%d0%b7%d0%b5-76-000-%d0%bb%d0%b5%d0%b2/", "text": "16-годишният Никола Р. от Търговище, който беше заловен при взимане на пакет със 76 000 лв., е привлечен от обвинението като извършител на телефонна измама. С постановление на прокурор от Районна прокуратура той е задържан за 72 часа, след като беше арестуван в петък следобед. Както „Труд” съобщи, крупната сума е била измъкната от 66-годишна жена от Търговище. На стационарен телефон във фирмата, в която работела, се получило обаждане уж от полицай. Той е предупредил, че сигурно ще я потърсят изключително опасни телефонни измамници. Убедил я да им съдейства и да им даде пари, които после полицията щяла да й върне. Действително последвало обаждане и инструкции. Жената изтеглила 76 000 лв. от сметката си в банката, където събрали левове за купуване на жилище. Според инструкциите оставила обемния пакет до кошче за смет на детска площадка в централната част на Търговище. Там към 15 часа се появил 16-годишният Никола, който взел пакета. Цивилни полицаи обаче дебнели наоколо и при опит да го спрат, момчето спринтирало. Последвало преследване и то било задържано. Хлапето заявило, че било намерено на стационарния телефон у дома от непознати мъже, които го заплашили, че ще пострадат то и семейството му, ако не им съдейства и не изпълнява точно инструкциите им. Казало, че се уплашило много, но в един момент и признало, че било наясно, че влиза в измамна схема. Вероятно е било поблазнено и от обещание да получи някакви пари. Момчето е ученик. Не е имало криминални прояви досега, но се работи по версия, че е куриерствало и при предходна телефонна измама тази година в Търговище. Предстои да бъде поискано от съда Никола да бъде оставен в ареста, уточняват от Апелативна прокуратура във Варна. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.01.22", "title": " 16-годишен телефонен измамник взе 76 000 лева от баба\t\t\t"}
{"url": "https://trud.bg/%d1%81%d0%b5%d1%80%d0%b3%d0%b5%d0%b9-%d0%bb%d0%b0%d0%b2%d1%80%d0%be%d0%b2-%d1%81%d0%b0%d1%89-%d0%bf%d0%be%d0%be%d1%89%d1%80%d1%8f%d0%b2%d0%b0%d1%82-%d1%81%d0%b5%d0%bf%d0%b0%d1%80%d0%b0%d1%82%d0%b8/", "text": "САЩ се опитват да убедят кюрдите да не водят диалог с Дамаск, поощрявайки по този начин сепаратистките настроения сред тях. Това заяви министърът на външните работи на Руската федерация Сергей Лавров в рамките на пресконференция в Москва, предаде РИА Новости. „Отдавна САЩ се опитват всячески да отдалечат кюрдите, с които си сътрудничат, от диалог с Дамаск. Вашингтон активно поощряваше и продължава да поощрява сепаратистките настроения сред кюрдите, игнорирайки напълно деликатния характер и регионалните измерения на кюрдския проблем“, подчерта първият дипломат на Москва. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.01.22", "title": " Сергей Лавров: САЩ поощряват сепаратистките настроения сред кюрдите"}
{"url": "https://trud.bg/%d0%b2%d0%be%d0%b4%d0%be%d0%bb%d0%b0%d0%b7%d0%b8-%d1%80%d0%b5%d0%bc%d0%be%d0%bd%d1%82%d0%b8%d1%80%d0%b0%d1%85%d0%b0-%d1%81%d0%bf%d0%b5%d1%88%d0%bd%d0%be-%d0%b8%d0%b7%d0%bf%d1%83%d1%81%d0%ba%d0%b0/", "text": "Вандали са посегнали на новия изпускател на язовира край великотърновското село Миндя, монтиран в края на ноември миналата година. Щетите са констатирани в неделния ден и веднага са отстранени. „Спешните ремонтни дейности бяха извършени от група водолази, а отводнителната система на водоема отново е напълно изправна“, съобщи заместник-кметът на община Велико Търново проф. Георги Камарашев. Новият изпускател бил закупен, тъй като старото съоръжение се оказало разбито и негодно за експлоатация. Щетите отново са в резултат на вандализъм, извършен във време, в което язовирът е бил с много ниско ниво на водата. Заради метеорологичната обстановка е възложено на кметовете и кметските наместници да следят за нивата на водата в 18-е общински язовира. Водоемите са с нормални водни количества. Всеки от язовирите бе огледан обстойно преди началото на зимния сезон. Състоянието на хидротехническите съоръжения е добро, не са констатирани неизправности, които могат да доведат до рискове от наводнения. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.01.22", "title": " Водолази ремонтираха спешно изпускател на язовир край Търново\t\t\t"}
{"url": "https://trud.bg/%d0%bf%d1%80%d0%b8%d0%b5%d0%bc%d0%bd%d0%b0-%d0%b7%d0%b0-%d0%b3%d1%80%d0%b0%d0%b6%d0%b4%d0%b0%d0%bd%d0%b8-%d1%89%d0%b5-%d0%bf%d1%80%d0%be%d0%b2%d0%b5%d0%b4%d0%b0%d1%82-%d0%bf%d1%80%d0%be%d1%84-%d0%b2/", "text": "На 23 януари, от 15.00 до 17.00 часа, заместник-председателят на БСП – София проф. Ваня Добрева и общинският съветник Борис Цветков ще бъдат на разположение на софиянци в постоянната приемна на БСП – София на ул. „Леге“ №10, етаж 1. Желаещите може да се запишат предварително на телефон 02/987 20 86. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.01.22", "title": " Приемна за граждани ще проведат проф. Ваня Добрева и Борис Цветков утре"}
{"url": "https://trud.bg/%d1%82%d1%8a%d1%80%d0%bd%d0%be%d0%b2%d0%b5%d1%86-%d0%b5-%d0%b5%d0%ba%d1%81%d0%bf%d0%b5%d1%80%d1%82-%d0%bf%d0%be-%d1%84%d0%b8%d0%bd%d0%b0%d0%bd%d1%81%d0%be%d0%b2-%d1%81%d0%be%d1%84%d1%82%d1%83%d0%b5/", "text": "Максимата, че когато човек е упорит, работи усърдно и преследва целта си, задължително я постига, с пълна сила важи за Максим Димитров, който е изявен експерт по финансов софтуер в Лондон. Младият мъж е родом от Велико Търново, но след солидно образование и натрупан опит в престижни университети в САЩ от 8 години работи в голяма компания във Великобритания. Успешната кариера на 34-годишния търновец там започнала, след като издържал труден изпит за сертифицирани финансови аналитици (CFA). Възприеман е като най-високия международно признат стандарт за професионалистите, работещи в областта на инвестирането. Институтът на сертифицираните финансови аналитици е и важен източник на публикации и организатор на конференции, свързани с развитието на професията. Специалистите от този бранш се занимават и с въпроси, свързани с честната търговия, ефективността на пазара, със защита на инвеститорите. Максим Димитров бързо напреднал в работата, която е свързана с привличането на клиенти, с инвестиционни проучвания, поддръжка на база данни, подновяване на договори за ползване на финансовия софтуер. Така от компанията започнали да му възлагат все повече отговорни ангажименти. Неотдавна напористият търновец говорил на международна конференция пред над 400 клиенти на високо ниво в индустрията. „Налагаше се да съм изключително добре подготвен. Проведох дискусия за бъдещето на активните фондове и постепенната им замяна с пасивни фондове. Участието ми в този форум се отрази положително на кариерата ми и преди броени дни получих покана за участие в друга конференция, която ще е през март идната година в Атланта, САЩ. Там също ще се изправя пред аудитория от около 400 индустриалци, предприемачи, икономисти. Отсега се подготвям усърдно. Компанията, която представлявам има политика да наема обучители по реторика, интонация, жестове, защото не е важно само да си добър в материята, но и да знаеш как да я презентираш правилно. До постигнатите високи професионални резултати обаче Максим Димитров извървял тежък път. Излязъл от България на 17 г след като завършил биология в Природо-математическата гимназия в родния си град. „Първоначално идеята беше да следвам медицина в България. Докато се готвех за изпити обаче положих тестове за сертификати по английски език, зарязах биологията и реших да кандидатства в Америка. Никога няма да забравя тези моменти, които съвпаднаха с кървавите атентати на 11 септември 2001 г. Няколко дни преди това пристигнахме с баща ми в Лос Анджелис. Приеха ме в Whittier College, където 4 години учих математика и икономика. Това е престижен университет с около 1500 студенти, а негов възпитаник е бившият американски президент Ричард Никсън. На 10 септември изпратих на летището баща ми (б.а.Емил Димитров, който е създател и председател на клуба по бокс във Велико Търново). На следващата сутрин отидох на лекции и заварих моите състуденти притихнали и ужасени. Когато разбрах за атентата, хукнах да звъня на баща ми, защото се притесних как е минал полетът му“, спомня си Максим. Откровен е, че американското обучение много му допаднало. Наблягало се на индивидуалната работа на преподавателите със студентите, заниманията били изключително интересни и се провеждали не само в аудиториите. Максим Димитров бързо напреднал в математиката и дори бил отличен с награда за високи постижения в науката. Така станал отговорник за по-млади студенти, на които организирал извънучебни програми. „С това се занимавах още, докато бях във втори курс. Успявах да съвместявам тези задължения с ученето. В университета имаше около 30 българи и част от тях днес са сред най-добрите ми приятели“, споделя Максим Димитров. Когато завършил бакалавърската степен, имал варианти за реализация – да продължи да учи, за да вземе магистърска и докторска степени, или да си намери работа. Негов професор го насърчил да кандидатства в Орегонския университет. Приели го с пълна стипендия и младият търновец попаднал в департамент с руснаци, които се оказали математически гении. Нашето момче обаче показало, че също е на завидно ниво в науката и отново му възложили да преподава на студенти от бакалавърската степен. „След като завърших магистратура, отново се изправих пред дилемата дали да правя дисертация или да си намеря работа. Прецених, че ако избера първия вариант, ме чакат още години учене и така ще се обрека на науката доживот. Затова започнах да се явявам на интервюта за работа. Поддържах връзка с моя професор от университета в Лос Анджелис, който ми каза, че търсят преподаватели“, разказва Максим Димитров. С професора по математика били и добри приятели. Българският младеж редовно го биел на шах. Заради приятелството си с Максим, американският учен дори научил български език и няколко пъти е гостувал във Велико Търново като се прехласвал по красотите на старата столица. Максим Димитров се заинтригувал от предложението на своя научен ръководител, решил, че преподаването в университета е престижна работа и се върнал в Калифорния . Там в продължение на 2 години професорът по математика преподавал на студенти, които са едва с 3-4 години по-млади от него. „През това време натрупах богат опит, но когато ми предложиха договор за трета поредна година, се амбицирах да предприема нещо още по-сериозно. Прецених обаче, че ако си намеря работа в Америка, ще трябва да си вадя нова работна виза и затова насочих вниманието си към Европа“, разкрива Димитров. Съдбата го отвела в Лондон, където през 2009 започнал работа в голяма компания като специалист по решения и бил старши мениджър за клиентите. От 2012 работи пряко с инвеститори и проектира стратегии, целящи да промотират растежа и по-доброто разбиране на институционалния пазар. Работата му е изключително динамична, пътува по цял свят. Работи по 8-10 часа в офиса, а вечер излиза на по питие с колеги и приятели. В свободното си време обича да ходи на футболни мачове и е заклет фен на „Арсенал“. „Преди време се занимавах с бокс, но сега ходя само на фитнес. Интересувам се от новости свързани с компютърните технологии, следя финансовите пазари. Всяка година компанията организира пътувания до екзотични места като награда за отличниците и с приятелката ми Милена, която също работи във финансовия бранш, ходихме до Канкун, Мексико“, разказва Максим Димитров. Боксът обаче си остава една от големите му страсти и заедно с баща си Емил Димитров и сестра си Илиана „преследват“ Кубрат Пулев по всички точки по света, където той има състезания.", "date": "2018.01.22", "title": " Търновец е експерт по финансов софтуер в Лондон"}
{"url": "https://trud.bg/%d1%81%d0%bf%d0%b8%d0%bf%d0%b0%d1%85%d0%b0-%d1%80%d0%b5%d1%86%d0%b8%d0%b4%d0%b8%d0%b2%d0%b8%d1%81%d1%82-%d0%b8%d0%b7%d0%b2%d1%8a%d1%80%d1%88%d0%b8%d0%bb-%d1%88%d0%b5%d1%81%d1%82-%d0%b3%d1%80%d0%b0/", "text": "31-годишен силистренец, извършил шест грабежа в центъра на Варна за седмица, бе задържан от полицията и пратен за 72 часа в ареста с прокурорско разпореждане. Александър А. нападал мъже и жени и със сила им отмъквал чантите. Мъжът е с множество криминални регистрации и е осъждан, уточниха от полицията. При един от набезите той действал със съучастник – 30-годишният Красимир Ил. от Варна. Двамата нападнали мъж и му задигнали портфейл с 80 лв., лични вещи, мобилен телефон и таблет. Срещу двамата са повдигнати обвинения за грабежите, като с постановление на окръжната прокуратура и Красимир е пратен за 72 ч зад решетките. Предстои в съда да бъде внесено искане на двамата да бъде наложена постоянна мярка „задържане под стража“, съобщиха от прокуратурата. Оттам уточниха, че Александър И. е действал в условията на опасен рецидив, за което законът  предвижда наказание от 5 до 15 г. затвор и конфискация на имущество. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.01.22", "title": " Спипаха рецидивист, извършил шест грабежа в центъра на Варна"}
{"url": "https://trud.bg/%d0%b5%d0%bf-%d1%89%d0%b5-%d1%80%d0%b0%d0%b7%d0%b3%d0%bb%d0%b5%d0%b4%d0%b0-%d0%bf%d0%b5%d1%82%d0%b8%d1%86%d0%b8%d1%8f%d1%82%d0%b0-%d0%bd%d0%b0-%d0%bc%d0%b0%d1%8f-%d0%bc%d0%b0%d0%bd%d0%be%d0%bb%d0%be/", "text": "Петицията срещу двойните стандарти при храните, инициирана от омбудсмана Мая Манолова, зам.-омбудсмана Диана Ковачева, актьора Камен Донев, Националния браншови съюз на хлебарите и сладкарите, Българския лекарски съюз, Националната мрежа за децата, Националното представителство на студентските съвети и Българския център за нестопанско право е допусната за разглеждане от Комисията по петиции в Европейския парламент. Това обяви Мая Манолова на форум в Дома на Европа, организиран от българския евродепутат Момчил Неков, за изготвяне на парламентарно становище срещу „Двойния стандарт при храните в Европейския съюз“. Омбудсманът призова всички активни потребители с позиция срещу „Европа на два стандарта“ да се присъединят като подкрепят петицията на специален линк, който предстои да бъде обявен. „Като национален омбудсман съм категорично против обидната и унизителна практика на двойните стандарти, а именно съществуването и предлагането на продукти от една и съща марка, под един и същи бранд, но с различни съставки в различни точки на европейския пазар. От тази практика българските граждани са потърпевши. Това е не просто дискриминация, а обида. Много добре, че проблемът беше осъзнат от ЕК и поставен на дневен ред от словото на президента Юнкер във връзка с новия политически сезон през миналата есен“, подчерта Мая Манолова. Тя настоява за европейска директива, която да забрани производството и предлагането на храни с двойни стандарти. По думите й, е необходимо създаването на единен европейски орган, който да контролира наличието на двойни стандарти при храните, защото националните органи не са в състояние да се справят с огромните мултинационални компании, които реализират огромни печалби. Омбудсманът припомни, че от миналата година се занимава активно с тази тема, която първоначално е стартира с инициатива срещу измамите с храни. „Двойните стандарти при храните са именно хранителна измама, защото потребителят очаква, че купува и консумира продукт, стока с определено качество, по определена оригинална рецепта, тъй като е под известен бранд, известна марка, но на практика се оказва, че купувайки този продукт в България, той е с различни съставки. Обикновено по-лоши и по-евтини, но на по-висока цена“, допълни Манолова. Тя разказа, че сезирана от българските майки, въпреки скромните ресурси, с които разполага институцията на омбудсмана, е направила сравнително изследване на разпространени детски храни и сокове, което установява голяма разлика както в качеството, така и в цената на продуктите. Омбудсманът обяви, че по нейно настояване темата за двойните стандарти при храните е включена в дневния ред на българското европредседателство на Съвета на ЕС и под патронажа на премиера Бойко Борисов, съвместно с Комисията за защита на потребителите, Министерството на икономиката, Министерството на земеделието, храните и горите и Българската агенция по безопасност на храните ще бъде организиран голям форум на 30 април 2018 г. под наслов „Двойният стандарт при храните от ЕК – Да сложим проблема на масата!“ АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.01.22", "title": " ЕП ще разгледа петицията на Мая Манолова срещу двойния стандарт при храните в ЕС"}
{"url": "https://trud.bg/%d1%81%d0%b0%d0%bc%d0%be-%d1%82%d1%80%d0%b8-%d0%be%d1%82%d0%b1%d0%be%d1%80%d0%b0-%d1%81-%d0%bf%d0%be%d0%b2%d0%b5%d1%87%d0%b5-%d0%b3%d0%be%d0%bb%d0%be%d0%b2%d0%b5-%d0%be%d1%82-%d0%bc%d0%b5%d1%81%d0%b8/", "text": "Само три отбора от Ла Лига могат да се похвалят с повече попадения от Лионел Меси и Луис Суарес. Южноамериканското дуо на „Барселона“ е реализирало общо 34 гола през кампанията. Единствено „Валенсия“, „Реал“ (Мадрид) и „Селта“ имат по-добра успеваемост по този показател. Целият тим на „Реал“ (Сосиедад) пък вкарал колкото двамата – 34. Меси и Суарес бяха в основата на разгрома с 5:0 като гост на „Бетис“. Двамата се разписаха по два пъти, а резултатът бе открит от Иван Ракитич. И петте попадения паднаха в заключителните 30 минути на срещата от 20 кръг. Победата увеличи преднината на каталунците на 11 точки пред „Атлетико“ (Мадрид).", "date": "2018.01.22", "title": " Само три отбора с повече голове от Меси и Суарес"}
{"url": "https://trud.bg/%d0%b8%d0%b7%d0%b4%d0%b8%d1%80%d0%b2%d0%b0%d1%82-%d1%83%d1%87%d0%b5%d0%bd%d0%b8%d1%87%d0%ba%d0%b0-%d0%b8%d0%b7%d1%87%d0%b5%d0%b7%d0%bd%d0%b0%d0%bb%d0%b0-%d0%be%d1%82-%d0%bc%d0%be%d0%bd%d1%82%d0%b0/", "text": "Малолетно момиче, изчезнало в първите дни на новата година от училище в Монтана, е обявено за издирване. Засега полицията не е открила никакви следи от детето, съобщиха от Областната дирекция на МВР. 12-годишната Лиляна Кирилова излязла от класната си стая в Шесто СОУ в Монтана на 4 януари тази година и сякаш потънала вдън земя. За да открият ученичката, органите на реда са провели поредица от оперативно-издирвателни мероприятия – срещи с негови роднини и познати на територията на Монтана и община Лом, но до момента момичето не е открито, казаха от полицията. Лиляна Кирилова е обявена за общодържавно издирване. Според разказите на негови познати момичето е живеело при дядо си в монтанския квартал „Кошарник”. Детето няма документи за самоличност и имало склонност да лъже и да фантазира, заявиха криминалисти. Според описанието на МВР Лиляна Кирилова е на видимата възраст около 12-14 г., с ръст около 150-160 см, нормално телосложение, права, черна, дълга коса, продълговато, мургаво лице, тънки вежди и дебели устни. В деня на изчезването си е била облечена в черен клин, тъмно яке и бежови ботуши. Полицията призовава гражданите, които могат да дадат информация за местонахождението на момичето, да уведомят най-близкото Районно управление на МВР или да подадат сигнал на тел. 112, както и на тел: 096 /396 500, 096 /396 491. Анонимността е гарантирана, увериха от полицията. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.01.22", "title": " Издирват ученичка, изчезнала от Монтана по Нова година"}
{"url": "https://trud.bg/%d0%bf%d0%be%d0%b2%d0%b4%d0%b8%d0%b3%d0%bd%d0%b0%d1%85%d0%b0-%d0%be%d0%b1%d0%b2%d0%b8%d0%bd%d0%b5%d0%bd%d0%b8%d0%b5-%d0%bd%d0%b0-%d1%88%d0%be%d1%84%d1%8c%d0%be%d1%80-%d0%bd%d0%b0-%d1%82%d0%b8%d1%80/", "text": "Районната прокуратура във Велико Търново повдигна обвинение за задържа за 72 чака беларуски гражданин, за причиняване на телесна повреда на полицай и хулиганство.На 21 януари под наблюдението на държавното обвинение е образувано бързо производство за престъпление по чл. 131 от НК. В хода на разследването в процесуалното качество на обвиняем е привлечен Дмитрий С. гражданин на Република Беларус за това, че в неделя в района на великотърновското село Мишеморков хан при проверка е ударил с щанга по главата 42-годишеният полицай Иван Иванов. Чужденецът му е причинил средна телесна повреда на мл.автоконтрольор сектор „ Пътна Полиция към ОД на МВР във Велико Търново при и по повод изпълнение на службата му. Пострадалият е в болница с мозъчно сътресение, протекло със загуба на съзнание, което е довело до разстройство на здравето, временно опасно за живота му. Шофьорът на тира бил спрян от полицейски автопатрул по сигнал на жители на Гурково, че шофира пиян. Прокуратурата иска съдът да наложи на Дмитрий С. Постоянна мярка задържане под стража. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.01.22", "title": " Повдигнаха обвинение на шофьор на ТИР, ударил с щанга полицай\t\t\t"}
{"url": "https://trud.bg/%d0%b8%d1%81%d0%bf%d0%b0%d0%bd%d1%81%d0%ba%d0%b8-%d1%81%d1%8a%d0%b4%d0%b8%d1%8f-%d0%be%d1%82%d0%ba%d0%b0%d0%b7%d0%b0-%d0%b4%d0%b0-%d0%bf%d1%80%d0%b5%d0%b8%d0%b7%d0%b4%d0%b0%d0%b4%d0%b5-%d0%b5%d0%b2/", "text": "Испански съдия отказа да преиздаде европейската заповед за арест на бившия председател на Женералитата на Каталуния Карлес Пучдемон, след като по-рано днес от Прокуратурата настояха за мярката, предаде АФП. Решението на съдията от Върховния съд Пабло Лиарена бе взето броени часове, след като председателят на регионалния парламент в Барселона Роже Торен предложи кандидатурата на Пучдемон за лидер на Каталуния. Бившият председател на Женералитата на Каталуния пристигна в датската столица в понеделник, въпреки предупрежденията на Мадрид да разпространи отново заповед за ареста му, ако напусне пределите на Белгия, където живее в изгнание след едностранното обявяване на независимост на региона и разпускането на регионалния парламент в Барселона. Датската телевизия TV2 публикува снимки на интернет страницата си, на които Карлес Пучдемон е обграден от репортери на летището в Копенхаген. По-късно в понеделник той ще изнесе реч в университет в Копенхаген. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.01.22", "title": " Испански съдия отказа да преиздаде европейската заповед за арест на Пучдемон"}
{"url": "https://trud.bg/%d0%b2-%d0%b3%d0%b5%d1%80%d0%bc%d0%b0%d0%bd%d0%b8%d1%8f-%d0%b7%d0%b0%d0%bb%d0%be%d0%b2%d0%b8%d1%85%d0%b0-%d0%bd%d0%b0%d1%88-%d0%bd%d0%b0%d1%80%d0%ba%d0%be%d0%b4%d0%b8%d0%bb%d1%8a%d1%80-%d0%b8%d0%b7/", "text": "31-годишен добричлия, обявен от миналата есен за общодържавно издирване заради обвинение в разпространение на наркотици, бе заловен в немския град Висбаден. Служители на Интерпол закопчали Велин М. при операция, свързана с трафика на хора. Не е ясно как мъжът е стигнал до Германия, след като от февруари 2014 г. е имал забрана да напуска страната. Тогава срещу него се е водело досъдебно производство за притежание на 75,29 грама марихуана на стойност 451,74 лв. и за продажба на 31,32 грама от същата дрога на жител на с. Карапелит. След като разследването приключило, Добричкият окръжен съд провел две заседания, на които обаче Велин не се явил. Затова бил обявен за общодържавно издирване. След залавянето му във Висбаден магистратите издадоха Европейска заповед за арест на дилъра. Тя ще бъде изпратена до компетентния германски съд с искане след приключване на местното разследване Велин М. да бъде върнат в България, за да продължи наказателното производство срещу него, уточниха от пресслужбата на Добричкия окръжен съд. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.01.22", "title": " В Германия заловиха наш наркодилър, избягал от правосъдието"}
{"url": "https://trud.bg/%d0%be%d1%82%d0%bc%d0%b5%d0%bd%d1%8f%d1%82-%d0%b3%d1%80%d0%b8%d0%bf%d0%bd%d0%b0%d1%82%d0%b0-%d0%b5%d0%bf%d0%b8%d0%b4%d0%b5%d0%bc%d0%b8%d1%8f-%d0%b2-%d0%bf%d0%b5%d1%80%d0%bd%d0%b8%d0%ba/", "text": "Грипната епидемия в Перник се отменя от утре. Това съобщи по   здравният инспектор от РЗИ-Перник Здравка Пейчева. От днес са възстановени и учебните занятия в града. В област Перник първи обявиха грипна епидемия, а нивото на заболели достигнаха 280 на 10 хиляди души, но в момента тенденцията е към намаляване на засегнатите. На територията на област София-град към момента не се налага обявяване на грипна епидемия, заяви д-р Наталия Спиридонова, директор на Дирекция „Надзор на заразните болести“ в Столичната районната здравна инспекция. Данните за предходната седмица показват леко снижаване в заболяемостта от остри респираторни заболявания и грип. „Когато се взема решение за обявяване на епидемична ситуация на областно ниво е необходимо да се използва и експертна оценка, като се отчитат качествени показатели като натовареност на амбулаториите за индивидуална медицинска помощ, отсъствие на деца от училищата и детските градини, тип на циркулиращия грипен вирус“, каза д-р Спиридонова. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.01.22", "title": " Отменят грипната епидемия в Перник\t\t\t"}
{"url": "https://trud.bg/%d0%bc%d0%b0%d0%b9%d0%ba-%d0%bf%d0%b5%d0%bd%d1%81-%d0%b0%d0%bc%d0%b5%d1%80%d0%b8%d0%ba%d0%b0%d0%bd%d1%81%d0%ba%d0%be%d1%82%d0%be-%d0%bf%d0%be%d1%81%d0%be%d0%bb%d1%81%d1%82%d0%b2%d0%be-%d1%89%d0%b5/", "text": "Вицепрезидентът на САЩ Майк Пенс обяви, че американското посолство ще бъде преместено от Тел Авив в Ерусалим до края на следващата година, предаде АФП. В реч, изнесена пред депутатите в Кнесета, Пенс призова палестинците „да се върнат на масата“ за преговори и да възобновят мирния процес с Израел. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.01.22", "title": " Майк Пенс: Американското посолство ще бъде преместено в Ерусалим до края на следващата година"}
{"url": "https://trud.bg/%d1%83%d1%80%d0%b0%d0%b3%d0%b0%d0%bd%d0%b5%d0%bd-%d0%b2%d1%8f%d1%82%d1%8a%d1%80-%d1%81%d1%8a%d0%b1%d0%be%d1%80%d0%b8-6-%d0%b5%d0%bb-%d1%81%d1%82%d1%8a%d0%bb%d0%b1%d0%b0-%d0%b2-%d0%b1%d0%bb%d0%b0/", "text": "Ураганен вятър стана причина да паднат 6 електрически стълба в благоевградското село Дъбрава, което остави хората над 12 часа без ток. Стълбовете са на повече от 40 години и се прекършили буквално като кибритени клечки, коментираха ядосани жителите. Вятър катурна и няколко дървета в Благоевград. За късмет се размина без щети. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.01.22", "title": " Ураганен вятър събори 6 ел. стълба в благоевградско село"}
{"url": "https://trud.bg/%d0%b4%d0%b5%d0%b2%d0%b5%d1%82-%d0%b0%d0%b2%d1%82%d0%be%d1%80%d0%b0-%d1%81%d0%b5-%d0%ba%d0%be%d0%bd%d0%ba%d1%83%d1%80%d0%b8%d1%80%d0%b0%d1%82-%d0%b2-%d0%ba%d0%be%d0%bd%d0%ba%d1%83%d1%80%d1%81%d0%b0/", "text": "Девет автора ще се конкурират в поетичния конкурс, носещ името на легендарния за бургазлии поет Христо Фотев. Те са били пресяти в тежка конкуренция. Общо 70 стихосбирки на поети от цялата страна са се състезавали за да участват в престижния конкурс. Петчленното жури с председател поета Ваньо Вълчев определи 9 от тях, които се отличават с най-високи художествени достойнства, съобщиха в понеделник от олщината. Номинирани са заглавията: „АДDikted“ на Петър Чухов, „Балът на тираните“ на Пламен Дойнов, „Градина под прозореца“ на Лилия Христова, „Гетсимания“ на Маргарит Жеков, „Захранване на нощта“ на Иглика Дионисиева, „Море на живите“ на Александър Секулов, „Пропуснатият момент“ на Йорданка Белева, „Стъклария“ на Лъчезар Лозанов и „Следверие“ на Васил Славов. /Заглавията са подредени по азбучен ред/ Наградата за поезия „Христо Фотев“ се връчва по традиция на рождения ден поета – 25-ти март, Благовещение.  Националният конкурс за поезия е посветен на големия поет Христо Фотев и се провежда на две години. Негови организатори са Община Бургас, Министерство на културата, Съюз на българските писатели, Сдружение на българските писатели и Сдружение Бургаска писателска общност. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.01.22", "title": " Девет автора се конкурират в конкурса „Христо Фотев“"}
{"url": "https://trud.bg/%d0%bc%d0%be%d0%bd%d1%82%d0%b0%d0%bd%d0%b0-%d1%81%d1%8a%d0%b1%d0%b8%d1%80%d0%b0-60-%d0%bc%d0%bb%d0%bd-%d0%bb%d0%b5%d0%b2%d0%b0-%d0%b7%d0%b0-2018-%d0%b3%d0%be%d0%b4%d0%b8%d0%bd%d0%b0/", "text": "Проекто-бюджет с рамка от 42 милиона лева е подготвила община Монтана за тази година. С още 18 млн. лева, спечелени по проекти, средствата за 2018 г. достигат 60 млн. лева, съобщи кметът Златко Живков. С 6,5 милиона лева  от бюджета ще бъдат финансирани основни ремонти на улици, тротоари, обществени сгради, църкви, паркинги, детски площадки, укрепителни съоръжения и паркове. Близо половин милион лева са планирани за   изработване на иконостас и за иконопис на новия храм „Свети Дух”, както и за озеленяване на пространството пред него. Най-голямата църква в Северозапада се строи вече 10 година и в нея са инвестирани 2,8 милиона лева на община Монтана. В бюджета са предвидени средства и за развитие на малките населени места – с 500 хиляди лева ще бъдат ремонтирани  читалища, кметства и храмове във всичките 23 села. Местната управа е планирала и 20 хиляди лева за фонд „Ин витро” и 25 хиляди лева за безплатно пътуване на пенсионерите над 70-годишна възраст. Още 12,2 милиона лева ще бъдат инвестирани в община Монтана чрез 19 проекта, които местната управа изпълнява  по оперативни програми на Европейския съюз. С 8,3 милиона лева ще продължи изграждането на паркове и обновяване на училища и детски градини. Основно ще бъдат ремонтирани сградата на езиковата и математическата гимназии, на ІІІ-то и ІV-то училище, на ІV-та и на VІІ-ма детски градини. В началото на пролетта се очаква в областния град да пристигнат и 6 млн. лева за изграждане на компостираща инсталация за отпадъци. „Този бюджет е най-големият който Монтана е имала досега. Предварителните сметки са със 7 милиона повече от първоначално планираните приходи за миналата година. Заедно със средствата от европейските проекти формираме сума от около 60 милиона лева, с които имаме възможност да променим сериозно облика на града и общината!”, заяви кметът Живков. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.01.22", "title": " Монтана събира 60 млн. лева за 2018 година"}
{"url": "https://trud.bg/%d0%bf%d0%b8%d1%81%d0%b0%d1%82%d0%b5%d0%bb%d0%b8-%d0%b8-%d0%be%d0%b1%d1%89%d0%b5%d1%81%d1%82%d0%b2%d0%b5%d0%bd%d0%b8%d1%86%d0%b8-%d0%bf%d0%be%d0%b4%d0%ba%d1%80%d0%b5%d0%bf%d0%b8%d1%85%d0%b0/", "text": "Общественици, журналисти и творци отправиха критики срещу принципа на предаването „Денят започва с култура“ да кани едни и същи събеседници и да загърбва плурализма. От няколко дни екипът на предаването напада програмния директор на БНТ 1 Емил Кошлуков с аргумента, че има налагал какви гости да присъстват в него. Днес имаше и протестна декларация от предаването. Скандалът привлече и вниманието на дежурните протестиращи, като днес те се събраха на „Сан Стефанов“ 29 с искане за оставка на Кошлуков. В същото време много хора застанаха на страната на програмния директор. Юристът Борислав Цеков, който е съветник на президента не скри възмущението си от атаката срещу Кошлуков от „умните и красивите“, както наричат себе си протестърите, но вече и от самия екип на предаването за култура по обществената телевизия. Цеков поиска оставката на въпросните културтрегери от медията, която се издържа с парите на данъкоплатците. „Наглостта няма край! Очаквах, че водещите и продуцентите на предаването „Денят започва с култура“ на БНТ ще се засрамят и извинят на всички данъкоплатци, които издържаме БНТ, че канят системно лицето Емил Джасим, нарекъл Васил Левски „ла.но“, изгаврил се с Паисий и други национални герои. Колко съм бил наивен! Вместо извинение, въпросното предаване днес излязло с арогантна декларация, с която обявяват, че те, видите ли, канели такива хора като „експерти“ и щели да продължат да го правят…“, възмути се Цеков във Фейсбук. „Тази наглост отива отвъд нормалността. И говори за ампутиран морал, за зависимости и тотално неразбиране на обществената функция на медията. Същностен елемент от тази функция е укрепването на националната идентичност. Така ли я укрепват? Като канят човек, който нарича Левски „ла.но“? Дискредитиран партиен маргинал, който няма нито научна, нито обществена тежест и признание, но според това предаване бил „експерт“?! Ами канете тогава Митьо Пищова – и той е „експерт“ по вашите критерии, като Джасим, но поне не ругае Апостола. Оставка!“, категоричен е Цеков. „Най-накрая се престраших психически да изгледам поне едно издание на предаването „Денят започва с култура“. Досега го избягвах, защото водещите гледат втренчено и създават усещането за твърде ранна психиатрия. Но се хванах и изгледах прословутото участие на Емил Джасим и сие, което разбуни духовете. На първо четене мога да ви кажа следното. ДЗК демонстрира тотална липса на обективност. По темата за комунизма в учебниците участниците бяха Джасим, проф. Келбечева и проф. Поппетров. И, разбира се, всички бяха на едно мнение. Ама такова единодушие ви казвам, което в България демонстрират единствено 13-ия конгрес на БКП и националните събрания на партия ГЕРБ. Поне един от тях да беше в неутрална позиция. Не. Джасим говорeше скучно, но правоверно, Келбечева ръмжеше страшно, но пак разкри световния комунистически заговор, а този Поппетров кимаше утвърдително с вдъхновение. И понеже от предаването днес твърдят, че се съобразяват със световни журналистически критерии, много искам някой от тях да ми обясни предаването си спрямо тях. Има ли различно мнение за въвеждането по този начин на комунизма в учебниците? Има. Чу ли се то в „Денят започва с култура“. Не, не се чу. И не само не се чу, предаването лансира идеология, която никога няма да допусне тази позиция. И за мен това е централен проблем. Особено, ако телевизията е обществена, екипът на предаването пуска високопарни изречения за смисъла на една такава медия. И ще си направя труда да върна предаванията назад, за да видя по колко теми изобщо ДЗК като предаване е осигурило обществена обективност и колко пъти всичко е било самозатворено в удобен грантов кръг. С удивиление виждам, че днес на барикадите в защита на ДЗК почват да се появяват хора, които едно време лееха токсична слюнка, че гадът Волгин не допускал друго мнение и заливаха СЕМ с донос след донос по темата. Ако някой от тях в името на собствената си съвест бе защитил правото на един журналист да има собствена позиция и да и изрази по този начин, днес България можеше и да е различна държава. От друга страна няма смисъл предаването да бъде променяно. Градските десни трябва да имат нещо за което да лъжат, че са го гледали…, написа в профила си в социалната мрежа депутатът от БСП Александър Симов. Възмущение от пълната липса на обективност в това културно предаване на държавната телевизия изрази във фейсбук и писателят Христо Стоянов. „Денят започва с култура” ще продължи да бъде запазена територия за смислен дебат и свобода на словото.“…, иронизира той авторите и водещите на предаването и тяхната декларация. „Това е запазената територия за: Светлозар Желев, Божана Апостолова, Манол Пейков, Калин Янакиев, Георги Господинов, Александър Кьосев, Силвия Чолева… Извън този кръг „Денят започва с култура“ не смята, че има култура…“, е категоричната оценка на твореца.  „Отношенията ми с всички в екипа са чудесни (На „Денят започва с култура – б.а.). Ще трябва просто да се работи, за да стане по-добро, по-гледаемо, по-качествено, както и другите продукции. Това е и целта на всеки директор на програма, той трябва да я прави по-популярна, по-висококачествена, по-добра“, заявява пред pik.bg Емил Кошлуков. Той добавя, че няма представа защо е тази атака срещу него и искането за оставката му.", "date": "2018.01.22", "title": " Писатели и общественици подкрепиха Емил Кошлуков"}
{"url": "https://trud.bg/%d1%84%d0%b5%d1%80%d0%bd%d0%b0%d0%bd%d0%b4%d0%be-%d0%ba%d0%b0%d1%80%d0%b0%d0%bd%d0%b3%d0%b0-%d0%be%d1%81%d1%82%d0%b0%d0%b2%d0%b0%d0%bc-%d0%b4%d0%be-%d0%bb%d1%8f%d1%82%d0%be%d1%82%d0%be/", "text": "Фернандо Каранга заяви, че няма да напуска ЦСКА през настоящия зимен трансферен прозорец. Звездата на „червените“ успокои феновете на отбора, като каза, че остава на „Българска армия“ до лятото. „Разбира се, че има оферти, но аз искам да спечеля титлата – каза Каранга. – Нека не се спекулира повече. Казах какво ме забави в Бразилия. Имаше да реша лични проблеми. Най-важното е, че съм тук и ще се боря за трофеи. Разговарях с ръководството да остана до лятото. Аз няма да напусна ЦСКА без да спечеля отличие. На една точка сме от „Лудогорец“. Ще се борим да ги задминем и да станем първи. Всеки иска да се изявява в дербита като тези с „Левски“. С голямо уважение ще играем срещу тях и това е най-важното.“ Кирил Десподов, големият талант в ЦСКА, разкри, че собственикът на клуба Гриша Ганчев е допринесъл за неговата промяна и развитие в последните месеци. Снимка СПОРТАЛ", "date": "2018.01.22", "title": " Фернандо Каранга: Оставам до лятото"}
{"url": "https://trud.bg/%d0%b3%d1%80%d0%b8%d0%bf%d1%8a%d1%82-%d0%bd%d0%b0%d1%81%d1%82%d1%8a%d0%bf%d0%b2%d0%b0-%d0%b8-%d0%ba%d1%8a%d0%bc-%d0%be%d0%b1%d0%bb%d0%b0%d1%81%d1%82-%d0%bc%d0%be%d0%bd%d1%82%d0%b0%d0%bd%d0%b0/", "text": "Случаите на грип и остри респираторни заболявания в област Монтана са се увеличили три пъти само за седмица и регионът е в предепидемична обстановка, съобщиха от Регионалната здравна инспекция /РЗИ/. По последни данни заболеваемостта вече е 170 на 10 000 души. Вирусът поваля най-вече деца и млади хора, а най-много са болните ученици. Сред момичетата и момчетата от 5 до 14 години заболеваемостта в област Монтана е достигнала 700 на 10 000 души. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.01.22", "title": " Грипът настъпва и към област  Монтана"}
{"url": "https://trud.bg/%d0%b7%d0%b0%d0%b4%d1%8a%d1%80%d0%b6%d0%b0%d1%85%d0%b0-%d0%be%d1%89%d0%b5-%d0%b5%d0%b4%d0%b8%d0%bd-%d0%be%d1%82-%d0%be%d1%81%d1%8a%d0%b4%d0%b5%d0%bd%d0%b8%d1%82%d0%b5-%d0%b7%d0%b0-%d0%b3%d1%80%d0%b0/", "text": "Софийска градска прокуратура (СГП) е уведомена, че на територията на Република Гърция на 15.01.2018г. е задържан Петър Стоянов. Стоянов се издирва по издадена от Софийска градска прокуратура Европейска заповед за арест за изтърпяване на наказание от 10 години „лишаване от свобода“. Наказанието му е наложено от Върховен касационен съд гр. София във  връзка с извършен от него в съучастие с още 5 лица грабеж в дома на сем. Анчови в с. Чепинци на 31.01.1998г. Присъдата по отношение на Стоянов е изпратена за изпълнение по компетентност на СГП. От влизане на присъдата в сила на 18.04.2016г. Стоянов е в неизвестност. При задържането му от гръцките власти е установено, че той ползва чужда самоличност и е направил неуспешен опит да премине на територията на Република Италия. Предстои предаване на лицето на българските власти. От съучастниците му все още е на свобода Димитър Н., за които е постъпила информация, че намира на територията на Република Сърбия и са предприети действия по екстрадицията му. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.01.22", "title": " Задържаха още един от осъдените за грабежа в дома на семейство Анчови"}
{"url": "https://trud.bg/122-%d0%bc%d0%bb%d0%bd-%d0%b5%d0%b2%d1%80%d0%be-%d0%b7%d0%b0-%d0%bf%d1%80%d0%be%d0%b5%d0%ba%d1%82%d0%b8-%d0%b2-%d0%bf%d0%be%d0%b3%d1%80%d0%b0%d0%bd%d0%b8%d1%87%d0%bd%d0%b8%d1%8f-%d1%80%d0%b0%d0%b9/", "text": "12,2 млн. евро ще бъдат инвестирани в пограничния район между България и Сърбия. Средствата са предвидени за финансиране на проекти по обявената днес втора покана за набиране на предложения по Програмата Interreg – ИПП за трансгранично сътрудничество между двете страни с управляващ орган Министерството на регионалното развитие и благоустройството. Набират се проекти по трите приоритетни оси на програмата – „Устойчив туризъм“, „Младежи“ и „Околна среда“, като кандидатстването ще е изцяло електронно, чрез системата  . Срокът е 23 април 2018 г. Допустими за финансиране ще бъдат проекти за повишаване на туристическата атрактивност на региона или създаване на трансграничен туристически продукт, за опазване на природата или съвместното управление на риска. Ще се финансират също и проекти за придобиване на нови умения и предприемачество в трансграничния регион. Той включва областите Видин, Монтана, Враца, Софийска, Перник и Кюстендил в България и областите Бор, Зайчар, Топлица, Нишава, Пирот, Ябланица и Пчиня в Сърбия. Проектни предложения по поканата могат да подават регионални туристически асоциации, неправителствени организации, фондации, търговски палати, бизнес асоциации или клъстери, образователни или обучителни центрове, университети и научно-изследователски институти, регионални и браншови агенции за развитие, централни и регионални служби и структури на държавни институции или администрации, музеи, библиотеки, читалища и др. Пълният пакет документи за кандидатстване, включително Насоките, е публикуван на следните интернет страници:  ;  ;  ;  ;  . АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.01.22", "title": " 12,2 млн. евро за проекти в пограничния район между България и Сърбия"}
{"url": "https://trud.bg/%d1%80%d1%83%d0%bc%d0%b5%d0%bd-%d1%80%d0%b0%d0%b4%d0%b5%d0%b2-%d0%bf%d1%80%d0%be%d0%b2%d0%b5%d0%b4%d0%b5-%d1%81%d1%80%d0%b5%d1%89%d0%b0-%d1%81-%d0%b0%d0%bd%d0%b4%d1%80%d0%b5%d0%b9-%d0%b1%d0%b0%d0%b1/", "text": "Президентът Румен Радев и премиерът на Чешката република разговаряха днес на „Дондуков“ 2 в рамките на посещението на Андрей Бабиш в България. Засилването на търговския обмен между двете страни, бъдещото сътрудничество в рамките на науката и образованието и позициите, които двете страни споделят в рамките на Европейския съюз, бяха акценти на срещата, съобщиха от прессекретариата на държавния глава. Румен Радев изрази благодарност за последователната подкрепа, която Чешката република оказва на страна ни за присъединяването към Шенгенското пространство, както и за споделения опит при подготовката ни за първото Българско председателство на Съвета на ЕС. Румен Радев и Андрей Бабиш се обединиха около позицията, че европейската система за предоставяне на убежище има нужда да бъде ревизирана така, че нелегалният достъп на мигранти до европейските страни да бъде ограничен до минимум. Българският президент и чешкият премиер изразиха готовността на двете страни активно да вземат участие в инициативи по линията на общата европейска отбрана и се съгласиха да обединят усилия за запазването на кохезионната политика в ЕС в подкрепа на развитието на всички държави членки. От своя страна чешкият премиер подкрепи бъдещи инициативи за по-динамично сътрудничество и диалог между държавите от Вишеградската четворка и България. Андрей Бабиш изрази удовлетворение от факта, че България поема председателство на Съвета на ЕС в ключов за бъдещето на общността момент и определи двустранните отношения между България и Чехия в сферата на туризма и културния обмен като пример за дълбоко и традиционно сътрудничество. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.01.22", "title": " Румен Радев проведе среща с Андрей Бабиш"}
{"url": "https://trud.bg/%d0%b3%d1%80%d0%b0%d0%bd%d1%82%d0%b0%d0%b4%d0%b6%d0%b8%d0%b8-%d0%b7%d0%b5%d0%bb%d0%b5%d0%bd%d0%b8-%d0%b8-%d0%bf%d1%80%d0%be%d1%82%d0%b5%d1%81%d1%82%d1%8a%d1%80%d0%b8-%d1%81-%d0%b0%d0%bf%d0%b5%d1%82/", "text": "Към финансиране с държавни пари имат апетит няколко десетки души, представляващи организации, които и в момента получават средства от чуждестранни спонсори чрез така наречените грантове – за това предупреждават в декларация от Национална асоциация „Българско Черноморие“ (НАБЧ). От там припомнят, че в края на миналата 2017 година бе възродена работата на Съвета за гражданското общество към Министерския съвет, който ще разпределя финанси от Републиканския бюджет към неправителствени организации. Именно преди месец към Съвета бе създадена и работна група, която трябва да напише правилника за отпускането на парите. В тази група влязоха бившият директор на Природен парк „Витоша“ Тома Белев и жената, с която той живее на семейни начала Веселина Кавръкова – и двамата „еколози“. Още тогава представители на други НПО обявиха, че това е конфликт на интереси. Отделно организациите, които Белев и Кавръкова представляват, основно ползват финансиране от външни благодетели и европейски средства, а сега ще участват в писането на правилата и за държавните пари за НПО. Ето цялата декларация на НАБЧ:", "date": "2018.01.22", "title": " Грантаджии, зелени и протестъри с апетити към държавни пари"}
{"url": "https://trud.bg/%d0%bf%d1%83%d1%87%d0%b4%d0%b5%d0%bc%d0%be%d0%bd-%d1%81%d0%b5-%d0%b7%d0%b0%d0%ba%d0%b0%d0%bd%d0%b8-%d0%b4%d0%b0-%d1%84%d0%be%d1%80%d0%bc%d0%b8%d1%80%d0%b0-%d0%bd%d0%be%d0%b2%d0%be-%d0%bf%d1%80%d0%b0/", "text": "Бившият каталунски лидер Карлес Пучдемон се закани да формира ново правителство, въпреки „заплахите“ на централното правителство в Мадрид, след като   неговата европейска заповед за арест, предаде АФП. Говорейки по време на дебат, посветен на Каталуния, в университета в Копенхаген, Пучдемон заяви, че „няма да се предадем на авторитаризма, въпреки заплахите на Мадрид“. „Скоро ще формираме ново правителство. Време е да прекратим тяхното потисничество и да открием политическо решение за Каталуния“, допълни той. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.01.22", "title": " Пучдемон се закани да формира ново правителство"}
{"url": "https://trud.bg/%d0%bd%d0%b0%d0%b9-%d0%bc%d0%b0%d0%bb%d0%ba%d0%be-11-%d1%86%d0%b8%d0%b2%d0%b8%d0%bb%d0%bd%d0%b8-%d1%81%d0%b0-%d0%b1%d0%b8%d0%bb%d0%b8-%d1%83%d0%b1%d0%b8%d1%82%d0%b8-%d0%bf%d1%80%d0%b8-%d1%82%d1%83/", "text": "Най-малко 11 цивилни, включително пет деца, са били убити при турски въздушни удари в Сирия. В същото време, двама души загинаха, а 12 бяха ранени при ракетен обстрел по турски лагер до границата. На третия ден от сухопътната операция на турската армия срещу сирийските кюрдски милиции, Турция пое контрола над няколко села около Африн. Турските въоръжени сили са поразили над 170 цели в района на сирийския град, съобщиха местните власти, информира БТВ. След разговори с Русия, турският президент Реджеп Ердоган заяви, че няма да отстъпи и ще продължи операцията. Анкара обвинява сирийските кюрди във връзка със забранената Кюрдска работническа партия – ПКК. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.01.22", "title": " Най-малко 11 цивилни са били убити при турски удари в Сирия"}
{"url": "https://trud.bg/%d0%bc%d0%be%d0%bc%d1%87%d0%b5%d1%82%d0%b0-%d0%bd%d0%b0-13-%d0%b8-14-%d0%b3-%d0%bf%d1%80%d0%b5%d0%b1%d0%b8%d1%85%d0%b0-%d0%b4%d0%be-%d1%81%d0%bc%d1%8a%d1%80%d1%82-%d0%ba%d0%bb%d0%be%d1%88%d0%b0%d1%80/", "text": "Момчета на 13 и 14 г. бяха заловени ден, след като пребиха до смърт бездомник. Трупът на 53-годишния Красимир Куртев бил открит миналата събота до бл. 20 в кв. Владиславово от минувачи. Пристигналите спешни медици видели, че по тялото на клошаря има множество наранявания, а аутопсията установила, че мъжът е със счупени ребра и е издъхнал от тежка черепно-мозъчна травма. Разследващите бързо влезли в дирите на биячите. Оказало се, че 3 дни преди кървавата развръзка двете момчета са се скарали с Красимир. На следващия ден му нанесли побой, но ядът им не минал и на 20 януари отново му налетели. Други две момчета били свидетели на издевателството, като едното от тях заснело нападението. След като случаят бил разплетен, с постановление на окръжната прокуратура за 72 ч в ареста е задържан 14-годишният Д.Ж. Той е обвинен в убийство по хулигански подбуди, извършено по особено мъчителен за жертвата начин. Съучастникът му не може да носи наказателна отговорност, тъй като е малолетен. Той е настанен в дом за временно настаняване на малолетни и непълнолетни извършители на престъпления, уточниха от прокуратурата. Оттам ще искат от Варненския окръжен съд да наложи постоянен арест на 14-годишния убиец. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.01.22", "title": " Момчета на 13 и 14 г. пребиха до смърт клошар"}
{"url": "https://trud.bg/%d0%b2%d0%b0%d1%80%d0%bd%d0%b0-%d1%81%d1%82%d0%b0%d1%80%d1%82%d0%b8%d1%80%d0%b0-%d1%82%d1%80%d0%b8-%d0%bf%d1%80%d0%be%d0%b5%d0%ba%d1%82%d0%b0-%d0%b7%d0%b0-%d0%bd%d0%b0%d0%b4-87-%d0%bc%d0%bb%d0%bd/", "text": "Община Варна стартира изпълнението на три проекта на обща стойност над 87 милиона лева, съобщи зам.-кметът Пейчо Пейчев. Парите са осигурени по оперативна програма „Региони в растеж“. Над 37 млн. лева ще бъдат вложени във втората фаза на „Интегриран градски транспорт“. С тях се планира до 2021 година да бъдат реконструирани и разширени централни булеварди и улици в града. Ще бъдат купени 15 нови автобуса за градския транспорт, които се очакват във Варна в началото на април.В рамките на проекта ще бъдат инсталирани интелигентни системи на светофарните уредби, които ще следят трафика и ще дават възможност за осигуряване на зелена вълна. Освен това ще бъдат изградени 25 интелигентни пешеходни пътеки, които ще дават светлинен сигнал, когато върху тях стъпи пешеходец. Над 34 милиона лева ще бъдат вложени в естетизацията на градската среда. По този проект, който трябва да приключи до средата на 2019 г., ще бъдат възстановени зелени площи, изградени велосипедни маршрути,облагородени междублокови пространства и създадени нови зони за отдих и спорт. Част от средствата ще бъдат вложени в Морската градина- за модернизиране на Розариума и Алпинеума. 16 млн. лева общината ще инвестира в образователната инфраструктура – за реконструиране на 7 училища и 3 детски градини, които ще станат достъпни и за деца със специални потребности. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.01.22", "title": " Варна стартира три проекта за над 87 млн.лева"}
{"url": "https://trud.bg/%d0%b0%d0%bb%d0%b1%d0%b5%d1%80%d1%82-%d0%bf%d0%be%d0%bf%d0%be%d0%b2-%d1%81-%d1%80%d0%b5%d0%ba%d0%be%d1%80%d0%b4-%d0%b2-%d0%b5%d0%b2%d1%80%d0%be%d0%bf%d0%b5%d0%b9%d1%81%d0%ba%d0%b0%d1%82%d0%b0-%d0%ba/", "text": "Най-добрият български скиор Алберт Попов постигна рекордно класиране в състезание за Европейската купа в кариерата си. 20-годишният софиянец зае 8-о място в гигантския слалом във Фолгария (Италия). Българинът се движеше 18-и след първия манш, но във втория кара много силно и даде 5-о време,  само на 0,35 секунди зад Щефан Бренщайнер (Австрия). Австриецът спечели състезанието пред Марко Одермат (Швейцария, +0,82 секунди) и сънародника си Марсел Матис (+1,71). Общият пасив на Попов бе 1,92 сек и само 21 стотни го разделиха от място на подиума. След този старт Попов е 25-и в класирането за Европейската купа.", "date": "2018.01.22", "title": " Алберт Попов с рекорд в Европейската купа"}
{"url": "https://trud.bg/%d1%82%d1%80%d0%b0%d0%b2%d0%bc%d0%b0%d1%82%d0%b0-%d0%bd%d0%b0%d1%81%d1%82%d0%b8%d0%b3%d0%bd%d0%b0-%d0%b4%d0%b6%d0%be%d0%ba%d0%be%d0%b2%d0%b8%d1%87-%d0%b2-%d0%bc%d0%b0%d1%87-%e2%84%964/", "text": "Новак Джокович приключи похода си към 7-а титла на Аустрелиън оупън още в четвъртия си мач. Сърбинът загуби с 6:7 (4) 5:7, 6:7 (3) от 21-годишният кореец Хьон Чун, който минава за една от големите звезди на бъдещето. Мечтата на Ноле да играе във вечерния хлад се сбъдна, но това не му помогна срещу азиатския дребосък. Чун показа много подвижна и грамотна игра, а големият му коз беше стабилността в разиграванията – именно това, с което преди време Джокера пречупваше съперниците си. Сега обаче се видя, че сърбинът не е преодолял напълно травмите, които го извъдиха от игра за половин година. „Преди мача не бях сигурен дали ще мога да играя, доволен съм, че все пак излязох на корта – призна Джокович. – Болката беше прекалено голяма и не можех да направя нищо повече. Но и Чун игра страхотно, вече е готов за Топ 10.“ След отпадането на Ноле в безспорен фаворит на долната част от схемата се превърна Роджър Федерер. Маестрото от Швейцария надигра с 6:4, 7:6 (3), 6:2 Мартон Фучович (Унгария) и със своите 36 години стана най-възрастният четвъртфиналист в Мелбърн след Кен Роузуол през 1977-а. Любопитно е, че преди 16 години на Аустрелиън оупън Федерер победи друг унгарец – Атина Шаволт, който сега е треньор на Фучович.", "date": "2018.01.22", "title": " Травмата настигна Джокович в мач №4"}
{"url": "https://trud.bg/%d0%b1%d1%83%d1%80%d0%b3%d0%b0%d1%81%d0%ba%d0%b8-%d0%bb%d0%b5%d0%ba%d0%b0%d1%80%d0%b8-%d0%b8%d0%b7%d0%b2%d0%b0%d0%b4%d0%b8%d1%85%d0%b0-35-%d1%81%d0%bc-%d1%82%d1%83%d0%bc%d0%be%d1%80/", "text": "Бургаски лекари извадиха 35- сантиметров тумор от рамото на пациент. Добрата новина е, че образуванието е доброкачествено. Става дума за липом, обясниха съдовите хирурзи д- р Борислав Тръпчев и д- р Стойчо Шишков, които са извършили операцията. По думите им, толкова голяма формация се среща изключително рядко, обикновено липомите се оперират в началните стадии. Пациентът е Никола Желев, на 64 години. Той живее в дом за възрастни хора в поморийското село Горица. Разказал, че за пръв път усетил мастното топче преди около две години. То обаче започнало да нараства и личният му лекар го изпратил в Бургас. „Липомът беше започнал да притиска съдовете, да води до болки и дискомфорт у пациента. Ако не беше премахнат, можеше да се стигне до сериозни усложнения, дори до ампутация“, заяви д-р Борислав Тръпчев – старши лекар в Клиниката по съдова хирургия. „Сега се чувствам добре, благодаря на лекарите“, каза Никола Желев след операцията.  В Клиниката по съдова хирургия в последните три години, има постоянен ръст на пациенти, съобщиха от държавната болница – УМБАЛ в Бургас. В сравнение с 2016 г., през миналата, броят на приетите е с около 100-повече и е 1636. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.01.22", "title": " Бургаски лекари извадиха 35 см тумор"}
{"url": "https://trud.bg/%d0%bc%d0%b8%d0%bd%d0%b8%d1%81%d1%82%d1%8a%d1%80-%d0%b0%d0%bd%d0%b3%d0%b5%d0%bb%d0%ba%d0%be%d0%b2%d0%b0-%d0%bf%d0%b0%d0%b2%d0%b8%d0%bb%d0%b8%d0%be%d0%bd%d0%b8-%d1%81-%d0%b5%d0%b4%d0%b8%d0%bd%d0%bd/", "text": "Уличната търговия в „Слънчев бряг-изток“ ще бъде преустановена още това лято и модерни павилиони с единна визия ще предлагат стоки на туристите. Това заяви министърът на туризма Николина Ангелкова на пресконференция за представяне на проекта за визия на преместваемите обекти в зона изток на курортния комплекс. Тя подчерта, че тротоарните сергии ще бъдат премахнати и ще се упражнява изключително завишен контрол върху тази дейност. Нещо повече – в договорите за наем, които „Слънчев бряг“ АД подписва за преместваемите обекти, ще се включва клауза, според която при 3 нарушения за такива „разхождащи се щендери“ договорът да се прекратява, поясни министърът. Монтирането на новите обекти ще започне веднага след одобряване на схемата за разполагането им и когато времето позволи, но преди да бъдат преустановени строително-монтажните дейности в курорта, съобщиха от МТ. Целта на проекта е да се създаде единна визия на тази част от Слънчев бряг, която е под управлението на акционерното дружество, както и за морските плажове, а след време може да стане факт и за цялата му територия. Това е цел, по която министерството работи още от създаването си през 2014 г. Темата е коментирана при всички срещи с представителите на бранша, особено с тези, които са свързани с летния туризъм, подчерта министър Ангелкова. Идейният проект е съобразен с действащото законодателство и фактическата обстановка на място. Министър Ангелкова поясни, че се водят предварителни разговори с кмета на Община Несебър и ако този проект бъде припознат, той може да важи и за територията на целия курорт „Слънчев бряг“, а не само за зона изток, и не само за територията със собственост на „Слънчев бряг“ АД. Арх. Искра Джахова, ръководител на работната група, която работи по проекта за идейната визия от септември м.г., съобщи, че павилионите ще са решени в синьо и бяло като типични летни цветове, и представи материалите, от които ще са разработени. Те са устойчиви на въздействието на морския въздух и вятъра. Ще са така конструирани, че да не позволяват да се предлага търговия извън тях, а позициите им ще са на места, които не пречат на туристите, пешеходците и колите. Всичко е съобразено със законодателството, наредба номер 10 на Община Несебър, фактическата обстановка на място, правени са обходи с изпълнителния директор на „Слънчев бряг“ АД Златко Димитров, за да се избере тази визия и най-подходящия проект да разполагането им, допълни министър Ангелкова. Тя съобщи, че концесионерите на морски плажове сами ще реализират тази визия според договорите, което са сключили. Обектите, които са в заварено положение, също ще бъдат сменени след приключване на договорите им. Особено невралгично място в „Слънчев бряг-изток“ е крайбрежната алея, там има преплитане на собственост както на частни имоти, така и на държавното дружество като инфраструктура и на територията на плажа, каза още министър Ангелкова. Тя припомни, че поради изключително драстични нарушения през 2016 г. бе прекратена от нея концесията на плаж „Слънчев бряг-север“, където основното нарушение бе свързано с надвишаване на одобрената от министерството квадратура за разполагаеми обекти с почти 8 хил. кв. м. Новите наематели трябваше да премахнат доброволно всички обекти в нарушение и към днешна дата това е факт, поясни министърът. Изпълнителният директор на „Слънчев бряг“ АД Златко Димитров съобщи, че в схемата ще бъдат заложени не само търговски обекти, но и места за атракциони – велорикши, детски кътове, места за триколки и други, като разположението им ще бъде съгласувано с институциите и граничещите частни собственици. Министърът на туризма отчете също, че 2017 г. е била изключително успешна за българския туризъм. Само за първите 11 месеца имахме близо 8,5 млн. чуждестранни туристи и ръст от 7%. „Слънчев бряг“ заема най-голям дял от тази статистика. Над 5 млн. нощувки са реализирани в курорта, а приходите само от нощувки са близо 260 млн. лв. Общо приходите от нощувки и всички други дейности, свързани пряко и непряко с туризма в курорта, могат да се определят приблизително на 1 млрд. лв., заключи Николина Ангелкова. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.01.22", "title": " Министър Ангелкова: Павилиони с единна визия ще заменят сергиите по тротоарите в „Слънчев бряг-изток“"}
{"url": "https://trud.bg/%d0%b1%d0%b5%d0%b7%d0%b8%d0%b7%d1%85%d0%be%d0%b4%d0%b8%d1%86%d0%b0%d1%82%d0%b0-%d1%81-us-%d0%b1%d1%8e%d0%b4%d0%b6%d0%b5%d1%82%d0%b0-%d0%b8%d0%bd%d1%84%d0%be%d0%b3%d1%80%d0%b0%d1%84%d0%b8%d0%ba%d0%b0/", "text": "Стотици хиляди американски държавни служители бяха принудени вчера да излязат в неплатен отпуск, след като на извънредно заседание в неделя Сенатът отново не успя да одобри бюджета на администрацията, предаде Би Би Си. Финансовите дебати са обвързани с искане на демократите за защита за т.нар. Мечтатели – нелегални имигранти, които са пристигнали в САЩ като деца и които са заплашени от депортация. Заради този казус сенаторите-републиканци, които са 51 в 100-членната горна камара, не могат да приемат бюджета – за одобряването му са необходими 60 гласа. Липсата на съгласие доведе до ситуация, в която мнозинството от служителите на министерствата на образованието, търговията, околната среда и др. си останаха у дома в понеделник. Половината от работещите в сектори като финанси, здравеопазване, отбрана и транспорт също се оказаха в неплатен отпуск. Президентът Доналд Тръмп обвини демократите за парализата на администрацията си. “Те отказват услуги и сигурност за своите граждани за сметка на услуги и сигурност за неграждани”, написа държавният глава в туитър. “Демократите спряха нашето правителство в интерес на своята лява база. Не искат това, но са безсилни!”, допълни той. Ден по-рано той обвини политическите си опоненти в стремеж да допуснат хиляди нелегални имигранти в страната и допусна т.нар. ядрена опция в гласуването на бюджета, при която е необходимо обикновено мнозинство от 51%.", "date": "2018.01.22", "title": " Безизходицата с US бюджета (ИНФОГРАФИКА)"}
{"url": "https://trud.bg/%d0%b4%d0%b2%d0%b0%d0%bc%d0%b0-%d0%b4%d1%83%d1%88%d0%b8-%d1%81%d0%b0-%d0%b7%d0%b0%d0%b3%d0%b8%d0%bd%d0%b0%d0%bb%d0%b8-%d0%bf%d1%80%d0%b8-%d0%ba%d0%b0%d1%82%d0%b0%d1%81%d1%82%d1%80%d0%be%d1%84%d0%b0-4/", "text": "Тази сутрин около 10.20 часа на ПП I-4 в района на с. Български извор, лек автомобил „Опел“ управляван от 40-годишен мъж от гр. Габрово е навлязъл в насрещната лента за движение и се е ударил странично в лекотоварен бус. В резултат на сблъсъка на място е починал 42-годишен мъж пътуващ на предната седалка в „Опел“-а , а водачът на същия автомобил е починал малко по-късно в ловешката болница, съобщиха от МВР. По случая е образувано досъдебно производство. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.01.22", "title": " Двама души са загинали при катастрофа край Ловеч"}
{"url": "https://trud.bg/%d1%81%d1%82%d1%80%d0%be%d0%b3-%d0%b7%d0%b0%d1%82%d0%b2%d0%be%d1%80-%d0%b7%d0%b0-%d0%b6%d0%b5%d0%bd%d0%b0-%d0%bb%d1%8a%d0%b3%d0%b0%d0%bb%d0%b0-%d0%bc%d0%bd%d0%be%d0%b3%d0%be%d0%ba%d1%80%d0%b0%d1%82/", "text": "48-годишна жена влиза в затвора, с първоначален строг режим, след като набедила няколко човека, че са я изнасилили. Подсъдимата Сашка М. е от с. Камено поле, обл. Враца. През годините тя многократно сезирала различни държавни институции за извършвани с нея блудствени действия и съвкупления без нейно съгласие, съобщиха от прокуратурата. Жената заявявала, че е пострадала от подобни действия на различни лица, в това число от служители на МВР. Проверките, разпореждани по всички нейни сигнали, завършвали с констатации, непотвърждаващи изнесените от М. факти. През 2015 г. Сашка М. е била осъдена от Врачанския окръжен съд за набеждаване на Б.М. Наложено й е било наказание от една година „лишаване от свобода“ с изпитателен тригодишен срок и обществено порицание чрез местния печат. Две години по-късно – през 2017 г., на подсъдимата М. е било наложено ефективно наказание от четири години при първоначален „строг“ режим на изтърпяване за извършено от нея същото престъпление, като е било приведено в изпълнение и предходното условно наказание. През изминалата седмица Сашка М. се е признала за виновна и е сключила споразумение с Районна прокуратура – Мездра за това, че пред надлежен орган на властта набедила свой съселянин в престъпление, като знаела, че той е невиновен. Тя се е съгласила да й бъде наложено наказание от една година „лишаване от свобода“ при първоначален „строг“ режим на изтърпяване и на „обществено порицание“, като информацията за извършеното от Сашка М. деяние ще бъде поставена на таблото на кметството с. Камено поле. Тя ще заплати и направените по делото разноски в размер на 420 лева. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.01.22", "title": " Строг затвор за жена, лъгала многократно, че е изнасилвана"}
{"url": "https://trud.bg/%d1%82%d0%b5%d0%bc%d0%b5%d0%bd%d1%83%d0%b6%d0%ba%d0%b0-%d0%bf%d0%b5%d1%82%d0%ba%d0%be%d0%b2%d0%b0-%d1%80%d0%b5%d1%84%d0%be%d1%80%d0%bc%d0%b8%d1%82%d0%b5-%d0%b2-%d0%b5%d0%bd%d0%b5%d1%80%d0%b3%d0%b8/", "text": "„Резултатите от дейността на държавните енергийни дружества категорично доказват наличието на реформи в енергийния отрасъл. Проведохме редица реформи в сектора както в рамките на настоящето, така и по време на предходното правителство. През месец ноември 2014 г., когато поехме управлението, енергетиката бе един от най-проблемните сектори, загубата на дружествата от групата на Български енергиен холдинг възлизаше на 247 млн. лв. По първоначални данни през тази година компаниите от холдинга ще приключат с положителни резултати. Макар и минимална, печалба ще реализира и Националната електрическа компания“. Така министърът на енергетиката Теменужка Петкова отговори на твърденията на представителите на бизнес организациите, че липсват реформи в енергийния отрасъл. „Едва ли ако компаниите в сектора се управляваха неефективно, някой би проявил интерес към закупуване на акции от тях“, допълни още тя. По думите й БЕХ е включен в забранителния списък за приватизация, тъй като енергийната инфраструктура е със стратегическо значение, елемент от националната сигурност. Във връзка с изразените опасения от страна на бизнеса за наличие на картел на пазара на електроенергия, министър Петкова призова техният сигнал да бъде депозиран в Комисията за защита на конкуренцията в най-кратки срокове и ако се констатират нарушения, да се приложи цялата строгост на закона. От началото на годината средната цена, по която държавните компании продават на Българската независима енергийна борса е около 75 лв./MWh. Всеки ден остават непродадени количества от предлаганата от страна на Национална електрическа компания енергия. По думите й връзка между цената на електроенергията на свободния и на регулирания пазар няма. Тя припомни, че цената на електроенергията на свободния бизнес се формира от търсенето и предлагането, а за битовите потребители – от Комисията за енергийно и водно регулиране. „Министерството на енергетиката разработи предложения за законодателни промени, с които да се въвежда регламент на Европейската комисия, даващ право на Комисията за енергийно и водно регулиране да разследва злоупотреби на пазара на електроенергия. Очакваме становището на КЕВР“, каза министър Петкова. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.01.22", "title": " Теменужка Петкова: Реформите в енергийния отрасъл са факт"}
{"url": "https://trud.bg/%d0%b8%d0%b7%d1%80%d0%b0%d0%b5%d0%bb%d1%81%d0%ba%d0%b8-%d1%83%d1%87%d0%b5%d0%bd%d0%b8-%d0%b4%d0%b5%d1%88%d0%b8%d1%84%d1%80%d0%b8%d1%80%d0%b0%d1%85%d0%b0-%d1%81%d0%ba%d1%80%d0%b8%d0%b6%d0%b0%d0%bb/", "text": "Израелски учени са сглобили и дешифрирали един от двата досега неразчетени древни ръкописи от Мъртво море, повече от половин век след откриването му, съобщи АФП, цитирана от В разчетения текст се споменава 364-дневният календар, използван от секта в пустинята в Юдея, който е различен от лунния календар, използван в днешната еврейска религиозна практика. Споменават се също ежегодните празници на виното и маслиновата реколта, които вече не се отбелязват в юдаизма. Досега се смяташе, че общо над 60-те малки фрагменти от пергамент с кодирано еврейско писмо са части от множество свитъци, обяснил говорител на университета. Ешбал Ратсон и Йонатан Бен Дов от университетския факултет по изследвания на библията открили, че фрагментите са част от едно цяло, след като преди година започнали да ги проучват. Те подредили парченцата и се получил самостоятелен свитък. Скрижалите от Мъртво море, които включват най-старите известни ръкописи на еврейската библия, датират от периода между 3 в. пр. н. е. и 1 в. сл. н. е. Те са общо около 900 и са открити между 1947 и 1956 г. в Кумранските пещери над Мъртво море. Пергаментовите и папирусови свитъци са на иврит, гръцки и арамейски и включват няколко от най-ранните известни текстове от библията, между които и най-старото оцеляло копие от Десетте Божи заповеди. Много експерти смятат, че ръкописите от Мъртво море са писани от есеите – еврейска секта, която се оттегля в юдейската пустиня около Кумран и тамошните пещери. В съобщение на университета в Хайфа се казва, че Ратсон и Бен Дов сега работят върху разшифроване на последния неразчетен свитък. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.01.22", "title": " Израелски учени дешифрираха скрижал от Мъртво море"}
{"url": "https://trud.bg/%d0%bc%d0%b0%d1%85%d0%bc%d1%83%d0%b4-%d0%b0%d0%b1%d0%b0%d1%81-%d0%bf%d1%80%d0%b8%d0%b7%d0%be%d0%b2%d0%b0-%d0%b5%d1%81-%d0%b4%d0%b0-%d0%bf%d1%80%d0%b8%d0%b7%d0%bd%d0%b0%d0%b5-%d0%b4%d1%8a%d1%80%d0%b6/", "text": "Палестинският президент Махмуд Абас призова ЕС да признае държавата Палестина. Той пристигна на посещение в Брюксел за неформален обяд с върховния представител на ЕС по въпросите на външните работи и сигурността Федерика Могерини и с министрите на външните работи на държавите-членки. Според Абас признаването на държавата Палестина би насърчило палестинския народ да се надява за мир и не пречи на преговорите за региона. Могерини повтори позицията на Европа за Йерусалим като споделена столица на двете държави. „Искам отново да уверя президента Абас и неговата делегация в твърдия ангажимент на ЕС за решение на базата на две държави с тяхна обща столица Йерусалим – на Израел и Палестина. Това е била и си остава европейската позиция, базирана на споразумението от Осло и на много резолюции на Съвета за сигурност на ООН. Противопоставяме се на политиката на заселване, която смятаме за незаконна от гледна точка на международното право“, каза тя. „Българското председателство смята, че е много важно да се намери единен европейски подход към палестинския въпрос. Всякакви едностранни действия само могат да влошат ситуацията. Трябва да работим за това да създадем условия за възстановяване на мирния процес и за намаляване на напрежението в региона“, коментира  българският министър на външните работи Екатерина Захариева. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.01.22", "title": " Махмуд Абас призова ЕС да признае държавата Палестина"}
{"url": "https://trud.bg/%d0%b3%d1%80%d0%b8%d0%bf%d0%bd%d0%b0-%d0%b5%d0%bf%d0%b8%d0%b4%d0%b5%d0%bc%d0%b8%d1%8f-%d0%b8-%d0%b2-%d0%b1%d0%bb%d0%b0%d0%b3%d0%be%d0%b5%d0%b2%d0%b3%d1%80%d0%b0%d0%b4-2/", "text": "След Перник и Пазарджик, в област Благоевград също официално бе обявена грипна епидемия. Такава има и в общините Димитровград, Трявна и Друново, съобщиха от Министерството на здравеопазването. Висока заболеваемост се отчита в областите Пловдив, Стара Загора, Габрово, София, Русе и Силистра. Картината е динамична, като Регионалните здравни инспекции следят епидемичните показатели. В цялата страна заради грип вчера бяха затворени 142 школа, съобщиха от просветното министерство. Днес няма да учат в Пазарджик, а в Пернишка област, където първи обявиха епидемия, се очаква децата да са върнат в клас. От РЗИ-Благоевград отчитат драстично завишаване на заболелите от грип и в община Петрич и прилежащите населени места. Обстановката е предепидемична, казаха от здравната инспекция в Благоевград. В Сандански епидемичните стойности са 97 на 10 000 население, в община Разлог и Гоце Делчев заболеваемостта е под 50 на 10 000. Националната референтна лаборатория е доказала в четири проби от област Сливен нов щам на вирус от група Б – „Виктория“. 84% от случаите са от тази група. При нея се наблюдава усложнение, което засяга централната нервна система. Близо половин милион души се очаква да се разболеят от грип през този сезон. В момента най-много болни има в област Пазарджик – 328 на 10 000 души. Грипът започва внезапно. В рамките на два-три часа губиш сили, болят те мускулите, ставите и главата. Сред симптомите са и кашлица, тежест в белия дроб, както и болки в гърлото. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.01.22", "title": " Грипна епидемия и в Благоевград\t\t\t"}
{"url": "https://trud.bg/%d0%be%d0%b3%d0%bd%d0%b5%d0%b1%d0%be%d1%80%d1%86%d0%b8-%d0%bf%d0%be%d1%82%d1%83%d1%88%d0%b8%d1%85%d0%b0-%d0%bf%d0%be%d0%b6%d0%b0%d1%80-%d0%b2-%d1%86%d0%b5%d1%85-%d0%b7%d0%b0-%d0%bc%d0%b5%d1%82%d0%b0/", "text": "Огнеборци потушиха пожар в цех за металообработка в град Килифарево. Три противопожарни автомобила са се отзовали на сигнала, който е подаден в 13,50 часа на тел. 112. За по-малко от два часа пламъците са били локализирани. На мястото беше и областният управител проф. д-р Любомира Попова, която разговаря с началника на РС ПБЗН Велико Търново комисар Красимир Кръстев, за да се увери, че пожарът е овладян и няма опасност за хората в Килифарево. В потушаването на пожара са участвали 16 огнеборци. Те са спасили 1000 кв. метра покривна конструкция на долепените до горящата сграда производствени постройки. Пламъците са унищожили 5-6 нови климатика,които са били приготвени за инсталиране. Установено е, че причина за огнената стихия е късо съединение от захранващ кабел от стара елинсталация. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.01.22", "title": " Огнеборци потушиха пожар в цех за металообработка в Килифарево"}
{"url": "https://trud.bg/%d1%80%d0%b0%d0%b7%d0%ba%d1%80%d0%b8%d1%85%d0%b0-%d0%bf%d0%b5%d1%82-%d0%b2%d0%b8%d1%81%d0%be%d0%ba%d0%be%d1%82%d0%b5%d1%85%d0%bd%d0%be%d0%bb%d0%be%d0%b3%d0%b8%d1%87%d0%bd%d0%b8-%d0%bd%d0%b0%d1%80/", "text": "Пет високотехнологични наркооранжерии са разкрити от криминалисти на ОДМВР-Добрич, съобщават от вътрешното министерство. Специализираната полицейска операция по противодействие на наркоразпространението е проведена в началото на месеца. В нея участваха криминалисти на ОДМВР-Добрич и служители на Специализираното тактическо звено за бързи действия Варна, Зоналното жандармерийско управление Варна и ГПУ Генерал Тошево. Извършени са оперативно- издирвателни и процесуално следствени действия на 25 адреса и пет моторни превозни средства. В хода им са установени общо пет високотехнологични оранжерии за отглеждане на канабис – две в с. Победа и по една в селата Дъбовик, Змеево и Бобовец. От там са иззети 250 растения от рода на конопа с общо тегло 80 кг. Открита е и сушилня от висок клас с 20 кг суха тревна маса, реагираща на полевия тест на наркотичното вещество канабис. Иззети са и 110 грама от наркотичното вещество амфетамин, както и два газови пистолета и боеприпаси. Задържани са общо 21 души, чиято съпричастност към престъпната дейност се изяснява. В рамките на операцията са задържани и двама служители на електроразпределителното дружество, които по първоначални данни са манипулирали уредите за отчитане на електроенергията в помещенията. По този начин била отчитана по-ниска консумация на потребения ток. В тази връзка са образувани и 6 досъдебни производства за престъпления по чл. 234в, ал. 1 от НК. Работата по документирането на материалите продължава под наблюдението на прокуратурата. Полицейската операция е продължение на проведена аналогична операция през месец ноември 2017 г., когато бе задържан криминално проявеният С.С. От жилището му  в Каварна бяха иззети 500 г канабис и 50 г метамфетамин и кокаин.Отново в град Каварна, на 23 ноември м.г., при предприето претърсване на частен имот криминалистите откриха  високотехнологична наркооранжерия и от нея бяха иззети 31 растения от рода на конопа. Бе задържан 40-годишният А.Н. На двамата мъже бяха наложени мерки за неотклонение задържане по стража, а по-късно Окръжният съд им наложи мярка за неотклонение „парична гаранция“ в размер на  8 000 лева. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.01.22", "title": " Разкриха пет високотехнологични наркооранжерии в Добричко"}
{"url": "https://trud.bg/%d1%86%d0%b2%d0%b5%d1%82%d0%b0-%d0%ba%d0%b0%d1%80%d0%b0%d1%8f%d0%bd%d1%87%d0%b5%d0%b2%d0%b0-%d0%bd%d1%8f%d0%bc%d0%b0%d0%bc%d0%b5-%d0%bf%d1%80%d0%b8%d1%82%d0%b5%d1%81%d0%bd%d0%b5%d0%bd%d0%b8%d1%8f/", "text": "Нямаме притеснения за вота на недоверие към кабинета, каза председателят на парламента Цвета Караянчева преди утрешните дебат в Народното събрание. Тя очаква дебат на високи обороти, но беше категорична, че правителството няма да падне при гласуването. По   Караянчева заяви, че не очаква изненади от коалиционните партньори. Тя беше помолена да коментира думите на лидера на една от партиите в управлението – Волен Сидеров, който обяви, че не знае как ще гласува по темата, защото областният управител на София, който е от „Атака” е натоварен да отговаря за един от най-опасните язовири – „Бели Искър”. „Такива разговори вървят в коалицията. Ние сме различни политически сили, с различни програми, по различен начин искаме да се покажем пред нашите избиратели и все пак е важно да отстояваме определени позиции, но разговорите в коалицията вървят спокойно. Утре ще има регулярна среща с коалиционните партньори, не мисля, че ще има някакви изненади”, отбеляза председателят на Народното събрание. „Като че ли опозицията започна битка в посока на това как ще се интерпретира европейското председателство. Ако то се интепретира по добър начин, това ще бъде добре и за подем на правителството. Затова целта на този вот е възможност на интерпретация в посока на това, че правителството с нищо не се справя, дори и с председателството”, отбеляза Караянчева. „Никой не е казал, че няма проблем, корупция има, има такъв проблем и затова правим своите твърди стъпки в тази посока. Приехме закона за противодействие на корупцията, това е стъпка в правилната посока”, каза тя. Цвета Караянчева подчерта, че парламентът работи усилено и във връзка със съдебната реформа. „Комисията по правни въпроси работи много сериозно заедно с Министерството на правосъдието и съдебната реформа върви, макар че ние не я развяваме като байряк да обясняваме колко много работим в тази посока. Но признаваме, че има и проблеми и не мисля, че някой може да ги отрече”, допълни Караянчева. Председателят на НС заяви, че не са разговаряли с депутатите от „Воля” за това как ще гласуват на вота на недоверие. „Надяваме се дебатите в залата да ги убедят да вземат решение в подкрепа на правителството”, заяви тя. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.01.22", "title": " Цвета Караянчева: Нямаме притеснения за вота на недоверие към кабинета"}
{"url": "https://trud.bg/%d0%bf%d1%83%d1%81%d0%ba%d0%b0%d0%bc%d0%b5-7-%d0%bf%d0%be-%d1%82%d0%be%d0%bc%d0%b1%d0%b0/", "text": "Общо 7 сноубордисти ще представят България в стартовете от Световната купа в Банско този уикенд. Към звездата Радослав Янков в двата паралелни гигантски слалома ще се присъединят Михаил Кръшняк, Станислав Вангелов,  Димитър Ганичев и Теодора Пенчев, а освен Александра Жекова в спринткроса ще кара Валентин Миладинов. „Надявам се тази форма на състезателите да бъде запазена и тези успехи да се повторят на олимпиадата в Пьонгчанг“, заяви главният секретар на спортното министерство Асен Марков. Паралелните стартове са на писта „Томба“, а трасето е с дължина 500 м. А 350-метров тест на писта „9А“ пък ще имат участниците в спринткроса. Очаква се да пристигне целият елит на спорта начело с шампиони като Бенямин Карл и Андреас Промегер (Австрия), Естер Ледецка (Чехия), Линдзи Джакобелис (САЩ), Микела Мойоли (Италия) и др.", "date": "2018.01.22", "title": " Пускаме 7 по „Томба“"}
{"url": "https://trud.bg/%d1%81%d1%8a%d0%bf%d0%b5%d1%80%d0%bd%d0%b8%d0%ba%d1%8a%d1%82-%d0%bd%d0%b0-%d0%b3%d1%80%d0%b8%d0%b3%d0%be%d1%80-%d0%b8%d1%81%d0%ba%d0%b0-%d0%b4%d0%b0-%d0%bc%d0%b8%d0%bd%d0%b5-%d0%bc%d1%8a%d1%80%d0%b8/", "text": "Кайл Едмънд, който уте сутрин играе с Григор Димитров на 1/4-финалите на Аустрелиън оупън, има по-големи амбиции от една победа. 23-годишният британец иска да стане първа ракета на родината си като изпревари Анди Мъри в ранглистата. В момента Едмънт е 47-и. Дори №1 в света Рафаел Надал (Испания) признава, че вече обръща внимание на Едмънд, което не е случайно. Ако премине през Марин Чилич (Хърватия) днес, Матадора ще играе на полуфинал срещу победителя от срещата на Димитров с британеца. „Кайл има огромен потенциал, особено със силния сервис и форхенд – отсъди Рафа. – Играе добре, но губи оспорваните мачове.“", "date": "2018.01.22", "title": " Съперникът на Григор иска да мине Мъри"}
{"url": "https://trud.bg/%d0%b1%d0%be%d0%bc%d0%b1%d0%b0%d0%b4%d0%b6%d0%b8%d1%8f-%d0%bd%d0%b0-%d0%b1%d0%b0%d0%bd%d0%ba%d0%be%d0%bc%d0%b0%d1%82%d0%b8-%d1%81%d0%ba%d0%be%d1%87%d0%b8-%d0%b2-%d0%bb%d0%b5%d0%b4%d0%b5%d0%bd%d0%b8/", "text": "Двама от най-издирваните от МВР мъже бяха заловени след случайна пътна проверка. Красимир Йорданов-Джонката (40 г.) и Кирил Микев-Свещичката (35 г.) бяха търсени от 75 дни под дърво и камък за взривени банкомати в София и страната. Те били засечени малко след полунощ вчера. Двамата пътували с “Фолксваген Голф”от пернишкия кв. “Църква” към село Студена. Катаджии вдигнали стоппалка за проверка. Голфът обаче спрял чак след 150 метра. От него изскочили Джонката и Свещичката и хукнали да бягат – прескачали ограда, бягали през дворове. Преследването продължило около час, казаха от МВР. В гонката се включили униформени от две полицейски управления в Перник. Един от апашите бил задържан на улицата. Другият пък скочил в ледените води на р. Струма и се опитал да се потопи, за да не бъде открит. Полицаите обаче успели да го извадят и го оковали с белезници. Джонката и Свещичката вече са с повдигнати обвинения, казаха от прокуратурата. Двамата бяха обявени за издирване на 9 ноември м. г. Тогава те и още двама техни авери взривиха със сгъстен въздух банкомат в Сапарева баня. Край село Боснек, на връщане към родния им град Перник, Кирил Микев, Красимир Йорданов и Тодор Богданов попаднаха на полицейска блокада. С джипа си БМВ се хвърлиха в дере и избягаха в гората. За издирването им бяха пратени спецчасти, но без резултат. Полицаи заловиха съучастника им Господин Динев, който бе обвинен за кражбата на джипа БМВ, който бил използван от бандата, както и че бил “отцепка” при взрива в Сапарева баня. Продължава издирването на Тодор Богданов. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.01.22", "title": " Бомбаджия на банкомати скочи в ледените води на Струма (обзор)\t\t\t"}
{"url": "https://trud.bg/%d0%b3%d1%80%d0%b8%d0%bf%d0%bd%d0%b0-%d0%b5%d0%bf%d0%b8%d0%b4%d0%b5%d0%bc%d0%b8%d1%8f-%d0%b2-%d1%82%d1%80%d1%8f%d0%b2%d0%bd%d0%b0-%d0%b4%d1%80%d1%8f%d0%bd%d0%be%d0%b2%d0%be-%d0%b8-%d0%b4%d0%b8%d0%bc/", "text": "РЗИ–Габрово обявява грипна епидемия на територията на общините Трявна и Дряново от вторник (23.01.2018г.). Дните до 26 януари 2018 са обявени и за неучебни в двете населени места, съобщиха от Министерство на здравеопазването. Грипна епидемия се обявява и в община Димитровград от 23 януари до 28 януари. До второ нареждане в общините, с обявена грипна епидемия, се преустановяват детските и женските консултации, свижданията в лечебните заведения за болнична помощ и провеждането на профилактични имунизации. Русенска област е в предепидемичен период. От утре се отменя грипната епидемия на територията на Пернишка област. Картината е динамична, като Регионалните здравни инспекции следят епидемичните показатели и предприемат незабавни мерки. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.01.22", "title": " Грипна епидемия в Трявна, Дряново и Димитровград от утре"}
{"url": "https://trud.bg/%d1%81%d0%be%d1%84%d0%b8%d0%b9%d1%81%d0%ba%d0%b8%d1%8f%d1%82-%d1%83%d0%bd%d0%b8%d0%b2%d0%b5%d1%80%d1%81%d0%b8%d1%82%d0%b5%d1%82-%d0%b8-basf-%d1%89%d0%b5-%d0%bf%d0%be%d0%b4%d0%bf%d0%b8%d1%88%d0%b0/", "text": "Ректорът на Софийския университет „Св. Климент Охридски“ проф. Анастас Герджиков и изпълнителният директор на BASF България Марина Тафра ще подпишат утре споразумение за сътрудничество, съобщиха от пресцентърът на висшето училище. Подписването е от 14.30 часа в Заседателната зала 1 в Ректората на СУ. Със споразумението Софийският университет и BASF ще обединят усилията си за осъществяване на иновативната за България програма KidsТs Lab, която се организира в повече от 30 държави в света и цели да запознае децата на възраст от 8 до 12 години с химията.  Целта на занятията по програмата е да предостави на учениците практически познания по химия, като им позволи да работят самостоятелно и в екип при химически опити. Занятията целят също да дадат познания на децата с техниките и средствата за осигуряване на безопасност и да насърчат учениците към устойчив интерес към химията и естествените науки. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.01.22", "title": " Софийският университет и BASF ще  подпишат споразумение за сътрудничество"}
{"url": "https://trud.bg/%d1%82%d0%b5%d0%bc%d0%b5%d0%bd%d1%83%d0%b6%d0%ba%d0%b0-%d0%bf%d0%b5%d1%82%d0%ba%d0%be%d0%b2%d0%b0-%d0%b2%d1%81%d0%b8%d1%87%d0%ba%d0%b8-%d0%b5%d0%bd%d0%b5%d1%80%d0%b3%d0%b8%d0%b9%d0%bd%d0%b8-%d0%b4/", "text": "Всички енергийни дружества приключват 2017 г. на печалба, без ТЕЦ „Марица-Изток 2“. Това каза министърът на енергетиката Теменужка Петкова на брифинг във връзка с пресконференцията на българския бизнес и неговите приоритети за 2018 г., на която бе прогнозирано поскъпване на тока с между 15 и 30%. „Българският бизнес постави темата за реформите в енергетиката и каза, че има липса на воля за такъв тип реформи, но аз и моите колеги не можем да се съгласим. Още от миналото правителството на премиера Бойко Борисов сме предприели действия за реформи“, каза още тя и обясни, че според нея в изложението на хората от българския бизнес е липсвала конкретика. „Когато дойде правителството на Борисов през 2014 г., сектор „Eнергетика“ беше един от най-проблемните в българската икономика, така че бяха направени поредица от законодателни реформи. Бяхме на загуба от 7 млн. в края на 2014 г., а 2017 г. ще приключи с положителен финансов резултат, като дори Националната електрическа компания ще генерира печалба. Единственото дружество на загуба е ТЕЦ „Марица- Изток 2“, заради изключително високите разходи, които прави – по първоначални данни тази година очакваните разходи за емисии са близо 160 млн. лева. Всички останали дружества ще излязат на печалба и ще реализират положителен резултат, като в сметките им има 1,4 млрд. лева. Така че всеки може да прецени дали има или не воля за реформи“, каза още министър Петкова и посочи, че когато фактите говорят, и боговете мълчат. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.01.22", "title": " Теменужка Петкова: Всички енергийни дружества приключват 2017 г. на печалба"}
{"url": "https://trud.bg/%d0%b2%d0%bb%d0%b0%d0%b4%d0%b8%d1%81%d0%bb%d0%b0%d0%b2-%d0%b3%d0%be%d1%80%d0%b0%d0%bd%d0%be%d0%b2-%d1%89%d0%b5-%d0%bf%d1%80%d0%b5%d0%b4%d1%81%d0%b5%d0%b4%d0%b0%d1%82%d0%b5%d0%bb%d1%81%d1%82%d0%b2/", "text": "Министърът на финансите Владислав Горанов ще председателства заседанието на Съвета на ЕС по икономически и финансови въпроси (ЕКОФИН). Първото заседание на ЕКОФИН в рамките на ротационното председателство на страната ни на Съвета на ЕС ще се проведе на 23.01.2018 г. в Брюксел, Белгия. Съгласно дневния ред на заседанието Българското председателство ще представи работната си програма в областта на икономическите и финансови въпроси, съобщиха от МФ. В рамките на Европейския семестър за 2018 г. се очаква да бъдат одобрени заключения на Съвета по Годишния обзор на растежа и по Доклада за ранно предупреждение и да се приеме препоръка на Съвета по отношение на икономическата политика на еврозоната. Европейската комисия ще представи приетия на 6 декември 2017 г. пакет по задълбочаване на Икономическия и паричен съюз, след което ще се проведе политически дебат по темата. Предвидена е и дискусия по темата за прилагането на плана за действие за справяне с необслужваните кредити в Европа. В рамките на посещението си в Брюксел, на 24.01.2018 г. министър Горанов ще представи пред членовете на Комисията по икономически и парични въпроси на Европейския парламент приоритетите на Българското председателство в областта на икономическите и финансови въпроси. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.01.22", "title": " Владислав Горанов ще председателства заседанието на ЕКОФИН в Брюксел утре"}
{"url": "https://trud.bg/%d0%bf%d0%be%d0%b2%d0%b4%d0%b8%d0%b3%d0%bd%d0%b0%d1%85%d0%b0-%d0%be%d0%b1%d0%b2%d0%b8%d0%bd%d0%b5%d0%bd%d0%b8%d0%b5-%d0%bd%d0%b0-%d0%bc%d1%8a%d0%b6-%d1%83%d0%b1%d0%b8%d0%bb-%d0%ba%d1%83%d1%87%d0%b5/", "text": "46-годишен мъж от Велико Търново е обвинен в умъртвяване на куче. В 2,20 часа в нощта срещу неделя на телефон 112 е получен сигнал от 40-годишна жена от великотърновското село Хотница. Тя обяснила, че малко по-рано същата вечер мъжът, с когото живеела на семейни начала, е умъртвил домашното им куче. На мястото бил изпратен полицейски екип, който е установил, че извършителят е 46- годишният К.К. Същата вечер той се напил, грабнал брадва и заклал животното. Заради екзекуцията на четириногото, мъжът бил задържан за 24 часа по ЗМВР. Той е криминално проявен и осъждан. По случая е образувано досъдебно производство по чл. 325Б, ал. 1 от НК. След доклад на материалите в прокуратурата е привлечен, като обвиняем. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.01.22", "title": " Повдигнаха обвинение на мъж, убил куче\t\t\t"}
{"url": "https://trud.bg/%d0%b2%d0%b0%d0%bd%d0%b4%d0%b0%d0%bb%d0%b8-%d1%83%d0%bd%d0%b8%d1%89%d0%be%d0%b6%d0%b8%d1%85%d0%b0-%d0%bd%d0%b0%d1%80%d0%be%d1%87%d0%bd%d0%be-550-%d0%be%d0%b2%d0%be%d1%88%d0%ba%d0%b8/", "text": "Неизвестни вандали са унищожили 550 овошки, за да съсипят бизнеса на карнобатска фирма. Шефът и- 51 годишен мъж е сигнализирал в МВР за това, че за времето от 16.01.т.г. до 19.01.т.г. в овощна ябълкова градина, разположена в землището на село Детелина, община Карнобат, са унищожени, чрез срязване около 550 ябълкови дръвчета, собственост на частна фирма. Работата по случая продължава от служители на Районно управление – Карнобат. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.01.22", "title": " Вандали унищожиха нарочно 550 овошки"}
