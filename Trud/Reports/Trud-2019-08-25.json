{"url": "https://trud.bg/%d0%bc%d0%be%d1%80%d0%b5%d1%82%d0%be-%d0%bf%d0%be-%d0%b5%d0%b2%d1%82%d0%b8%d0%bd%d0%be-%d0%b8-%d1%82%d0%be%d0%bf%d0%bb%d0%be-%d0%bf%d1%80%d0%b5%d0%b7-%d1%81%d0%b5%d0%bf%d1%82%d0%b5%d0%bc%d0%b2%d1%80/", "text": "Много от хотелите изготвят индивидуални оферти 10 лв. за нощувка в Китен и Приморско Топло море и хубаво време обещават синоптиците през септември, а офертите стават по-изгодни. Още от 20-и август по хотелите започнаха намаления. В Слънчев бряг цените падат с 20-25%. На първа линия до плажа може да се нощува срещу 140-180 лв. От 15-и септември цените слизат с още 20 на сто. В комплекса в момента нощувка с ол инклузив и басейн е 36 лв. Нощувка с десет лева отгоре може да се намери в друг хотел – с басейн и ол инклузив. 26 евро, но без закуска предлага друга оферта. В Несебър има нощувки по 84 лв., но със закуска, обяд, вечеря и еднократно безплатно посещение на аквапарк. Хотел в Ахелой предлага преспиване срещу 48 лв. и обявява, че е със “спа термална зона”. В семейните хотели в Поморие вече има нощувки и по 20 лв., съобщават туроператорите. На юг е пълна евтиния. В Китен, Приморско и Царево в късното лято може да се намери нощувка от 5, 10 и 20 лв. В Китен има хотели срещу 39 лв. на нощ и включени закуска, обяд и вечеря. В Созопол вече има нощувки по 70 лв., но цените на повечето частни квартири засега няма да паднат, защото предстои Аполония – празниците на изкуствата. Има обаче и много привлекателни оферти. Например апартамент, ново строителство, в центъра на Созопол, може да се наеме срещу 100 лв. на вечер. В един от най луксозните хотели в курорта ще поевтинеят нощувките от 15-и септември. Стаята от 148 евро сега, ще стане 100 евро от средата на идния месец. В много от хотелите, в зависимост от престоя на туристите, се изготвят индивидуални оферти. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.08.25", "title": " Морето по-евтино и топло през септември"}
{"url": "https://trud.bg/%d0%bd%d0%b0%d0%b9-%d0%b3%d0%be%d0%bb%d0%b5%d0%bc%d0%b8%d1%8f%d1%82-%d0%bf%d1%80%d0%be%d1%82%d0%b8%d0%b2%d0%be%d0%bf%d0%be%d0%b6%d0%b0%d1%80%d0%b5%d0%bd-%d1%81%d0%b0%d0%bc%d0%be%d0%bb%d0%b5%d1%82/", "text": "Най-големият противопожарен самолет в света – специално приспособен Боинг 747-400, познат като „Супертанкер“ – се включи в борбата с горските пожари в Амазонските джунгли. Видеокадри, които показват как машината изхвърля огромни количества вода върху огъня, се появиха в социалните мрежи.        ", "date": "2019.08.25", "title": " Най-големият противопожарен самолет в света се бори с огъня в Амазонската джунгла (ВИДЕО)"}
{"url": "https://trud.bg/%d0%bc%d0%b8%d0%bd%d0%b8%d1%81%d1%82%d1%8a%d1%80-%d0%b4%d0%b8%d0%bc%d0%be%d0%b2-%d0%bd%d1%8f%d0%bc%d0%b0-%d0%b4%d0%b0-%d0%b8%d0%bc%d0%b0-%d0%b4%d0%b5%d0%bf%d0%be-%d0%b2-%d0%b0%d1%82%d0%b8%d1%8f/", "text": "Тук няма да има депо а опасни отпадъци, а площадка за временно съхранение на битови отпадъци – батерии, стари електроуреди и лекарства с изтекъл срок на годност. Това заяви в неделя в Атия министър Нено Димов, който дойде, за да успокои духовете на протестиращите местни жители. В 35-градусовата жега, те блокираха за час и половина пътя към селището. „Атия не иска сметище. Взели решение за него преди десет години и общественото обсъждане е минало с 6- 7 човека“, заявиха протестиращите. Те обясниха, че се касае площадки, които се намират на около 300 метра над селото, където се състоя и срещата с министъра на околната среда и водите. Заедно с Нено Димов, бяха кметовете на Созопол и Черноморец, както и директорката на РИОСВ Бургас – инж. Тонка Атанасова. Министърът обясни, че това е проект на общината, спечелен преди няколко години, финансиран по швейцарска програма. Документите за проекта били изрядни. Отпадъците ще са временно на площадката и после ще се извозват. „По-безопасно е, отколкото тези неща да стоят по домовете ви“, подчерта Нено Димов: „Аз мисля, че хората има от какво да се притесняват, ако продължат да събират тези отпадъци в кофите си за боклук, защото и батерията, и битовата химия, която имаме вкъщи, не е опасна, докато я ползваме, но с времето може да стане такава. И отивайки на депото тя е потенциално опасна. Идвайки тук и отивайки на специално третиране след това, това се предотвратява. Така че именно този тип събиране е по-добрият вариант. Искам да поздравя всички кметове в България, които се пребориха за тези площадки, те са само 6. Догодина всички кметове трябва да имат такива площадки”. Изграждането на площадката струва малко под два милиона лева.", "date": "2019.08.25", "title": " Министър Димов: Няма да има депо в Атия, а площадка за временно съхранение на отпадъци\t"}
{"url": "https://trud.bg/%d0%be%d0%bf%d0%b0%d1%88%d0%ba%d0%b8-%d0%be%d1%82-%d1%82%d0%b8%d1%80%d0%be%d0%b2%d0%b5-%d0%b8-%d0%bb%d0%b5%d0%ba%d0%b8-%d0%ba%d0%be%d0%bb%d0%b8-%d0%bd%d0%b0-%d0%b4%d1%83%d0%bd%d0%b0%d0%b2-%d0%bc/", "text": "На границата с Румъния на ГКПП „Дунав мост-Видин“ трафикът е изключително интензивен за товарни автомобили и за леки автомобили. Това съобщават от Гранична полиция“. Чака се и при преминаването през граничните пунктове „Кулата“ и „Маказа“ на границата с Гърция. Интензивен за леки и товарни автомобили има и на ГКПП „Капитан Андреево“ на турската граница. На границата със Сърбия трафикът е интензивен на ГКПП „Калотина“ на изход за леки автомобили.", "date": "2019.08.25", "title": " Опашки от тирове и леки коли на „Дунав мост“"}
{"url": "https://trud.bg/%d0%b2%d0%b8%d1%86%d0%b5%d0%bf%d1%80%d0%b5%d0%bc%d0%b8%d0%b5%d1%80%d1%8a%d1%82-%d0%b5%d0%ba%d0%b0%d1%82%d0%b5%d1%80%d0%b8%d0%bd%d0%b0-%d0%b7%d0%b0%d1%85%d0%b0%d1%80%d0%b8%d0%b5%d0%b2%d0%b0-%d0%b7-2/", "text": "Вицепремиерът и министър на външните работи Екатерина Захариева заминава на 26 август 2019 г. на посещение в Румъния, съобщиха от пресцентъра на Министерството на външните работи. Българският първи дипломат ще се срещне с министър-председателя на Румъния Виорика Данчила, с външният министър Рамона Манеску и с делегирания министър по европейските въпроси Джордже Чамба. Захариева ще бъде гост на Посланическата конференция на румънската дипломатическа служба и ще изнесе лекция пред ръководителите на румънските дипломатически мисии по света. Румъния е сред водещите търговски и икономически партньори на България. През 2018 г. стокообменът между двете страни възлиза на 4.6 млрд. евро, което е със 7% повече спрямо 2017 г. България и Румъния си сътрудничат активно и в областта на енергетиката, здравеопазването, туризма, транспорта. Тази година двете страни отбелязват 140 години от установяване на дипломатическите отношения.", "date": "2019.08.25", "title": " Вицепремиерът Екатерина Захариева заминава на посещение в Румъния"}
{"url": "https://trud.bg/%d0%b2%d1%81%d0%b5-%d0%bf%d0%be%d0%b2%d0%b5%d1%87%d0%b5-%d1%83%d1%87%d0%b5%d0%bd%d0%b8%d1%86%d0%b8-%d1%80%d0%b0%d0%b1%d0%be%d1%82%d1%8f%d1%82-%d0%bf%d1%80%d0%b5%d0%b7-%d0%bb%d1%8f%d1%82%d0%bd%d0%b0/", "text": "Все повече ученици работят през лятната ваканция. В Пловдив са издадени над 400 разрешителни на работодатели, които са наели ученици под 18 години на трудов договор. Условията са по-специфични, а разрешението за работа трябва да е заверено от Инспекцията по труда, информира  . Това е причина голяма част от фирмите да не търсят ученици, въпреки липсата на кадри на пазара на труда. Учениците се наемат за летните месеци основно в сферата на ресторантьорството, услугите и търговията. Зад витрините за сладолед и басейните в Пловдив има доста младежи, които използват лятото, за да получат първите си заплати. „Исках да работя, за да ми е запълнено времето, като за първа работа да видя какво е, защото тепърва ще ми предстои да работя много. Трябваше ми медицинско, че съм здрава, защото работя с храна, трудова книжка“, разказа Красимира Събева. Към тези документи работодателят трябва да има съгласие на родителите, оценка на риска, становище на службата по трудова медицина как дадената работа би се отразила на физическото и психическото здраве на ученика, както и длъжностна характеристика. Работодателите споделят, че заради големия набор от документи трудно наемат ученици под 18 години, но пък са на мнение, че те са най-мотивирани да докажат себе си и работят изключително старателно.", "date": "2019.08.25", "title": " Все повече ученици работят през лятната ваканция"}
{"url": "https://trud.bg/%d0%bf%d1%80%d0%be%d1%82%d0%b5%d1%81%d1%82%d0%b8%d1%82%d0%b5-%d0%b2-%d1%85%d0%be%d0%bd%d0%ba%d0%be%d0%bd%d0%b3-%d0%b5%d1%81%d0%ba%d0%b0%d0%bb%d0%b8%d1%80%d0%b0%d1%85%d0%b0-%d0%be%d1%82%d0%bd%d0%be/", "text": "Поредна напрегната нощ в Хонконг. Полицията арестува близо 30 души след избухнали масови безредици.  За да разпръснат стотиците хора, събрали се на антиправителствен протест, силите на реда използваха сълзотворен газ.  Демонстрантите на свой ред хвърляха запалителни бомби и тухли по полицаите. Те също така унищожиха няколко камери за видеонаблюдение.", "date": "2019.08.25", "title": " Протестите в Хонконг ескалираха отново (ВИДЕО)"}
{"url": "https://trud.bg/%d0%b2%d0%b0%d0%ba%d1%81%d0%b8%d0%bd%d0%b0-%d1%81%d1%80%d0%b5%d1%89%d1%83-%d0%b2%d0%b0%d1%80%d0%b8%d1%86%d0%b5%d0%bb%d0%b0-%d0%b2%d0%b5%d1%87%d0%b5-%d0%b5-%d0%b2-%d0%bf%d1%80%d0%be%d1%86%d0%b5%d1%81/", "text": "Ваксина срещу варицела вече е в процес на регистрация у нас, обявиха здравните власти. Досега такъв препарат се купуваше от чужбина. В последните дни обаче стана ясно, че ваксината за варицела ще влезе в препоръчителния имунизационен календар, информира  . Междувременно, продължават споровете между лекари и здравни експерти за планираните промени в задължителния календар. Предвижда се намаляване на някои от дозите срещу пневмококови инфекции и срещу туберкулоза. От здравното министерство обещават, че отново ще обсъдят проекта с джипитата. „Направени са доста дълги дискусии между експертите преди да бъдат предложени тези проблеми. Здравната картина у нас търпи промени. Заразните заболявания се променят, на пазара за ваксини се появяват нови продукти. Опитваме се нашите деца да получат максимално висока защита. Например при пневмококовите инфекции първоначално почти всички страни въведоха схемата 3 плюс едно, а в последствие се установи, че при прием 2 плюс едно имунитетът е достатъчен. Тоест, последната доза е излишна. Затова повечето страни минаха на втората схема”, каза главният държавен здравен инспектор д-р Ангел Кунчев.", "date": "2019.08.25", "title": " Ваксина срещу варицела вече е в процес на регистрация у нас"}
{"url": "https://trud.bg/%d0%b0%d0%b2%d0%b0%d1%80%d0%b8%d1%8f-%d0%b2-%d1%82%d0%b5%d1%86-%d0%bf%d0%b5%d1%80%d0%bd%d0%b8%d0%ba-%d0%b5-%d0%bf%d1%80%d0%b8%d1%87%d0%b8%d0%bd%d0%b8%d0%bb%d0%b0-%d0%b7%d0%b0%d0%bc%d1%8a%d1%80%d1%81/", "text": "Авария в багерна помпена станция при ТЕЦ „Република“ в Перник е причинила замърсяване на река Струма, съобщи  . Замърсяването е било в участъка от квартал „Мошино“ в Перник до моста при газостанцията до бившия завод „Кристал“. Сигнали са постъпили от граждани на „зеления“ телефон към инспекцията. При извършената проверка не е констатирано наличие на умрели птици и риби. От РИОСВ-Перник информират гражданите на Перник, че аварията е отстранена. Експертите поясняват още, че шламовете не са опасни за биоразнообразието.", "date": "2019.08.25", "title": " Авария в ТЕЦ-Перник е причинила замърсяване на река Струма"}
{"url": "https://trud.bg/%d0%bf%d1%80%d0%b5%d0%b7%d0%b8%d0%b4%d0%b5%d0%bd%d1%82%d1%8a%d1%82-%d1%80%d0%b0%d0%b4%d0%b5%d0%b2-%d0%b7%d0%b0%d0%b2%d0%b5%d1%89%d0%b0%d0%bd%d0%b0%d1%82%d0%b0-%d0%be%d1%82-%d0%bf%d1%80%d0%b5%d0%b4/", "text": "Завещаната от предците ни свобода изисква днес не само преклонение пред техния подвиг, но и дела. Историческият връх ни призовава да върнем достойнството на народа и държавата ни. Това заяви президентът Румен Радев в Габрово по време на тържественото отбелязване на 142 години от Шипченската епопея, съобщиха от прессекретариата на държавния глава. „Казват, че това, което човек прави за себе си, умира заедно с него, но това, което прави за другите, живее вечно“, заяви Румен Радев и подчерта, че в сърцата ни винаги ще бъде жива паметта за българските опълченци и руските воини, които преди 142 години на Шипка отстояха нашата свобода. Държавният глава припомни думите на един от летописците на Освободителната Руско-турска война от 1877-1878г., че „на Шипка не се искаха сложни военни действия, а само едно – да загине всеки на поста си, да умре като герой. В тази смърт бе истинското величие на Шипка“. По думите му потомците трябва да знаят, че саможертвата е най-чутовният връх във висините на българския дух и да помнят, че свобода не се дава, а за нея се воюва, дори и с голи ръце. „Да знаят, че доблестта е по-силна от щика на поробителя, който се пречупва в гърдите на храбрите“, каза още президентът. Румен Радев определи присъствието на хилядите граждани на тържествената церемония като доказателство, че духът на опълченците все още е с нас и посочи, че вековният морален компас на българите е жив. „Към вас е моята дълбока признателност. Носейки в сърцата си най-светлите страници от българското минало, вие градите и достойния ни утрешен ден“, обърна се държавният глава към гражданите и гостите на Габрово. На площад „Възраждане“ президентът и върховен главнокомандващ на Въоръжените сили наблюдава парада на военните духови оркестри, след което прие почетния строй на Националната гвардейска част в чест на 142-ата годишнина от Шипченската епопея. Празникът завърши с тържествена проверка-заря.", "date": "2019.08.25", "title": " Президентът Радев: Завещаната от предците ни свобода изисква не само преклонение, но и дела"}
{"url": "https://trud.bg/%d1%86%d0%b3%d0%bc-%d1%81%d0%b0%d0%bc%d0%be-7-%d1%81%d0%b0-%d0%b3%d1%80%d0%b0%d1%82%d0%b8%d1%81%d1%87%d0%b8%d0%b8%d1%82%d0%b5-%d0%b2-%d1%81%d1%82%d0%be%d0%bb%d0%b8%d1%87%d0%bd%d0%b8%d1%8f-%d0%b3/", "text": "Пприходите на Центъра за градска мобилност (ЦГМ) от продажба на превозни документи през 2017 г. са 116 млн. лева, а през 2018 – 120 мнл. лв. Това съобщи  , позовавайки се на информация от ЦГМ. „Постоянното увеличение на приходите се дължи на повишения брой продадени абонаментни карти и най-вече годишните персонализирани карти, които бяха въведени като превозен документ през 2016 година. През 2015 г. броят на продадените карти е 225, а в момента те са 30 000“, посочват от там. През 2015 година пробегът на градския транспорт е бил 58 485 хил. км, а през 2018 г – 60 557 хил. км. Повишаването на цената на билета за еднократно пътуване не е покачило гратиса, а е провокирало пътуващите да го заменят с абонаментни карти. „След промяната на тарифната политика, която позволи по-евтини годишни абонаментни карти, беше направено проучване, което показа, че гратисът е не повече от 7 на сто. Към настоящия момент анализите на дружеството показват, че той не се е увеличил. Повечето от редовните пътници на обществения транспорт предпочитат дългосрочното решение при закупуването на превозните документи“, посочват от ЦГМ. Стана ясно още, че близо 240 контрольори следят за редовността на пътниците в градския транспорт. Част от тях работят и като кондуктори в нощния транспорт. Независимо от по-солената цена на билета и глобите не се наблюдава ръст в приходите от санкции.", "date": "2019.08.25", "title": " ЦГМ: Само 7% са гратисчиите в столичния градски транспорт\t"}
{"url": "https://trud.bg/%d0%ba%d0%b0%d1%80%d0%b0-%d0%b4%d0%b5%d0%bb%d0%b5%d0%b2%d0%b8%d0%bd-%d0%bf%d1%80%d0%b5%d0%b3%d1%8a%d1%80%d0%bd%d0%b5%d1%82%d0%b5-%d0%bb%d1%83%d0%b4%d0%be%d1%81%d1%82%d1%82%d0%b0-%d1%81%d0%b8/", "text": "През 90-те нямаше да бъда супермодел  Няма значение какво мислят другите хора. Най-важното е да разбереш кой точно си и каква е твоята житейска задача. Киното ме спаси Превъзходната английска атракция Кара Делевин е една от най-успешните и изящни млади актриси. Тя привлече вниманието на публиката с роли в “Отряд самоубийци”, “Валериан и градът на хилядите планети”, “Треска за лалета”, “Хартиени градове” и други. На 27 години, години, тя е пример за успешно преминаване от света на модата в света на киното. Кара има широки артистични амбиции – играе, пее, танцува, позира и пише, но най-вече – изглежда скандално добре. Делевин е висока, слаба, стройна и стегната, с високи скули, големи светли очи, плътни устни и драматични вежди, които се превърнаха в запазена марка на нейната студено-пленителна красота. Тя продължава да приема предизвикателни роли и една от най-обожаваните звезди в Instagram с близо 43 милиона последователи. Наскоро излезе и първата книга на младата актриса – роман за проблемни младежи със заглавие “Огледалце, огледалце”. – Кара, труден ли е животът с 43 милиона последователи и то само в социалната мрежа Instagram?  – Животът е прекрасен, когато хората те оценяват и ти показват, че следят това, което правиш. За мен е отговорност и привилегия. Социалните мрежи са страхотна трибуна за всички, не само за известните. Всеки може да даде изява на творческото си аз, да предложи на публиката плодовете на артистичната си дейност. – Вие дебютирахте и като писателка. Разкажете малко повече за книгата си “Огледалце, огледалце”.  – Страшно съм горда с първото си литературно предизвикателство. Вкарах много от тийнейджърския си гняв в тази история. “Огледалце, огледалце” разказва за млади неудачници, които не пасват в обществените норми, структури и йерархии. Почерпих много от собственото си израстване. Аз нямах типичното детство. Прекерах първата част от живота си в престижниия квартал Белгравия в Лондон. Имах привилегированото детство, но в същото време никога не се чувствах достатъчно добра и адекватна. Смятах себе си за странна и самотна. Всъщност, за и до ден днешен съм под влиянието на подобни размишления. Никога не съм била класическата красавица. Със сигурност нямаше да стана супермодел през 90-те. Но модите се променят, естетическите търсения търпят еволюция. Но усещането за неадекватност беше особено силно в тийн годините ми – дори и след като получих първите си моделски ангажименти. – Какво е провокирало тези мрачни чувства?  – Нямам конкретен отговор. Цялата атмосфера в Лондон, тревогата, гневът, хормоните, началото на процеса по осъзнаване на това кой си и какво трябва да правиш. Разбира се, всичко това влезе и в книгата ми. Омразата и обичта към себе си и разбирането, че в крайна сметка няма значение какво мислят другите хора. Най-важното е да разбереш кой точно си и каква е твоята житейска задача. Няма значение дали нещата, които искаш да направиш в живота си са странни, просто трябва да го направиш. – Вие сте преминала през много тежки моменти в тийнейджърските си години. Отразиха ли се травмите от младостта на кариерата Ви?  – Всички имаме своите неприятни периоди и ниски точки в живота, но психическите разстройства са наистина важна тема и всички ние трябва да говорим за тях. Аз се чувствам късметлийка и съм благодарна за нещата, които се случиха в живота ми. Работя много усърдно, но в същото време гледам да отделям време и за себе си. Писането на първата ми книга несъмнено беше най-добрата възможна терапия. Надявам се, че романът ще подейства като терапия и на други хора. Обичам да казвам, че хората трябва да прегръщат лудостта, странността си, да не се страхуват от своята уникалност. Но чисто в медицински план, психическите проблеми трябва да се адресират и ние не трябва да се срамуваме от процесите, през които преминават съзнанията ни. Лично мен и киното ме спаси. Актьорските ангажименти и потапянето ми в този креативен свят отвориха съвсем нова перспектива пред мен и винаги ще съм доволна от своя професионален избор. – Променили се отношението на Холивуд към жените в последните години? Вие също имате история за смущаваща комуникация с вече печално известния холивудски продуцент и сексуален хищник Харви Уайнстийн.  – Променя се към по-добро, но имаме още много работа да свършим. А разкриването на Уайнстийн е важна стъпка в правилната посока. Спомням си, че скоро след като започнах да се занимавам с кино и реших да се докажа като филмова актриса, дойде и обаждането от Харви Уайнстийн. Той ме попита директно дали съм спала с някоя от жените, с които съм била засичана на публични места и общите ни снимки са попадали в медиите. – Как се почувствахте в този момент?  – Много странно и неудобно. Това обаждане ме запрати отвъд комфортната ми зона. Не отговорих на нито един от неговите въпроси, но преди да затворя той ми каза, че ако съм обратна или реша да бъда публично във връзка с друга жена никога няма да имам кариера в Холивуд и няма да имам шанс да получа ролите, които искам защото те винаги ще отиват при хетеросексуални актриси. – Какво се случи после?  – Година или две след това обаждане, имах работна среща с Харви в лобито на хотел. Трябваше да обсъждаме нов филм. Режисьорът си тръгна от срещата, а Уайнстийн ме помоли да остана и да си говоря с него. Веднага щом се увери, че сме сами, той започна да се хвали с колко много и известни актриси бил спал и как бил лично отговорен за техните кариери. После продължи да води разговор в сексуална посока. Малко по-късно ме покани в стаята си. Бързо отказах и реших да се запътя към колата си, която бях оставила преди това да бъде паркирана от служителите на хотела. Свързах се с неговата асистентка, която ми каза, че колата ми още не е готова и ме посъветва да се кача в стаята на Харви. – Изплашихте ли се?  – Просто се почувствах изключително безсилна и уплашена, но не исках да изглеждам по този начин и все се надявах, че може би аз не съм изтълкувала ситуацията правилно. Когато се качих в стаята веднага почувствах облекчение, защото вътре имаше още една жена и аз помислих, че съм на сигурно място. Тогава Уайнстийн ни помоли да се целуваме и другата жена тръгна към мен. Аз станах и се опитах да сменя темата като го попитах дали знае, че мога да пея. И започнах да пея с надеждата, че това ще направи ситуацията малко по-поносима, по-професионална – като на прослушване. Толкова бях нервна. – Как реагира той?  – След като приключих с пеенето отново казах, че е време да си ходя. Той ме изпрати до вратата, изправи се над мен и се опита да ме целуне по устните. Спрях го и успях да изляза от стаята. В крайна сметка успях да получа ролята и все си мисля, че той ми я даде заради случилото се. Чувствам се ужасно, че участвах в този филм. В мен трайно се настани усещането, че не съм заслужила ролята, но изпитвах и колебания дали да разкажа какво се случи. По това време не исках да нараня семейството на Харви. Чувствах се виновна, все едно аз съм направила нещо лошо. После потръпнах от мисълта, че подобни неща са се случвали на толкова много жени. И никой не е казал нищо от страх. До момента, в който всичките му мръсни истории избиха на повърхността като септичен гейзер. Той си заслужи цялото възмущение и прогонването от Холивуд и обществото като цяло. Но пак стана твърде късно.", "date": "2019.08.25", "title": " Кара Делевин: Прегърнете лудостта си\t"}
{"url": "https://trud.bg/%d0%b2%d1%81%d0%b5-%d0%bf%d0%be%d0%b2%d0%b5%d1%87%d0%b5-%d0%bc%d0%bb%d0%b0%d0%b4%d0%b8-%d1%85%d0%be%d1%80%d0%b0-%d1%81%d1%82%d1%80%d0%b0%d0%b4%d0%b0%d1%82-%d0%be%d1%82-%d0%b4%d0%b8%d1%81%d0%ba%d0%be/", "text": "Все повече млади хора се диагностицират с дискови хернии на гръбначния стълб заради заседналия начин на живот. Това каза доц. д-р Христина Миланова, началник на Втора клиника по физикална и рехабилитационна медицина към ВМА, по  . Физиотерапията е задължителна в тези случаи и като превенция за бъдещи дегенеративни заболявания. Продължителната работа на компютър, стресът и ниската двигателна активност увеличават броя на младите хора с дискови хернии и гръбначни проблеми, казва доц. Миланова. След консултация с невролог и ортопед тя препоръчва физиотерапия: „Физикалната и рехабилитационна медицина има много добро влияние при тези заболявания. Въпросът е да се избере подходящият момент за провеждането им. Най-острият стадий на заболяването, този с много изразена силна болка, не винаги пациентите са подходящи за провеждане на физиотерапия, но след това, според нас, е задължително да се провежда физиотерапевтичен курс“.", "date": "2019.08.25", "title": " Все повече млади хора страдат от дискови хернии"}
{"url": "https://trud.bg/%d0%b1%d1%81%d0%bf-%d1%81%d0%be%d1%84%d0%b8%d1%8f-%d0%be%d1%82%d0%b1%d0%b5%d0%bb%d1%8f%d0%b7%d0%b0-100-%d0%b3%d0%be%d0%b4%d0%b8%d0%bd%d0%b8-%d0%be%d1%82-%d1%81%d0%bc%d1%8a%d1%80%d1%82%d1%82%d0%b0/", "text": "На днешния ден преди 100 години България се прощава с един от най-достойните си синове – Георги Кирков-Майстора. Представители на БСП – София, общински съветници от групата на социалистите в СОС, районни председатели и членове и симпатизанти на социалистическата партия и на делото на Георги Кирков се събраха пред паметника му на Женския пазар в София, за да отбележат годишнината. Сред присъстващите бяха членовете на Националния съвет на БСП проф. Янаки Стоилов, Георги Пирински, Юрий Асланов, проф. Ваня Добрева, която е и заместник-председател на Градския съвет на БСП – София, доц. Лъчезар Костов, Ана Пиринска, общинските съветници Иван Таков и Николай Николов, Янко Янков, кандидат на БСП за кмет на район „Сердика“, заместник-председателят на БАС Евгений Белий, Любка Герасимова, председател на Политически клуб „Георги Кирков“ и известният психолог Христо Монов, съобщиха от пресцентъра на партията. „Личност като Георги Кирков е истинска гордост за България и за нас, като продължители и пазители на неговите идеи, каза в словото си Иван Таков, председател на Районния съвет на БСП във „Възраждане“, който беше и домакин на събитието. – Той посвещава живота и талантите си на левите идеи и на мечтата за по-справедлив, достоен и социално устроен живот на българина. Наш дълг е да помним делата му и да не позволяваме забраната и забравата да ги изличат от паметта на българите. Събития, като днешното, са много важни, тъй като чрез тях можем да спрем покорния отказ от истинската ни история, от подмяната, от цензурата, от лъжите, от опита за изтриване на народната памет. Защото народ без памет няма бъдеще“. Светът се намира в тежка морална криза. Безпардонният капитализъм ограбва ценностите, здравето, знанието, спокойствието и природата ни. Отнема ни свободата, отбеляза в словото си заместник-председателят на Районния съвет на БСП във „Възраждане“ Ана Пиринска. „Длъжници сме на Кирков и неговите завети, защото в днешната уродлива капиталистическа действителност се оказваме неспособни да четем, да разпространяваме, да осмисляме и да подемем, както пише Кирков „великата неравна борба за оздравяването на нашето общество и за насочването му в естествения път на модерното социално и политическо развитие, като оставаме винаги верни на себе си и на идеалите на социалната революция“, каза още Ана Пиринска. – Благодарение на своите качества, на непоколебимата си убеденост в социалистическата кауза и на моралното си превъзходство, Георги Кирков печели уважение и доверие. Дали и днес Българската социалистическа партия може да се гордее с подобни предимства? Кирков дълбоко ненавижда ония, които правят от Партията кариера и които преследват лични сметки. Той е безпощаден към всички, които гледат на Партията като на хан и се бори с онези, които превръщат партийните организации в място за пустословие. Ето защо единственият начин да опазим историческата си памет, както пише Борис Борисов в статията си „Ораторското изкуство на Георги Кирков“, без обаче да се превърнем в консерватори, в обърнати към миналото ретроградни политически дейци, е да се стремим да съчетаваме почитта и уважението към ярките фигури на социалистическото движение с модерното социално и политическо развитие в името на човешкия прогрес!“.", "date": "2019.08.25", "title": " БСП-София отбеляза 100 години от смъртта на Георги Кирков"}
{"url": "https://trud.bg/%d0%b4%d0%b5%d1%81%d0%b5%d1%82%d0%ba%d0%b8-%d0%bf%d0%be%d0%b6%d0%b0%d1%80%d0%b8-%d1%81%d0%b0-%d0%b8%d0%b7%d0%b1%d1%83%d1%85%d0%bd%d0%b0%d0%bb%d0%b8-%d0%bf%d1%80%d0%b5%d0%b7-%d0%bf%d0%be%d1%87%d0%b8/", "text": "Десетки пожари избухнаха през почивните дни в Гърция, причинявайки силно задимяване в популярни туристически райони, съобщава БТА. Генералният секретариат за гражданска защита съобщи днес, че местните власти са все още под тревога, след като огнеборци потушаваха 56 пожара предишния ден. Пожари са възникнали на полуостров Пелопонес, на островите Корфу и Самос, както и в континенталната част на Гърция.  Около 1000 туристи трябваше да бъдат евакуирани от пет хотела в град Питагорио на остров Самос заради дима, съобщиха местни медии. Туристите са били откарани в спортна зала, където са престояли няколко часа. Службата за гражданска защита е повишила нивото на тревога до втората най-висока степен през почивните дни заради опасността от горски пожари.", "date": "2019.08.25", "title": " Десетки пожари са избухнали през почивните дни в Гърция"}
{"url": "https://trud.bg/%d1%82%d1%80%d1%8a%d0%bc%d0%bf-%d0%be%d1%82%d1%80%d0%b5%d1%87%d0%b5-%d0%b3-7-%d0%b4%d0%b0-%d0%b5-%d1%83%d0%bf%d1%8a%d0%bb%d0%bd%d0%be%d0%bc%d0%be%d1%89%d0%b0%d0%b2%d0%b0%d0%bb-%d0%bc%d0%b0%d0%ba%d1%80/", "text": "Президентът на САЩ Доналд Тръмп отрече съобщения на френското правителство, че лидерите от Г-7 са се споразумели да бъде упълномощен френският президент Еманюел Макрон да разговаря с Иран и да му предаде послание от името на групата на развитите демокрации, предадe БТА. Той обаче отбеляза, че не се противопоставя на такива контакти. „Не мога да спра хората да говорят. Ако искат да говорят, могат да говорят“, посочи Тръмп на среща с японския премиер Шиндзо Абе. Той каза, че подкрепя всякакви контакти на Макрон, насочени към успокояване на напрежението и отбеляза, че Абе също се опитва да разговаря с Иран. „Не беше взето решение. Не сме гласували нищо“, каза Тръмп.", "date": "2019.08.25", "title": " Тръмп отрече Г-7 да е упълномощавал Макрон за преговори с Иран"}
{"url": "https://trud.bg/%d1%87%d0%b5%d1%87%d0%b5%d0%bd%d0%b5%d1%86-%d0%b7%d0%b0%d1%81%d1%82%d1%80%d0%b5%d0%bb%d1%8f-%d0%b1%d0%b8%d0%b2%d1%88-%d0%b3%d1%80%d1%83%d0%b7%d0%b8%d0%bd%d1%81%d0%ba%d0%b8-%d0%ba%d0%be%d0%bc%d0%b0/", "text": "Германската полиция разследва убийството на бивш грузински командос в берлински парк, като вече има и заподозрян, съобщава AFP. Силите на реда са арестували 49-годишен гражданин на руската република Чечения, за когото се смята, че е стрелял по бившия командос в парка „Клайнер Тиргартен“ в германската столица. Според свидетели, похитителят се е приближил до жертвата си в гръб и е стрелял два пъти по него, след което е избягал от местопрестъплението на велосипед. Според парамедиците, жертвата е загинала на място. По-късно в близката река са намерени перука и пистолет, за които се предполага, че принадлежат на арестувания чеченски гражданин. Убитият е ветеран от втората война в Чечня, където е служил като командир, а по-късно се е присъединил и към грузинските служби за борба с тероризма.", "date": "2019.08.25", "title": " Чеченец застреля бивш грузински командос в Берлин"}
{"url": "https://trud.bg/%d0%bf%d0%be%d0%bb%d0%be%d0%b2%d0%b8%d0%bd-%d0%b3%d1%80%d0%b0%d0%b4-%d0%be%d1%81%d1%82%d0%b0%d0%bd%d0%b0-%d0%b1%d0%b5%d0%b7-%d1%82%d0%be%d0%ba-%d1%81%d0%bb%d0%b5%d0%b4-%d0%ba%d0%b0%d1%82%d0%be-%d0%ba/", "text": "Стотици жители на град Крън край Казанлък с часове останаха без ток, след като автомобил се удари в електрически стълб, съобщи  . Инцидентът е станал около 5 ч. тази сутрин. Не е ясна причината защо колата е напуснала очертанията на пътя и се е забила в стълба. Водачът е откаран за лечение в спешния център в Казанлък без опасност за живота. От енергоразпределителното дружество започнаха веднага работа по възстановяването на електрозахранването в района.", "date": "2019.08.25", "title": " Половин град остана без ток, след като кола събори електрически стълб"}
{"url": "https://trud.bg/%d0%b8%d0%b7%d0%b1%d1%8f%d0%b3%d0%b0%d0%bb%d0%b8%d1%82%d0%b5-%d0%b7%d0%b0%d1%82%d0%b2%d0%be%d1%80%d0%bd%d0%b8%d1%86%d0%b8-%d0%b2-%d1%81%d1%82%d0%b0%d1%80%d0%b0-%d0%b7%d0%b0%d0%b3%d0%be%d1%80%d0%b0/", "text": "Двамата   от затворническото общежитие от открит тип към затвора в Стара Загора са молдовски граждани. Те били настанени там преди седмица. Очаквали са трансфер към София, където като чуждестранни граждани е трябвало да изтърпят присъдата си от 4 години и 8 месеца, съобщи  . Първоначално тя е била 7 години, но след направени самопризнания, е намалена. Вероятно двамата са избягали между 12.00 и 15.00 ч. Преди седмица техните съпруги са ги били посетили в затвора. Те бяха осъдени заради извършено престъпление през лятото на 2018 г. Тогава двамата взривиха банкомати в Казанлък и Стара Загора. Впоследствие върнали парите. „В общежитията от открит тип в цяла България телефоните са разрешени. Всеки един затворник може да говори свободно. Нямаме право да ги подслушваме. Преди беше по-различно. Сега моделът е либерализиран. Много по-трудно може да добием информация за техни бъдещи действия”, заяви директорът на затворническото общежитие Запрян Димитров.", "date": "2019.08.25", "title": " Избягалите затворници в Стара Загора са молдовски граждани"}
{"url": "https://trud.bg/%d0%b7%d0%b0%d0%b4%d1%8a%d1%80%d0%b6%d0%b0%d1%85%d0%b0-%d0%b1%d0%bb%d0%b0%d0%b3%d0%be%d0%b5%d0%b2%d0%b3%d1%80%d0%b0%d0%b4%d1%87%d0%b0%d0%bd%d0%b8%d0%bd-%d1%81%d0%bf%d0%b5%d1%86%d0%b8%d0%b0%d0%bb/", "text": "След близо 3 години издирване, на летище София, бе арестуван Стоян А., известен с прякора Буто, специалист по източване на банкови карти в чужбина. Нашите власти са го задържали на 22 август около 9 часа вечерта, когато Буто се е прибирал от Индонезия. Той веднага бе докаран в Благоевград. Наложена му бе най-тежката мярка за неотклонение „задържане под стража“ по Закона за екстрадицията и европейската заповед за арест на исканото лице. 54-годишният мъж е обявен за издирване от унгарските власти през 2016 година по обвинение за източване на банкови карти. Тогава българските власти го задържат и му налагат мярка за неотклонение „домашен арест“, но Ст.А успява да избяга и оттогава до 22.08.2019г е издирван. Пред Окръжния съд той заяви, че се е прибрал в България, за да се предаде. Въпреки това съдия Татяна Андонова остави Стоян А. в ареста, защото има реална опасност той отново да се укрие. Мярката може да се обжалва в 3-дневен срок пред Софийския апелативен съд.", "date": "2019.08.25", "title": " Задържаха благоевградчанин, специалист по източването на банкови карти в чужбина"}
{"url": "https://trud.bg/%d0%b8%d0%bd%d0%b2%d0%b0%d0%bb%d0%b8%d0%b4-%d0%ba%d0%bb%d0%b0-%d1%81-%d0%ba%d1%83%d1%85%d0%bd%d0%b5%d0%bd%d1%81%d0%ba%d0%b8-%d0%bd%d0%be%d0%b6-%d0%b6%d0%b5%d0%bd%d0%b0-%d1%81%d0%b8-%d0%b7%d0%b0%d1%80/", "text": "Семейна кавга в Петрич завърши с опит за убийство, съпруга –инвалид грабнал кухненски нож и успял да нанесе три прободни рани в тялото на жена си. Драмата станала по обяд в дома на 54-г.Васил Василев. Той наскоро получил инсулт и имал лява пареза, но жената,  с която живеел на семейни начала непрекъснато  го притискала да и прехвърли апартамента,защото се грижела за него.  При поредния скандал за жилището Васил грабнал кухненски нож от масата и нанесъл три удара с нож в тялото на Невена. Жената успяла да се измъкне и да съобщи за нападението.Тя е настанена в болница с тежки рани,оперирана и живота и е вън от опасност.  Васил е арестуван.", "date": "2019.08.25", "title": " Инвалид кла с кухненски нож жена си заради скандал за апартамент"}
{"url": "https://trud.bg/%d1%82%d1%8a%d1%80%d0%bd%d0%be%d0%b2%d0%ba%d0%b0-%d1%81-%d0%b8%d0%b7%d0%b3%d0%b0%d1%80%d1%8f%d0%bd%d0%b8%d1%8f-%d0%bf%d1%80%d0%b8-%d1%81%d0%b0%d0%bc%d0%be%d0%b7%d0%b0%d0%bf%d0%b0%d0%bb%d0%b2%d0%b0/", "text": "65-годишна жена от Велико Търново е получила изгаряния по ръцете при възпламеняване на газова бутилка. Инцидентът станал в петък вечерта в жилище на ул.“Тодор Балина“ в старата столица. Стопанката готвела на терасата, когато внезапно в жегата се получило факелно горене заради неизправност в газова бутилка. Жената се опитала сама да загаси пламъците като захванала да ги залива с вода, но огънят се разгорял още по-силно. Съседи забелязали, че от балкона на потърпевшата излиза дим и подали сигнал на тел.112. На място незабавно пристигнали огнеборци и потушили пожара. Потърпевшата е приета в областната болница във Велико Търново. Няма опасност за живота и.", "date": "2019.08.25", "title": " Търновка с изгаряния при самозапалване на газова бутилка\t"}
{"url": "https://trud.bg/%d0%bd%d0%b8%d0%ba%d0%be%d0%bb%d0%b8%d0%bd%d0%b0-%d0%b0%d0%bd%d0%b3%d0%b5%d0%bb%d0%ba%d0%be%d0%b2%d0%b0-%d0%b2-%d0%b0%d0%bb%d0%b1%d0%b5%d0%bd%d0%b0-%d0%bd%d0%b0%d1%81%d1%8a%d1%80%d1%87%d0%b0%d0%b2/", "text": "Министерството на туризма  насърчава националните курорти като средища за разнообразни видове туризъм през цялата година. Това заяви ресорният министър Николина Ангелкова  за 50-годишния юбилей на ВС „Албена”. Тя  посочи,  че с новите промени в законовата рамка в сектора тяхната дейност ще стане много по-ефективна и целенасочена не само към определен фокус туристи и отделни пазари, но и към прилагане на все по-иновативни продукти и форми на обслужване. „Благодаря на министър-председателя Бойко Борисов, който съобщи за инициативата за насърчаване на организирания туризъм и така да привлечем вниманието както на чуждестранните, така и на българските туристи“, каза още министър Ангелкова. Тя заяви, че със спортната си зала и новата конферентна зала „Перуника хол” Албена има огромен потенциал за разнообразни събития през цялата година. Министерството на туризма ще една от първите институции, която ще се възползва от иновативната зала и ще проведе следващия си Национален съвет  в нея. Заедно с управителния съвет на „Албена“ АД  Ангелкова постави капсула на времето в специален постамент с послания към бъдещите поколения, която ще бъде отворена за 100 –годишния юбилей на курорта. Капсулата съдържа пясък от плажната ивица на курорта, мед и минерална вода, произведени в него, юбилейни значки, флашка със снимки, разкриващи историята на ваканционното селище, вестник, посветен на юбилея и монета от 2 лв. за късмет. По данни на НСИ в Албена има 15% ръст на българите за периода април-юни, в броя на нощувките ръстът е 27 на сто, а в приходите от тях –над 31%. Приходите през юни са близо 15 млн. лева, като от пребиваването на български туристи ръстът е 33%. Очакваме летният сезон да е в рамките на прогнозите ни, които направихме в началото на годината и се надявам да достигнем нивата от миналата година, коментира Ангелкова. Курортът-юбиляр събра над 500 свои служители, работили за каузата на българския туризъм, които заедно пяха известната песен на Маргарита  Хранова „Честит рожден ден, Албена”.", "date": "2019.08.25", "title": " Николина Ангелкова в Албена: Насърчаваме курортите за целогодишен туризъм\t"}
{"url": "https://trud.bg/%d1%82%d1%80%d1%8a%d0%bc%d0%bf-%d0%bd%d1%8f%d0%bc%d0%b0-%d0%bd%d0%b0%d0%bf%d1%80%d0%b5%d0%b6%d0%b5%d0%bd%d0%b8%d0%b5-%d0%bc%d0%b5%d0%b6%d0%b4%d1%83-%d1%81%d0%b0%d1%89-%d0%b8-%d0%b4%d1%80%d1%83%d0%b3/", "text": "Президентът на САЩ Доналд Тръмп отхвърли медийни информации, според които има напрежение между лидерите на Г-7, които се събраха вчера във френския град Биариц, като изтъкна, че всички се разбират много добре, предаде БТА. „Преди да пристигна във Франция фалшивите и отвратителни медии казваха, че отношенията с другите 6 страни от Г-7 са много напрегнати и че двата дни на срещата ще бъдат катастрофа“, написа Тръмп в Туитър малко преди да се срещне с британския премиер Борис Джонсън на двустранна среща, посветена на търговията. „Е добре, имаме много добри срещи, ръководителите се разбират много добре, а нашата страна икономически се справя страхотно“, допълни той. Тръмп отбеляза, че Джонсън е правилният човек за работата по Брекзита. По думите му, ще има много голямо търговско споразумение с Великобритания.", "date": "2019.08.25", "title": " Тръмп: Няма напрежение между САЩ и другите в Г-7"}
{"url": "https://trud.bg/%d0%b4%d0%b2%d0%b0-%d0%b8%d0%b7%d1%80%d0%b0%d0%b5%d0%bb%d1%81%d0%ba%d0%b8-%d0%b4%d1%80%d0%be%d0%bd%d0%b0-%d1%81%d0%b0-%d0%bd%d0%b0%d0%b4%d0%bd%d0%b0%d0%bb%d0%b8-%d0%b2-%d0%bb%d0%b8%d0%b2%d0%b0%d0%bd/", "text": "Израелски дрон е бил свален, а друг е експлодирал в Ливан, според шиитската групировка „Хизбула“, пише турският вестник Yeni Safak. Единият дрон е паднал в южната част на страната, а отломки от него са били намерени и иззети от шиитската групировка „Хизбула“, базирана в Ливан. Още един безпилотен самолет е експлодирал в същия регион. Израелските власти все още не са коментирали темата.  Инцидентът се случва часове след като Тел Авив обяви, че е бомбардирал ирански цели в Сирия.", "date": "2019.08.25", "title": " Два израелски дрона са паднали в Ливан"}
