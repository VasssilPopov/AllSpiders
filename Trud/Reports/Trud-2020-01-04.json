{"url": "https://trud.bg/%d0%b8%d0%bd%d1%82%d0%b5%d0%bd%d0%b7%d0%b8%d0%b2%d0%b5%d0%bd-%d1%82%d1%80%d0%b0%d1%84%d0%b8%d0%ba-%d0%bf%d0%be-%d0%b3%d1%80%d0%b0%d0%bd%d0%b8%d1%87%d0%bd%d0%b8%d1%82%d0%b5-%d0%bf%d1%83%d0%bd%d0%ba-2/", "text": "За интензивен трафик по граничните пунктове с Гърция и с Румъния съобщават от МВР. Засилено е движението на леки автомобили на изход от страната през пункта Кулата. Също в посока изход е интензивен трафикът и през двата моста на Дунав. На граничните пунктове със Сърбия, със Северна Македония и с Турция движението е нормално. От МВР предупреждават, че заради очаквания снеговалеж гръцките власти въвеждат от 6.00 часа утре ограничения за движението на автомобили с товароносимост над 1,5 тона през пунктовете Кулата – Промахон, Илинден – Ексохи и Капитан Петко Войвода – Орменион. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.04", "title": "\n\t\t\tИнтензивен трафик по граничните пунктове с Гърция и с Румъния\t\t\t"}
{"url": "https://trud.bg/%d0%ba%d1%80%d0%b8%d1%81-%d0%b3%d0%b5%d0%be%d1%80%d0%b3%d0%b8%d0%b5%d0%b2-%d0%bf%d1%80%d0%be%d0%b4%d0%b0%d0%b2%d0%b0-%d0%b8%d0%b7%d0%ba%d1%83%d1%81%d1%82%d0%b2%d0%b5%d0%bd-%d0%b8%d0%bd%d1%82%d0%b5-2/", "text": "Българската хитова разработка се казва Imagga Георгиев е вдъхновяващ лектор на различни форуми, свързани с високите технологии Не е ли прекалена дързост да продаваш изкуствен интелект на една толкова високо развита в технологично отношение страна като Южна Корея? “Не е, защото те не са добри в софтуера, а в хардуера, в техниката. Как ме виждаш да им продавам компютри “Правец” например? Затова им продавам софтуер”, смее се Крис Георгиев. Малко хора знаят, че има български аналог на известната програма за организация на изображения “Google Images”, която всеки човек по света е използвал за търсене на снимки в мрежата. Българската разработка се казва Imagga. Като съосновател и отговарящ за бизнес развитието на проекта, Крис Георгиев създава компанията Imagga Korea и успешно продава българската софтуерна разработка на Азиатския пазар вече 3 години и половина. Технологията позволява да се разпознават обекти и концепции върху снимки. Със специални алгоритми компютърът, или машината, или софтуерът може да разчете какво има върху снимката. Крис заминава за Южна Корея по програма на тяхното правителство. То кани чуждестранни стартъпи, интересни компании да отварят бизнес или офис в Корея. Организират конкурс и спонсорират престоя на избраниците, които се занимават с най-различни иновации. “Тук вече има 5G мрежа, а у нас още се коментира, че 4G мрежата е вредна за здравето – коментира Крис. – В Корея никой не говори такива неща, тъй като научно е доказано, че нито 4G, нито новата 5G мрежа вредят на здравето. Цялата икономика и хората гледат по различен начин на новите технологии. Изкуствен интелект, виртуална реалност, роботи, нови материали, свързани с новите процеси – всичко това в Южна Корея наричат Четвърта индустриална революция.” Тя се отличава със сливане на технологиите, което замъглява линиите между физическата, дигиталната и биологичната сфери. Българският проект се оказва много атрактивен за корейците, които са богове на техниката – мобилни устройства, телевизори, коли, но малко изостават по темата изкуствен интелект спрямо Китай и Америка и са силно нахъсани да наваксат. Тъй като “Имага” е еквивалент на “Гугъл Имиджис”, българският екип се възползва от нишата, която се освобождава при компании, които не работят с гиганта “Гугъл”. “В момента много силно вярваме и развиваме една част от нашата технология, свързана с така нареченото content moderation или моделиране на съдържание”, обяснява Крис. Напоследък има много скандали за това, че във фейсбук и други онлайн платформи се появява недопустимо съдържание – видео как някой се самоубива ритуално онлайн, или показва насилие, или секс сцени, неподходящи за малолетни. За контрола на съдържанието много често отговарят хора, а те не издържат дълго да гледат насилие, сексуални извращения и всякакви други злоупотреби. Това влияе силно на психиката им. Затова е важно вместо хора това “моделиране на съдържание” да се прави от изкуствен интелект. И точно такава технология развива екипът на основата на разработката “Имага”. Така че са абсолютни иноватори в световен план, а проектът им се приема с адмирации от миролюбивите азиатци, които са много по-чувствителни от европейците на тема недопустимо съдържание в интернет. Като представител на тази иновативна и актуална технология българинът се ползва с голямо уважение в източната страна. Преди да замине за Сеул, Крис Георгиев е хай-тек легенда, уеб предприемач и култово име в IT средите. Името на родения в Карлово иноватор допреди няколко години се свързва с младата българска предприемаческа екосистема. Основен организатор е на стартъп уикендите и конференциите – събития за млади хора със стартиращи компании. Когато дипломираният електроинженер с магистратура и по технологично предприемачество, заедно с колегите си Павел Андреев и Георги Къдрев създава технологията Imagga, се отдава изцяло на нейното развитие и реализация. “В Корея бизнес сделките се сключват малко по-различно – споделя българинът. – Първо трябва да пиеш кафе с евентуалните си бъдещи партньори, канят те на вечеря, задават ти доста лични въпроси, за да те опознаят и като човек. Чак след това решават дали ще правят бизнес с теб. Защото в Корея бизнесът е неразделна част от личния живот на човека.” Макар да е пътувал много по света, Крис си преживява своя културен шок. Сеул е огромен 25-милионен град, който абсолютно не спи. На всеки ъгъл има нещо като денонощни магазини, в които се предлагат не само храни и напитки, а буквално всичко от първа необходимост. Освен хранителни продукти, има готова храна. Има и всякаква полуготова храна, например нудълс (оризови спагети). Някой път, вместо да си готвят вкъщи, корейците отиват в тези магазини, купуват си нудълси, има машина за гореща вода и могат да си ги приготвят на място. Има и готови хамбургери, които да си стоплят там, а също и маси, на които да похапнат. Освен храна, в тях има всички стоки от първа необходимост за домакинството, до най-дребните неща като ръкавици за почистване или гъба за банята. И тези магазини са буквално на 100 метра един от друг. Доставката на храна е усъвършенствана до такава степен, че когато си поръчаш нещо от менюто на един ресторант, след половин час получаваш ястието, заедно с покривка за еднократна употреба, чинии и прибори. За да не си цапаш, докато се храниш вкъщи. На сутринта оставяш използваните прибори и боклука в торбичка пред вратата, а те минават и ги прибират. “Наскоро въведоха още една услуга – за хора, които искат да си готвят вкъщи”, разказва Крис. В Сеул много хора живеят сами или в малки домакинства. Ако на някого нещо му липсва, за да си сготви, може по всяко време на денонощието да си поръча например една глава лук, един картоф, два домата и т. н. – толкова продукти, колкото са му необходими, за да си сготви. И те пристигат за 15 минути. Доставката на храна често е безплатна или на много ниски цени. В Сеул Крис живее в квартал Гангнъм (не, няма грешка, същото име както в хита “Гангнъм стайл”). Това е един от богаташките квартали на столицата. За апартамента си от 23 квадрата Крис плаща около 2400 лв. месечен наем. Квартирата е обзаведена напълно – с мебели, 2 котлона, голям хладилник с фризер, пералня, баня, тоалетна. За спалнята се качва по стълбичка на нещо като полуетаж. Различното в корейските къщи е, че във всяка има машина за варене на ориз. Слагаш повече, да има за два дни, и машината ти поддържа ориза 48 часа топъл и свеж. Кореците имат и отделен хладилник за ким чи. Това е ферментирало зеле с много подправки, което се слага на масата винаги, както нашата туршия, но през всички сезони. И за да не умирисва останалата храна, си има отделен хладилник за него. Комуналните сметки в Корея са почти като в България, даже токът и водата са по-евтини. Различното е, че отоплението навсякъде е подово, независимо дали е на ток или газ. На входа на всеки дом има лампа със сензори, която автоматично светва като влезеш. А ключове в Корея няма, всички брави са с код – и на входовете на блоковете и кооперациите, и на апартаментите. В офисите пък се влиза с пръстов отпечатък или със сканиране на ретината на окото. Крис не шофира, а и няма нужда от кола. Пътува с градски транспорт, при който всичко е интегрирано – метро, автобуси. Имаш специална карта, която само допираш до една машинка на влизане. Дори не е нужна и карта, може да платиш с кредитната. Градският транспорт е интегриран не само в Сеул, но и в цялата страна и в който и град или село да отидеш, ползваш една и съща карта. Метрото е климатизирано през лятото, отоплявано през зимата, като една от най-дългите линии е 120 км. Вече в целия градски транспорт има уай-фай, така че може да си онлайн непрекъснато. За да оцелееш в тази различна култура, трябва да опиташ да се интегрираш в нея, да понаучиш поне някои думи от езика им, това много ги предразполага, смята Крис. Затова той доста е напреднал в изучаването на корейския. “Ключът към успеха в този различен свят е да бъдеш любознателен и да си отворен да приемаш и пробваш нови неща”, казва той и добавя: “Не знам колко ще остана, но тук съм щастлив, толкова, колкото отдавна не съм бил”. И в Южна Корея Крис Георгиев е вдъхновяващ лектор на различни форуми, свързани с високите технологии. Участва и в едно телевизионно риалити за чужденци по Корейската национална телевизия. В риалитито екип цял ден ходи по петите на Крис. Снимат го и вкъщи, в апартамента му в квартал Гангнъм. Камерата проследява как приготвя шопска салата и таратор, с които черпи приятелите си чужденци. “Викам си, кой ще го гледа сега това предаване. Обаче като го излъчиха, имейлът ми загря, всякакви хора ми пишат. Разпознават ме по социалните медии, като вляза, на улицата, в блока, където живея, сочат ме и искат да си правят снимки с мен. За пръв път се почувствах като celebrity (“знаменитост”) – смее се Крис. – Спират ме и казват: “Гледах ви по телевизията, може ли да си направим едно селфи?” и пускат снимката в социалните мрежи.” От България му липсват семейството и приятелите, но се прибира често, 2-3 пъти в годината, така че рядко го гони носталгията. “А когато това се случи, отивам в българския ресторант “Зелен”, поръчвам си един таратор, едни пълнени чушки или кебапчета и кюфтета и съм готов”, смее се Крис. \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.04", "title": "\n\t\t\tКрис Георгиев продава изкуствен интелект в Сеул\t\t\t"}
{"url": "https://trud.bg/%d0%b5%d1%81%d0%bc%d0%b0-%d0%b8-%d0%b3%d0%b0%d1%80%d0%b8%d0%bf-%d0%be%d1%82-%d0%b7%d0%b0%d0%b2%d0%b8%d0%bd%d0%b0%d0%b3%d0%b8-%d1%89%d0%b5-%d1%81%d0%b5-%d0%be%d0%b6%d0%b5%d0%bd%d1%8f/", "text": "Майката на Фарук се разболява от Алцхаймер Актрисата Ипек Билгин всъщност има дъщеря Ролята на властната майка и свекърва Есма Боран в сериала “Завинаги” е поверена на известната турска актриса Ипек Билгин. В България преди това сме я гледали в поредиците “Любов извън закона”, “Златната клетка” и “Езел”. Родена е през 1956-а в Истанбул. Първите си изяви като актриса прави на театралната сцена. Става разпознаваема от малкия екран чак когато е на 50 години, но бързо се превръща в любима актриса, а през 2013 г. пробива и на големия екран с участието си в успешните киноленти “Сънят на пеперудата” и “Истанбул червен”. Освен като театрална, телевизионна и киноактриса, през годините Ипек Билгин се изявява още като режисьор, преподавател по актьорско майсторство и преводач. Именно тя превежда от английски на турски книгите на Ерик Морис “Не се преструвайте, моля” и “Вечен наръчник на актьора”. От началото на 2017-а влиза в една от най-успешната си роли в кариерата си на телевизионна актриса – тази на Есма Боран в хитовата драма “Завинаги”, излъчен в Турция и други страни под името “Истанбулска невеста”. Героинята є предизвиква крайно противоположни реакции у зрителите, поне през първия сезон на сериала, защото във втория вече ще я видим в съвсем друга светлина. \nЗа големия и засегнат в сериала сблъсък “свекърва-снаха” Ипек Билгин признава, че в живота нито е била, нито е имала свекърва. “Когато се омъжих за съпруга си, майка му беше починала. Като цяло винаги съм била против това булката да отива да живее в дома на младоженеца заедно с цялото му останало семейство… При Есма проблемът е, че изключително силно е привързана към сина си, който води в дома нежелана от нея снаха. В любовта си към Фарук майката Есма никога не отстъпва и именно това води до сблъсъка є със Сюрея”, разказва Ипек Билгин, която има дъщеря. \nОбразът на Есма започва да претърпява голяма трансформация, след като тя отново преоткрива голямата си любов от младостта – Гарип и… екранните герои вдигат сватба  Есма се хваща за Гарип като удавник за сламка. Той се превръща в нейния смисъл да живее. Тя чувства онова спокойствие от миналото и младостта си, което е изпитвала именно с него. За този етап от ролята си актрисата подчертава: “Не гледам на отношенията между Гарип и Есма като на любов. По-скоро като намиране на смисъл в живота, на подслон и на другар…” В последствие обаче Есма ще се разболее от Алцхаймер, а Гарип ненадейно ще напусне този свят в съня си. \nИпек Билгин е и преподавателка по актьорско майсторство. Попитана каква роля иска да изиграе след Есма, актрисата отговаря: “Вече искам да се снимам в комедия”. Екранният й партньор Тамер Левент влиза от роля в роля След Тахсин в “Искрите на отмъщението” сега гледаме големия турски актьор като адвокат Гарип в “Завинаги”. Тамер Левент е роден през 1950 г. в Измир. Завършил е театрално изкуство в Анкарската държавна консерватория, след което прави успешна кариера в държавните театри, в които освен като актьор и режисьор, често заема постове на директор и заместник-директор. Театралните постановки, в които участва по това време, са били представяни на престижни фестивали в Русия, Канада, Южна Корея и Иран. През 1992 г. той дава начало на проекта си “Да на изкуството!”, по който работи и до ден-днешен. Издава две собствени книги и превежда още две – на театрална тематика. Изявява се и като жури при раздаването на престижни награди. В периода от 2007 до 2009 година се снима в успешната драма “Изоставено сърце”, а четири лета по-късно взима участие в успешния игрален филм на Йозджан Дениз “Огън и вода”, като сега гледаме двамата актьори отново заедно в сериала “Завинаги”. Тамер Левент е бил част и от актьорския състав на историческата драма “Завоевателя” и “Вече ме наричай Хиджран”. Следват участия в три големи хита с три коренно различни роли – в “Отново любов” като Шевкет, в “Искрите на отмъщението” като Тахсин и сега в “Завинаги” като адвокат Гарип. Голямата му любов си остава театърът, който според него не е достатъчно ценен като изкуство в Турция, и то по вина на държавата. “От гледна точка на държавната политика спрямо изкуството като начало ще кажа, че политиците ни не трябва да бъдат актьори, а на първо място хора. Преди да предприемат каквото и да е спрямо театъра, трябва да подобрят социалните условия на гражданите, да спазват правата им и да им осигурят качествен живот. В някои други държави това се прави. Но у нас това се е превърнало в една комична утопия. Дотолкова вече не обръщаме внимание на душевните си дефицити, че живеем в един абсурден и изкривен свят. Затова всякакви опити за подобрение, правещи се в нашата област, изглеждат смешни и утопични”, споделя в интервю известният турски актьор, който е убеден, че е най-трудно да се играе в театъра. “Заставайки на сцената пред зрителите, нямаш право на никаква грешка. Докато в киното и в телевизията можеш да сбъркаш нещо и да го заснемеш отново, на театралната сцена нямаш тази възможност. В продължение на два часа сте насаме с публиката и нямате право на грешки”, споделя актьо­рът. \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.04", "title": "\n\t\t\tЕсма и Гарип от „Завинаги” ще се оженят\t\t\t"}
{"url": "https://trud.bg/%d0%b3%d1%8a%d1%80%d1%86%d0%b8%d1%8f-%d0%bf%d1%80%d0%b8%d0%b7%d0%be%d0%b2%d0%b0%d0%b2%d0%b0-%d0%b4%d0%b0-%d1%81%d0%b5-%d1%81%d0%bf%d1%80%d0%b5-%d0%b5%d1%81%d0%ba%d0%b0%d0%bb%d0%b0%d1%86%d0%b8%d1%8f/", "text": "Гърция призовава да се спре ескалацията на напрежението в Ирак и региона след  , информира БНР. Във военните бази в страната пристигат американски сили. Властите се страхуват от провокация срещу дипломатически мисии на гръцка територия и охраната е засилена около мисиите на САЩ и на Израел в Атина. Специалните части на полицията охраняват и сградите на международни компании с американско участие. Медиите съобщават, че през последното денонощие в американската военна база „Суда“ на остров Крит са пристигнали няколко хеликоптера и самолети, които са готови при необходимост да евакуират американски граждани от Ирак. Като се позовават на източници от министерството на отбраната, медиите съобщават и за прехвърляне на нови американски сили на военното летище в Елевсина, област Атика. Военни анализатори коментират, че Гърция не е заплашена като цел, но се страхуват от провокация от страна на мигрантите. „Гърция следи с голяма загриженост събитията в Ирак и призовава за избягване на ескалация“, се съобщава в изявление на министерството на външните работи на Атина. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.04", "title": "\n\t\t\tГърция призовава да се спре ескалацията на напрежението в Ирак\t\t\t"}
{"url": "https://trud.bg/%d0%bf%d0%be%d0%bb%d0%be%d0%b2%d0%be-%d0%bd%d0%b5%d1%83%d1%82%d1%80%d0%b0%d0%bb%d0%bd%d0%be%d1%82%d0%be-%d0%bc%d0%b5%d1%81%d1%82%d0%be%d0%b8%d0%bc%d0%b5%d0%bd%d0%b8%d0%b5-%d1%82%d0%b5-%d1%81%d1%82/", "text": "Американското дружество по диалектите избра за дума на десетилетието 2010 г. – 2019 г. неутралното местоимение „те“, използвано от все повече хора, които отказват да приемат за себе си категориите мъж или жена, съобщи АФП. Други финалисти за дума на десетилетието бяха „климат“, „Аз също“, „Черният живот също е важен“. Местоимението „те“ вече беше избрано за дума на 2019 г. от речника „Мериам-Уебстър“. То се използва в единствено число от все повече американци, които се определят като „небинарни“. „Когато основна част на речта като местоименията стават важен показател за тенденциите в обществото, лингвистите наострят уши“ – каза лингвистът Бен Зимър, който председателства вчера гласуването в Ню Орлиънс. „Те“ е и дума на годината на Американското дружество по диалектите през 2015 г. Американското дружество по диалектите е основано през 1889 г. Състои се предимно от лингвисти и университетски преподаватели, но членството е открито. За дума на десетилетието 2000 г. – 2009 г. Американското дружество по диалектите избра „гугъл“, а на 1990 г. – 1999 г. – „уеб“. Все повече знаменитости се определят като небинарни, например певецът Сам Смит и Индя Мур от сериала „поза“. Показателно за нарастващата значимост на това явление в обществото е и все по-широкото присъствие на такива образи в сериалите и шоубизнеса. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.04", "title": "\n\t\t\tПолово неутралното местоимение „те“ стана дума на десетилетието в САЩ\t\t\t"}
{"url": "https://trud.bg/%d0%b2%d0%b0%d1%81-%d0%ba%d0%bc%d0%b5%d1%82%d1%8a%d1%82-%d0%bd%d0%b0-%d1%81%d0%b5%d0%bf%d1%82%d0%b5%d0%bc%d0%b2%d1%80%d0%b8-%d0%bc%d0%b0%d1%80%d0%b8%d0%bd-%d1%80%d0%b0%d1%87%d0%b5%d0%b2-%d0%b5-%d0%b2/", "text": "Кметът на Септември Марин Рачев е в конфликт на интереси. Такова е окончателното решение на Върховния административен съд. Магистратите отхвърлят жалбата на кмета на Община Септември Марин Рачев срещу Комисията за противодействие на корупцията, която го обвини в конфликт на интереси. Рачев трябва да бъде отстранен от длъжност, съобщиха за   от сдружение „Да спасим община Септември“, като цитират Закона за местното самоуправление, в който пише, че пълномощията на кметовете се прекратяват предсрочно при влизане в сила на акт, с който е установен конфликт на интереси. Самият Марин Рачев не беше открит за коментар. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.04", "title": "\n\t\t\tВАС: Кметът на Септември Марин Рачев е в конфликт на интереси\t\t\t"}
{"url": "https://trud.bg/%d0%bf%d0%b0%d1%80%d0%bb%d0%b0%d0%bc%d0%b5%d0%bd%d1%82%d1%8a%d1%82-%d0%bd%d0%b0-%d0%bb%d0%b8%d0%b1%d0%b8%d1%8f-%d0%b2-%d0%b1%d0%b5%d0%bd%d0%b3%d0%b0%d0%b7%d0%b8-%d0%b3%d0%bb%d0%b0%d1%81%d1%83%d0%b2/", "text": "Парламентът на Либия гласува единодушно против сключените от правителството в Триполи споразумения за военно сътрудничество с Турция в областта на сигурността и морските граници, след като в четвъртък турският парламент одобри изпращане на турски войски в Либия за една година, предадоха ДПА и ТАСС. Турският президент Реджеп Тайип Ердоган и премиерът на международно признатото Правителство на националното съгласие (ПНС) в Триполи Файез Сарадж подписаха спорните споразумения на среща в Истанбул през ноември, припомня БТА. Днес обаче либийският парламент, който подкрепя алтернативно правителство в Източна Либия, отхвърли двете споразумения. Депутатите също така гласуваха единодушно за прекратяване на отношенията с Турция и даване под съд на Сарадж за държавна измяна, защото е потърсил военна помощ от чужда държава, каза говорителят на парламента Абдула Блейхак. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.04", "title": "\n\t\t\tПарламентът на Либия в Бенгази гласува за прекратяване на отношенията с Турция\t\t\t"}
{"url": "https://trud.bg/%d0%bc%d1%8a%d0%b6-%d1%81%d0%b5-%d1%83%d0%b4%d0%b0%d0%b2%d0%b8-%d0%b2-%d0%b1%d0%b0%d1%81%d0%b5%d0%b9%d0%bd-%d0%b2%d1%8a%d0%b2-%d0%b2%d0%b0%d1%80%d0%bd%d0%b0/", "text": "Мъж се е удавил във варненския басейн „Приморски“ около 15.40 ч. в събота, предава БГНЕС. Сигналът за удавника е постъпил в 15:40 часа, съобщиха от пресцентъра на полицията. Към момента самоличността на мъжа не е установена. Води се разследване.  На място, още преди да дойде линейка, е оказана първа помощ от медицинско лице, което е плувало по същото време в плувния басейн. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.04", "title": "\n\t\t\tМъж се удави в басейн във Варна\t\t\t"}
{"url": "https://trud.bg/%d0%bc%d0%b8%d0%bd%d0%b8%d1%81%d1%82%d1%8a%d1%80-%d0%b0%d0%b2%d1%80%d0%b0%d0%bc%d0%be%d0%b2%d0%b0-%d0%bd%d0%b0%d0%b4%d1%8f%d0%b2%d0%b0%d0%bc-%d1%81%d0%b5-%d0%bf%d1%80%d0%b5%d0%b7-2023-%d0%b3-%d0%b4/", "text": "Надявам се 2023 г. да имаме вече завършен финален етап на автомагистрала „Струма“, освен за животните, които много обичам, най-вече искам да се погрижим и за хората, знае се че този участък – Кресненското дефиле, е много труден за преминаване, за съжаление има ПТП, дори с жертви. Това заяви министърът на регионалното развитие и благоустройството Петя Аврамова пред   по повод сроковете за завършване на АМ „Струма“ предвид опозицията на зелени активисти. „От години имаме проблеми, всички знаят, че натискът срещу строежа на АМ Струма не е преставал от доста време, тази декларация не беше изненада, но трасето през Кресненското дефиле е одобрено след широко обществено обсъждане. Т. нар. Източен вариант е приет като най-щадящ природата и икономически целесъобразен. Имаме подадена апликационна форма за одобрение, имаме технически въпроси и коментари, до януари трябва да изпратим нашите отговори – такава е процедурата, надявам се да имаме одобрението на ЕК, и да стартираме и последния участък през Кресненското дефиле, по ново трасе, след което предстои да бъде направена рехабилитация на съществуващото трасе. В проекта са предвидени абсолютно всички мерки, които да защитят всички животински видове, да им дадат възможност за миграция през трасето, тунелчета, всичко е проектирано, ще бъде изпълнено, всички мерки и по съществуващото трасе ще бъдат изпълнени, даже някои преди цялостната рехабилитация. Има вече избран изпълнител, вече вървим и към избор за изпълнител на другия лот.“ За пострадалия сериозно от пожар на боклуци мост на АМ „Струма“ Петя Аврамова бе категорична: „За горелия мост на АМ Струма, това е ярък пример за човешко безхаберие. Защото ако хората не спрат да изхвърлят своите отпадъци навсякъде, държавата, а всъщност от данъкоплатеца, пак от джоба на хората, ще плащат за ремонтни дейности – 1,8 милиона струва на българския данъкоплатец ремонта на този мост. Пари, които да са ремонт и рехабилитация на пътната мрежа, отиват за почистване на нерегламентирани сметища по магистралите и другите пътища.“ Тя не пожела да коментира политизирането на водната криза в Перник. „Вероятно вие сте усетили този акцент във всичките действия които се извършиха след констатирането на водната криза в Перник. Оставям на хората да преценят дали има и политически момент, но по-важно за мен е да се концентрираме в справянето с проблема с липсата на вода за питейно-битови нужди. Факт е, и беше изнесено от министър Нено Димов, че притокът в язовир „Студена“ е бил 11 милиона кубични метра през 2019 г., а през 2018 г. е бил 41 милиона кубични метра. Факт е, че в последните дни, в които и ние вече следим притока и разхода в язовир „Студена“, а не само Министерството на околната среда и водите, които дават разрешителни за водоползване, и през последните дни притокът е около 50 литра в секунда, разходът – около 300 литра в секунда. Сами можете да си направите извода, че проблемът е сериозен и това, в което ние сме се съсредоточили в министерството, е първо да установим добър диалог с местната власт, и между местната власт и ВиК дружеството – такъв липсваше, и това създаде доста проблеми. Знаете, че кметът на Перник отказваше да комуникира с бившия вече директор на Вик-Перник. Назначихме прокурист, препоръчан от кмета на Перник, като добър специалист, като хидроинженер, като експерт, разчитам много на тази експертиза, защото в тази критична ситуация трябва да има хора с адекватни и правилни решения. Предприехме и популярни, и непопулярни действия, събрахме доста идеи от хидролози, хидрогеолози, инженери, взехме решение да финансираме всички предложениоя, внесени при нас, дори да не са популярни с една единствена цел – да сме взели решение, което все пак да доведе някакъв допълнителен приток в язовир „Студена“. Финансираме с близо 2 милиона лева проект, които ВиК и прокуристът и кметът искат да изпълнят, сключваме споразумение за финансиране на проект за временно аварийно премостване на един участък, така че водата, която в момента се губи в този участък, да се влее в язовира. В същото време финансираме с над 300 000 лева едно предложение от инж. Атанас Русев и екип хидролози и спелеолози, с авариен план – за допълнителни водни количества към язовира. В същото време по искане на кмета на Перник г-н Владимиров правителството вече отпусна и 2,7 милиона лева за реконструкция на пречиствателната станция. Тези утаители са необходими, ако черпим вода от мъртвия обем, за да сме сигурни, че можем да я пречистим“. Министър Аврамова изтъкна, че проблемът със засушаването в региона на Перник може би е цикличен. „Докато следим ВиК дружествата, за да не се получи някъде наводнение, сега имаме обратния проблем – трайно засушаване, липса на дъждове и липса на приток. Между другото от хора, преживяли режима от 1992-1995 г., разбрах, че в тази вододайна зона съществува такава цикличност и че тя се случва през около 20-25 години и трае между 3 и 5 години. Водният режим през 1992 г. по същите причини, същия приток, трае до 1995 г. Аз се надявам този път природата да бъде по-благосклонна и този път пролетното снеготопене ще напълни язовир „Студена“ така, че да спре режима и неудобствата за гражданите на Перник. Извън язовир „Студена“ в момента строим язовир „Луда Яна“, там имаме известни проблеми с изпълнителите на строителството, в същото време вече сме построили язовир „Пловдивци“, който снабдява Мадан и Рудозем. Този язовир ни показа как природата може да направи нещо, което не е изчислено и не е предвидено – трябваше да се завири за една година, при една приливна вълна той се завири за три дни. И всъщност спаси и населените места от тази приливна вълна. Това е нов язовир, вече въведен. Ние имаме ангажимент като министерство да изграждаме съоръжения за водоснабдяване и канализация, имаме проект за язовир „Нейковци“, трябва да обърнем внимание и на района Плевен – Ловеч, и там имаше режим, той е отменен. Там също има един проект за язовир „Черни Осъм“, който трябва да бъде актуализиран. Тези съоръжения се финансират със заем от Световната банка, а всичките средства по стратегията, изготвена от Световната банка за ВиК-инфраструктура в България, са за 11 милиарда, необходими за добре функционираща инфраструктура и да нямаме проблемите, които създаде водният режим в Перник, да имаме по 16 аварии на ден и да пращаме допълнителни екипи, които да отстраняват по 10 аварии на ден.“ Петя Аврамова не се счита за мишена на разследването на прокуратурата за водната криза в Перник. „Не бих искала да коментирам политическия оттенък на събитията от последните дни, прокуратурата е институция, която е сезирана и тя трябва да нарпави своето разследване. Ние ще съдействаме максимално, всички материали и документи необходими и от нас, и от ВиК-дружеството, ще бъдат предоставени. Нека прокуратурата да свърши своята работа, да прецени има ли персонална вина, има ли грешка, има ли грешни решения в този период, така че оставаме това в ръцете на органите, които трябва да извършат тази проверка.“ Въвеждането на тол таксата през 2020 г. е другото голямо изпитание за властта, след като превозвачи вече се заканиха да протестират. „Тази реформа е необгодима на България и е необходима заради хората, които ще пътуват по републиканската пътна мрежа. Тежка реформа, видно е и от това, което току-що казахте – че превозвачите се готвят за протест. Реформата започна с винетните такси, с електронната винетка, имаше в първите дни леки трусове, сътресения, но в същото време хубавото е, че вече една година тази електронна система за събиране на такси работи добре и имаме вече събрани над 380 милиона лева от електронни винетки. Което предстои – в постановление на МС бяха одобрени тарифите за тол таксите, на база изминато разстояние. От няколко месеца водим разговори с превозвачите, това събираше много хора, много мнения, много идеи, много недоволство, много емоционални моменти имаше в този консултативен съвет, който се водеше от зам.-министър Николай Нанков, в чийто ресор е въвеждане на тол системата. Това, което ние сега сме предложили, е много по-различна стойност на таксата: 18 стотинки за Евро 6 и 36 стотинки за Евро 1. Като Евро 1, Евро 2 са много рядко срещани вече пътни превозни средства, така че малко се спекулира, че сме обявили същите стойности както в първоначалния вариант. Това, което сме изчислили като приход, е между 550 и 650 милиона лева на година при така обявените и вече приети тарифи и при обхват от 6050 км. За 2019 г., тъй като до 1 март трябва да въведем системата в действие, сме заложили приход за бюджета от 450 милиона лева и 290 милиона лева приходи от винетки. Тези средства, ние сме разговаряли и на обществено-консултативен съвет, трябва да бъдат мъдро разпределени и харчени за приоритетни дейности по ремонт и изграждане на нови отсечки от републиканската пътна мрежа. Част от тях са поети като ангажимент, с пари от тол системата ще изграждаме пътя от Видин до Ботевград, това е приоритетен, стратегически проект, той е и мой личен приоритет, но и на цяла Северозападна България, който е пътувал в този район, знае, че трафикът от Дунав мост 2 е много динамичен, има постоянно движение на ТИР-ове и тежкотоварни камиони, катастрофите са много често явление и в участъка между Мездра и Ботевград – почти постоянно явление. В същото време поехме ангажимент с над 400 милиона за отстраняване на свлачищни процеси по републиканската пътна мрежа“, подчерта Петя Аврамова. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.04", "title": "\n\t\t\tМинистър Аврамова: Надявам се през 2023 г. да има завършен финален етап на магистрала „Струма“\t\t\t"}
{"url": "https://trud.bg/%d1%82%d1%80%d0%b0%d1%83%d1%80%d0%b5%d0%bd-%d0%bc%d0%b8%d1%82%d0%b8%d0%bd%d0%b3-%d0%b2-%d0%b8%d1%80%d0%b0%d0%bd-%d0%b2-%d0%bf%d0%b0%d0%bc%d0%b5%d1%82-%d0%bd%d0%b0-%d1%81%d0%be%d0%bb%d0%b5%d0%b9%d0%bc/", "text": "Американско и израелско знаме бяха запалени в столицата на Иран в събота, след като хиляди оплакваха загубата на висшия военен командир Касем Соеймани, ден след като той беше убит при американска военна операция, предава AFP. На съботния митинг в Техеран мъжете носеха плакати, които призоваваха за „отмъщение“, а жените, облечени в черно, държаха портрети на Солеймани и Аятолах Али Хаменей.  „Ние сме с теб!“, скандираха те по време на траурния митинг на техеранския площад „Палестина“, предаде кореспондентът на AFP. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.04", "title": "\n\t\t\tТраурен митинг в Иран в памет на Солеймани, изгориха знамена на САЩ и Израел\t\t\t"}
{"url": "https://trud.bg/%d0%ba%d0%b0%d1%80%d0%b0%d0%b4%d0%b0%d0%b9%d1%8a-%d0%b4%d0%bf%d1%81-%d0%bd%d1%8f%d0%bc%d0%b0-%d0%ba%d0%b0%d0%ba-%d0%b4%d0%b0-%d0%b1%d1%8a%d0%b4%d0%b5-%d0%bd%d0%b8%d1%82%d0%be-%d1%81%d0%ba%d1%80%d0%b8/", "text": "ДПС чества 30 години от учредяването си. До днес Движението продължава да води политика в защита на правата и свободите и евроатлантическата ориентация на страната, отбеляза председателят Мустафа Карадайъ. „Ахмед Доган организира от затвора мирните протести през май 1989 г., които силно разклатиха тоталитарната власт и ускориха падането на комунистическия режим. Вече 30 г. ДПС отговорно и последователно води своята политика в защита на правата и свободите и евроатлантическата ориентация на страната. Има и съществен принос за членството на България в НАТО и ЕС“, каза Мустафа Карадайъ, цитиран от  „По различен начин ДПС е била силна през годините. ДПС е била силна при сваляне на комунистическия режим, била е силна при установяване на демокрация в България в началото на 90-те. ДПС беше силна с мирния преход. Беше силна и когато участваше във властта в периода 2001-2009 г. ДПС днес е силна дори когато е в опозиция“, каза още лидерът на Движението. „ДПС няма как да бъде нито скрит, нито явен партньор на тази популистко-националистическа власт. Ние от две години призоваваме системните партии да седнем на масата, за да определим приоритетите, по които да се развива страната. Ние имаме ясна програма за ускорено и догонващо развитие на страната – чиста среда, чисти храни, чиста енергия и включването на свободни граждани във взимането на решения“, каза още Мустафа Карадайъ.“10 години държавата върви по инерция и няма как да бъдем на власт. Ние, ако сме на власт, държавата ще има ясна програма за развитие“, допълни той. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.04", "title": "\n\t\t\tКарадайъ: ДПС няма как да бъде нито скрит, нито явен партньор на тази популистко-националистическа власт\t\t\t"}
{"url": "https://trud.bg/microsoft-%d1%81%d0%bf%d0%b8%d1%80%d0%b0-%d0%bf%d0%be%d0%b4%d0%b4%d1%80%d1%8a%d0%b6%d0%ba%d0%b0%d1%82%d0%b0-%d0%bd%d0%b0-windows-7/", "text": "На 14 януари, точно десет години след старта на операционната система Windows 7, компанията Microsoft спира нейната техническа поддръжка, става ясно от съобщение на сайта на компанията. В съобщението до потребителите си от Microsoft уточняват, че компютрите, работещи под Windows 7, няма да спрат да работят, но техническата поддръжка и актуализациите на софтуера ще спрат окончателно. Освен актуалицации и поддръжка на софтуера, потребителите няма да получават и актуализации и корекции на защитата на операционната система. А това автоматично застрашава потребителите от вируси и зловреден софтуер. Компанията препоръчва на потребителите да преминат към Windows 10. Не всички операционни системи, обаче, поддържат по-високата версия на операционната система, напомнят от Microsoft. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.04", "title": "\n\t\t\tMicrosoft спира поддръжката на Windows 7\t\t\t"}
{"url": "https://trud.bg/%d0%bc%d0%b8%d0%bd%d0%b8%d1%81%d1%82%d1%8a%d1%80-%d0%ba%d0%b0%d1%80%d0%b0%d0%bd%d0%b8%d0%ba%d0%be%d0%bb%d0%be%d0%b2-%d0%b8-%d0%b7%d0%b0%d0%bc-%d0%bc%d0%b8%d0%bd%d0%b8%d1%81%d1%82%d1%8a%d1%80-%d0%bd/", "text": "Министърът на икономиката Емил Караниколов и заместник- министърът на регионалното развитие и благоустройството Николай Нанков инспектираха днес ремонтите на водопреносната мрежа в квартал „Църква“ в Перник, съобщават от МРРБ. До обяд аварийни екипи отстраниха една от двете големи аварии в квартала и водата бе пусната. Продължава работата по отстраняването на другата авария с помощта на екипи от други градове. „С 30-те милиона лева, които правителството отпусна спешно предстои ремонт на водопроводната мрежа в този квартал, както и на други части на града“, каза при проверката заместник – министър Нанков. На среща с кмета на Перник Станислав Владимиров беше обсъдена и нуждата общината да ускори процедурите по избор на изпълнители на аварийните дейности. Кметът увери представителите на изпълнителната власт, че преди края на следващата седмица вече ще бъде възложен ремонтът на квартал “Църква”. А поетапно общината ще възлага аварийните ремонти и по останалата част от ВиК мрежата, за които правителството, на 31 декември 2019 г., преведе на община Перник над 30 млн.лв. Вече има резултати от мерките, които бяха предприети, заедно със спелеолога Атанас Русев, по добив на вода от пещерите. Дебитът е нисък, но се полагат усилия за неговото увеличаване. Заради аварията в квартал “Църква” днес беше раздадена и част от минералната вода, която се осигурява на бедстващия град в координация с Главна дирекция „Пожарна безопасност и защита на населението“ и се разпространява по график на община Перник. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.04", "title": "\n\t\t\tМинистър Караниколов и зам.-министър Нанков инспектираха аварийните дейности в Перник\t\t\t"}
{"url": "https://trud.bg/%d0%b2%d1%8a%d0%b2%d0%b5%d0%b4%d0%be%d1%85%d0%b0-%d0%bd%d0%be%d0%b2%d0%b0-%d1%82%d1%83%d1%80%d0%b8%d1%81%d1%82%d0%b8%d1%87%d0%b5%d1%81%d0%ba%d0%b0-%d1%82%d0%b0%d0%ba%d1%81%d0%b0-%d0%b7%d0%b0-%d0%be/", "text": "В Амстердам започнаха да събират нова туристическа такса в размер на 3 евро на човек на ден за отсядане в хотел от 1 януари 2020 г., предава ТАСС, като се позовава на информация на уебсайта на града. Таксата допълва съществуващия данък от 7% от стойността на отсядане в хотела. Нови правила ще бъдат въведени и за хората, които използват услуги по краткосрочно отдаване под наем като Airbnb. Те ще трябва да платят 10% от наема. Амстердам има население от 1,1 млн. души и се посещава годишно от около 17 млн. души, като се вземат предвид туристите и хората, които не остават в града през нощта. Увеличаващият се поток от туристи довежда до оплаквания от местните жители, които са недоволни от шума и други неудобства, които носят посетителите. Новият данък е част от план, насочен към по-равномерно разпределение на чужденците в цялата страна. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.04", "title": "\n\t\t\tВъведоха нова туристическа такса за отсядане в хотел в Амстердам\t\t\t"}
{"url": "https://trud.bg/%d1%80%d0%be%d1%81%d0%b5%d0%bd-%d0%b1%d1%8a%d1%87%d0%b2%d0%b0%d1%80%d0%be%d0%b2-%d0%be%d0%bd%d0%bb%d0%b0%d0%b9%d0%bd-%d1%82%d1%8a%d1%80%d0%b3%d0%be%d0%b2%d1%86%d0%b8%d1%82%d0%b5-%d1%89%d0%b5-%d0%b8/", "text": "Онлайн търговците ще издават електронни или хартиени касови бележки, заяви пред   говорителя на НАП Росен Бъчваров. Той обяви, че вече е публикуван нов проект за промяна на Наредба Н-18, за касовите апарати. След масовите протести на бизнеса през миналата година, сега държавата предлага на онлайн търговците да издават или обикновен фискален бон, или дигитален такъв. „Документът може да не е фискална касова бележка, издадена от фискално устройство, а може да е някакъв вид информационен бон, който да бъде изпратен по електронна поща или по друг технически начин. За целта търговците трябва да обявят в НАП всички платежни сметки, по които получават картови тези плащания. Освен това съответният платежен оператор, през който минават тези картови плащания, да изпраща периодично данни в НАП за броя на транзакциите и тяхната стойност.”, посочи Бъчваров. Все още не е ясно кога новото изискване ще влезе в сила. Към момента електронните магазини трябва да приведат дейността си в съответствие с досегашните текстове на наредбата до края на март. „При онлайн търговията има много сериозен фискален проблем, който ние оценяваме на 170 милиона годишно. Тази регулация идва срещу често използвано отклонение от облагане“, каза още говорителят на НАП Росен Бъчваров. До момента в агенцията са регистрирани над 15 000 електронни магазина. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.04", "title": "\n\t\t\tРосен Бъчваров: Онлайн търговците ще издават електронни или хартиени касови бележки\t\t\t"}
{"url": "https://trud.bg/%d0%b5%d1%80%d0%b4%d0%be%d0%b3%d0%b0%d0%bd-%d0%b8-%d0%bc%d0%b0%d0%ba%d1%80%d0%be%d0%bd-%d0%be%d0%b1%d1%81%d1%8a%d0%b4%d0%b8%d1%85%d0%b0-%d0%bf%d0%be-%d1%82%d0%b5%d0%bb%d0%b5%d1%84%d0%be%d0%bd%d0%b0/", "text": "Турският президент Реджеп Тайип Ердоган и френският му колега Еманюел Макрон обсъдиха в телефонен разговор развитието на събитията в Либия и Сирия, предава Anadolu Agency, като се позовава на информация от президентството. Източниците заявиха, че телефонното обаждане между Ердоган и Макрон е проведено по искане на френския президент. Двамата са обърнали внимание на регионалното развитие и двустранните отношения.  АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.04", "title": "\n\t\t\tЕрдоган и Макрон обсъдиха по телефона ситуацията в Либия и Сирия\t\t\t"}
