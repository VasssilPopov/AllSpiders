{"url": "https://trud.bg/%d0%bc%d0%be%d1%82%d0%be%d1%86%d0%b8%d0%ba%d0%bb%d0%b5%d1%82%d0%b8%d1%81%d1%82-%d0%b5-%d1%81-%d0%be%d0%bf%d0%b0%d1%81%d0%bd%d0%be%d1%81%d1%82-%d0%b7%d0%b0-%d0%b6%d0%b8%d0%b2%d0%be%d1%82%d0%b0-%d1%81-2/", "text": "Мотоциклетист е с опасност за живота след катастрофа на бул. „8-ми приморски полк“ във Варна, съобщиха от пресцентъра на ОДМВР – Варна. Сигналът е получен около 17:00 часа. Съобщено е, че на бул. „8-ми приморски полк“, в района на новия магазин „Кауфланд“ към кв. „Виница“, са се сблъскали мотоциклет и лек автомобил. По първоначални данни, 33-годишен водач на мотоциклет „Сузуки 1000“ е предприел изпреварване на завиващ лек автомобил „Фолксваген Голф“, при което е възникнал сблъсък между двете превозни средства. Мотоциклетистът е откаран в болница, към момента е известно, че е със съчетана травма – множество наранявания и фрактури по цялото тяло, в състояние на кома е и е с опасност за живота. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.08.17", "title": " Мотоциклетист е с опасност за живота след катастрофа във Варна"}
{"url": "https://trud.bg/%d1%81%d0%bb%d0%be%d0%b2%d0%b5%d0%bd%d1%81%d0%ba%d0%b8%d1%8f%d1%82-%d0%bf%d0%b0%d1%80%d0%bb%d0%b0%d0%bc%d0%b5%d0%bd%d1%82-%d1%83%d1%82%d0%b2%d1%8a%d1%80%d0%b4%d0%b8-%d0%bc%d0%b0%d1%80%d0%b8%d0%b0/", "text": "Парламентът на Словения одобри назначаването на Мариан Шарец за нов министър-председател на страната, предава  Бившият комик, който оглави партията „Листа на Мариан Шарец“, е на път да състави правителство на малцинството, с което най-накрая да бъде сложен край на дългия политически застой в страната, последвал след последните парламентарни избори. 40-годишният Шарец, е най-младият премиер в историята на Словения. Той бе утвърден на поста с подкрепата на 55 депутати в 90-местния парламент. Шарец, бивш кмет на населено място в Северна Словения, има 15 дни, за да успее да състави кабинета си. В него ще влизат пет партии – леви и лявоцентристки. Водената от него политика ще зависи от подкрепата на партията „Левица“, която подкрепи Шарек, но отказа да участва в коалицията. Заедно петте партии от коалицията имат 45 места в парламента. С деветте места на „Левица“ новото правителство ще има тънко мнозинство в законодателния орган в Любляна. Анализаторите вече прогнозираха трудно начало за новото правителство, като се имат предвид противоречивите платформи на партиите в него.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.08.17", "title": " Словенският парламент утвърди Мариан Шарец на поста министър-председател"}
{"url": "https://trud.bg/%d0%ba%d1%80%d1%83%d0%bc-%d0%b7%d0%b0%d1%80%d0%ba%d0%be%d0%b2-%d1%87%d0%b5%d1%82%d0%b2%d1%8a%d1%80%d1%82-%d0%bc%d0%b8%d0%bb%d0%b8%d0%be%d0%bd-%d0%b4%d1%83%d1%88%d0%b8-%d0%be%d1%81%d1%82%d0%b0%d0%b2/", "text": "„Четвърт милион души остават без застраховки, въпреки че са си платили надлежно, в следствие на фалит на кипърско застрахователно дружество. Тези хора са измамени. Парите им са взети. Услугата, която им се дължи, не може да бъде предоставена. Те подлежат на санкция, защото тази застраховка е задължителна.” Това каза зам.-председателят на ПГ на „БСП за България” Крум Зарков. Според него държавата не може да игнорира случващото се, защото ги е задължила да правят този вид  застраховки. Освен това пазарът е регулиран и проверен, и гражданите изпитват сигурност при сключване на застраховка. Зарков припомни, че на 10 май Комисията по финансов надзор публикува забрана за сключване на застрахователни договори от тази фирма, в следствие на решение на кипърския регулатор. „Имайки предвид мащаба на проблема – става дума за 10% от пазарния дял на гражданската отговорност у нас, КФН трябваше да направят много по-мащабна публична кампания и да уведомят хората. Гражданите продължаваха да внасят вноски по застраховките си и след 10 май, което е доказателство, че такава кампания не е направена. Най-изрядните платци ще изтърпят най-големи щети”, категоричен бе народният представител.  По думите му по-важно е какво ще се прави оттук нататък. „Разбираме, че МВР са определили гратисен период да не глобяват шофьорите, които имат застраховка при въпросния застраховател, но не са казали за какъв период от време е това и при какви условия”, добави Крум Зарков. По думите му има два подхода. Първият, който е грешен, е да се каже, че е трябвало хората да внимават при кой застраховател подписват.  Той обясни, че този вариант не е правилен именно защото пазарът е регулиран и хората трябва да са спокойни независимо с кой застраховател сключват полица. „Ние предлагаме друг подход. Настояваме той да бъде обсъден и в НС, а именно държавата да обезщети хората, които надлежно са си плащали вноските, да се застъпи за правата им. Освен това държавата да участва в съдопроизводството по несъстоятелност на фирмата в Кипър, защото надали потърпевшите могат да идат там да се запознаят с тамошното законодателство, за да си защитят правата”, каза Крум Зарков. Той разясни още, че в Кодекса за застраховане е предвиден гаранционен фонд по отношение на щетите и обезпечителен фонд, в случаите когато има несъстоятелност, какъвто е този. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2018.08.17", "title": " Крум Зарков: Четвърт милион души остават без застраховки, държавата да ги обезщети и защити в Кипър"}
{"url": "https://trud.bg/%d0%ba%d0%b0%d1%82%d0%b0%d1%81%d1%82%d1%80%d0%be%d1%84%d0%b0-%d0%b7%d0%b0%d1%82%d1%80%d1%83%d0%b4%d0%bd%d0%b8-%d0%b4%d0%b2%d0%b8%d0%b6%d0%b5%d0%bd%d0%b8%d0%b5%d1%82%d0%be-%d0%bd%d0%b0-%d0%b8%d0%b7/", "text": "Затруднено е движението на изхода от София в посока Владая. Причината е катастрофа между два леки автомобила, съобщиха от пътната полиция. При инцидента няма загинали. На място има екипи на полицията, пожарната и Бърза помощ. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.08.17", "title": " Катастрофа затрудни движението на изхода от София в посока Владая\t\t\t"}
{"url": "https://trud.bg/%d0%b3%d1%8a%d1%80%d1%86%d0%b8-%d0%bf%d0%be%d0%b4%d0%b0%d1%80%d1%8f%d0%b2%d0%b0%d1%82-%d0%b8%d0%bc%d0%be%d1%82%d0%b8%d1%82%d0%b5-%d1%81%d0%b8-%d0%bd%d0%b0-%d0%b4%d1%8a%d1%80%d0%b6%d0%b0%d0%b2%d0%b0/", "text": "7.4 милиона собственици на имоти в Гърция ще получат до 31 август данъчните си декларации с данък за недвижими имоти. От тях почти 1 милион собственици на имоти (946,671 частни имоти и 7,126 бизнес имоти) ще платят увеличен данък до 200 евро. Министерството на финансите реши също така да се промени зонирането на плащане на налога. Това означава, че райони, в които досега данъкът е бил по-нисък, собствениците вече ще плащат по-висок. Общо в Гърция има 10 216 обособени зони като ENFIA (данък върху единното имущество), който ще бъде повишен в 3792, а в 2122 ще бъде намален. Ще остане без промяна в 3792 зони. От промените на данъчната ставка властите очакват да влеят в държавния бюджет 2.65 млрд. евро. По данни на министерството на финансите 23% от населението, или 1.4 млн. души ще платят по-малко ENFIA. За 62%, което е 3.9 млн. души няма да има промяна в данъка и те ще платят сума аналогична на тази от миналата година. Данъкът започва от 20 EUR, но достига значително по-висока сума, особено ако става дума за крайбрежието и туристическите зони. Годишно увеличението за един имот ще варира от 50 до 200 EUR. Минималната сума ще е 50 EUR. Увеличение от 1 – 50 евро ще засегне 737,709 данъкоплатци или средно 12%  Увеличение 50 – 200 евро ще засегне 160,001 данъкоплатци или 2,3%.  Увеличение с над 200 евро ще засегне 48,961 данъкоплатци или 0,7%  Що се отнася до фирмите, над 60% от тях ще плащат по-нисък ENFIA. Поради високия имотен данък хиляди имоти попадат в ръцете на държавата, защото наследниците предпочитат да се откажат от наследствата си, поради високите наеми и финансови тежести на имотите. Повече от 135 000 наследствени имоти са били отхвърлени през 2017 г. Гърция въведе данъците и върху приходите от краткосрочните наеми, които се движат в диапазона между 15% и 45% в зависимост от размера им. Скалата е същата, каквато е и за конвенционалните наеми. Собствениците на жилища, отдавани за по няколко дни, ще трябва да подават декларации за приходите, коя платформа използват за отдаването под наем на жилището или стая, информация за наемателите и периода, за който е наето жилището, както и за начина на плащане. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.08.17", "title": " Гърци подаряват имотите си на държавата заради високите имотни данъци"}
{"url": "https://trud.bg/%d0%b5%d0%b4%d0%b8%d0%bd-%d0%be%d1%82-%d1%83%d0%b1%d0%b8%d0%b9%d1%86%d0%b8%d1%82%d0%b5-%d0%bd%d0%b0-%d1%81%d1%82%d0%be%d1%8f%d0%bd-%d0%b1%d0%b0%d0%bb%d1%82%d0%be%d0%b2-%d0%b5-%d0%b7%d0%b0%d0%b4%d1%8a/", "text": "Днес в Република Южна Африка е задържан Вили Георгиев, български гражданин, признат за виновен в умишлено умъртвяване на студента Стоян Балтов през 2008 г. в дискотека „Амнезия“ в Студентски град, съобщават от прокуратурата. Георгиев е осъден на 18 г. затвор при първоначален „строг“ режим от Софийски апелативен съд. Присъдата на Георгиев е потвърдена от ВКС. Наказанието не е приведено в изпълнение, тъй като лицето се е укрило. В хода на издирвателните действия е установено, че местонахождението на Георгиев е в ЮАР. По повод на тази информация, през 2017 г. главният прокурор Сотир Цацаров е изпратил молба за екстрадиция до министъра на правосъдието на ЮАР. На основание на молбата, българският гражданин Вили Георгиев е задържан. Предстои разглеждане на делото на 20 август 2018 г. от съда в гр. Порт Елизабет, ЮАР. След приключване на производството, министърът на правосъдието на ЮАР следва да издаде заповед за екстрадиция и връщането на Георгиев в Република България. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2018.08.17", "title": " Един от убийците на Стоян Балтов е задържан в Южна Африка"}
{"url": "https://trud.bg/%d0%ba%d0%b8%d1%80%d0%b8%d0%bb-%d0%b4%d0%be%d0%b1%d1%80%d0%b5%d0%b2-%d0%b2-%d0%b4%d1%8a%d1%80%d0%b6%d0%b0%d0%b2%d0%b0%d1%82%d0%b0-%d0%bd%d0%b0-%d0%b3%d0%b5%d1%80%d0%b1-%d0%bc%d0%b2%d1%80-%d0%b0/", "text": "„Екипът, който е писал „Визия за България“ в сектор „Сигурност“, разглежда една обществена поръчка, която обяви МВР. Тя е за близо милион и половина лева и касае оптимизация на вътрешно – организационните процеси в МВР, реинженеринг на процесите. Реинженеринг, това е цялостно преосмисляне и препроектиране на процесите. В държавата на ГЕРБ вече приемаме за нормално ИТ специалист и служител в градска мобилност да купуват ваксини и да ваксинират овце и кози, и да печелят такива обществени поръчки. Държавата на ГЕРБ вече свикна, примири се, че е абсолютно нормално съдържател на фризьорски салон и козметичка да надграждат ИТ системата на търговския и имотен регистър.“ Това заяви на пресконференция зам.-председателят на БСП Кирил Добрев. Според него обаче, новата обществена поръчка на МВР е стигнала до „нови висини“. „Ние всъщност аутсорсваме управленска дейност с тази обществена поръчка, защото вътре говорим за нова структура в МВР с цел повишаване ефективността на ведомството. Нов концептуален модел за новата структура и изпълнение на следващи дейности. Говорим за пълен анализ на структурата, дефиниране на стратегия за МВР, идентификация на фундаментални промени в структурата и т.н.“, категоричен бе зам.-председателят на БСП. По думите му, ако бъде разгледана обществената поръчка, хората ще останат с впечатление, че БСП внася втори вот на недоверие. „Защото всички наши мотиви от вота на недоверие само от преди месец и половина присъстват в тази поръчка. Тогава бяхме смешни. Искам да разбера как се чувства днес ръководството на МВР. Ако ние бяхме смешни, нека кажат днес те какви са. Аз не мога да ги оприлича“, каза Кирил Добрев. Той добави, че няма да говори за финансовото измерение на обществената поръчка. Цената й е била от милион и половина лева. „Тук говорим за визия и стратегия, защото когато се явяват политици на избори, те предлагат управленски модел. ГЕРБ управлява от десет години. Само преди една година имаха обещания, имаха стратегия за МВР. Имаха за всяко населено място полицай. Ами, ако не дай Боже реинженеринг каже че не може полицай във всяко село, какво правим?“, попита зам.-председателят на левицата. Според него се предлага сливане на политическото с нещо съвсем различно. Добрев информира, че МВР е бюджет от милиард лева и има 60 хиляди служители и Академия на МВР с милиони бюджет. „Трябва да кажа, че това е абсолютно нелепо и че това всъщност е признание, че Радев и политическото ръководство са некомпетентни. И тук обаче възникват два големи въпроса: Защо министър Радев и политическото ръководство не се опрат на професионалното ръководство? Смята ли министър Радев, че професионалнто ръководство на МВР е некадърно? Въпреки чистките тези десет години в системата на МВР, смятам, че останаха много специалисти. Означава ли, че министър Радев не разчита на академията на МВР?“, попита Кирил Добрев. Той припомни, че има катедра по организация и управление на труда в системата на МВР и те нямат никакво отношение по този процес. „Това не е ли явно признание,че държавата дезертира не от даването на обществени поръчки, а от управленски функции. Ще завърша само с един пост във фейсбук от затворените групи на служители от МВР. Там пише така: Спрете веднага обществената поръчка, министър Радев, и не ни мъчете повече. Настоявам както публично беше обявена тази обществена поръчка, публично да излязат министър Радев и ръководството на МВР и да се извинят на всички професионалисти в МВР. Незабавната им оставка е просто задължителна“, заключи Кирил Добрев. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2018.08.17", "title": " Кирил Добрев: В държавата на ГЕРБ, МВР аутсорсва управленска дейност с обществена поръчка"}
{"url": "https://trud.bg/%d0%b4%d0%b2%d0%b0%d0%bc%d0%b0-%d1%83%d0%b1%d0%b8%d1%82%d0%b8-%d0%b8-%d1%87%d0%b5%d1%82%d0%b8%d1%80%d0%b8%d0%bc%d0%b0-%d1%80%d0%b0%d0%bd%d0%b5%d0%bd%d0%b8-%d0%b8%d0%bc%d0%b0%d0%bc%d0%b8-%d0%bf%d1%80/", "text": "Има двама убити и четирима ранени имами при безразборна стрелба по време на заседание на мюфтийство в околия Терджан на провинция Ерзинджан в Източна Турция, предаде информационната агенция Догу хабер ажансъ (ДХА). Нападателят е служител в мюфтийството – Фатих А. По неизвестни причини той е открил безразборната стрелба в салона на местното околийско управление (каймакъмлъка). На място са застреляни имамът Расим Кълъч и ваизът Ерсин Каган. Ранени са и други четирима имами, настанени на лечение в болница. След стрелбата нападателят е успял да избяга и в момента се издирва, посочва още ДХА. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.08.17", "title": " Двама убити и четирима ранени имами при стрелба в мюфтийство в Източна Турция"}
{"url": "https://trud.bg/%d0%be%d1%81%d1%82%d0%b0%d0%b2%d0%b8%d1%85%d0%b0-%d0%b2-%d0%b0%d1%80%d0%b5%d1%81%d1%82%d0%b0-%d0%bc%d0%bb%d0%b0%d0%b4%d0%b5%d0%b6%d0%b0-%d0%b1%d0%bb%d1%8a%d1%81%d0%bd%d0%b0%d0%bb-%d0%b4%d0%b5%d1%86/", "text": "Съдът в Петрич наложи постоянна мярка „Задържане под стража“ на 18-годишния Георги Попстоянов, който помете деца на тротоар. Прокуратурата му повдигна две обвинения – за причиняване на средна телесна повреда и за причиняване на тежка телесна повреда с опасност за живота. По време на инцидента Георги не е бил сам в автомобила си, информира Високо напрежение и спонтанен бунт имаше днес в Петрич. Хората се притесняват случаят да не бъде потулен, тъй като водачът е син на бивш полицай. Градът готви и протест. Десетки гневни петричани блокираха централни улици. Те поискаха среща с шефа на полицията и с кмета. От първо лице за ужаса разказаха Антония и Благовест. По думите на момичето, шофьорът се е засилвал и е правил дрифтове три пъти, и накрая се е забил в децата. Вместо да излезе да помогне, той е тръгнал да си ходи. „Последно видях, че задните гуми почнаха да стържат по асфалта и колата внезапно дойде към нас. Пробвах се да дръпна Хиси, обаче, всичко стана за секунди”, разказа Благовест. Хората твърдят, че младият шофьор често си правил експерименти на пътя. Притесняват се, че случаят ще бъде потулен. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2018.08.17", "title": " Оставиха в ареста младежа, блъснал деца на тротоар в Петрич"}
{"url": "https://trud.bg/%d0%bf%d0%be%d0%b6%d0%b0%d1%80%d0%bd%d0%b8%d0%ba%d0%b0%d1%80-%d0%b7%d0%b0%d0%b3%d0%b8%d0%bd%d0%b0-%d1%81%d0%bb%d0%b5%d0%b4-%d0%ba%d0%b0%d1%82%d0%be-%d0%bf%d0%be%d0%b6%d0%b0%d1%80%d0%bd%d0%b0-%d1%81/", "text": "Пожарникар загина при пътен инцидент край Куклен. Противопожарният автомобил се обърнал в крайпътно дере на входа на града, предаде  . При инцидента са били затиснати трима пожарникари. Един от тях е загинал на място. Поне 3 линейки са се отзовали на мястото. Пътят за Пловдив е затворен. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.08.17", "title": " Пожарникар загина, след като пожарна се обърна в крайпътно дере край Куклен"}
{"url": "https://trud.bg/%d1%82%d1%80%d1%8f%d0%b1%d0%b2%d0%b0-%d1%80%d0%b0%d0%b1%d0%be%d1%82%d0%b5%d1%89%d0%b0-%d0%b4%d0%be%d0%b1%d0%b8%d0%b2%d0%bd%d0%b0-%d0%b8%d0%bd%d0%b4%d1%83%d1%81%d1%82%d1%80%d0%b8%d1%8f-%d0%b7%d0%b0/", "text": "Празникът, който днес отбелязва цялата минна общност, е добър повод да повторим, че гръбнакът на българската икономика е добивната индустрия. А тя е една от малкото, които работят добре в страната. Макар че у част от обществото липсва достатъчно разбиране за нуждата от развитие на добива и преработката в страната, всеки от нас ежедневно се ползва от постиженията на цивилизацията, а те са производни от суровините, които добиваме и преработваме. Като ректор на единствения университет в страната, където се подготвят инженерни кадри за цялата добивна индустрия, мога да кажа, че Минно-геоложкият университет привлича постоянен поток от млади хора, желаещи да се обучават при нас. Те са предимно от региони, в които се развива минна дейност. Въпреки общата тенденция за намаляване на броя на студентите, което на национално ниво се усеща като недостиг на кадри на пазара на труда, университетът привлича студенти с високите шансове за много добра професионална реализация. За да успеем да минимизираме тенденцията на отлив, трябва да се положат целенасочени усилия от страна на държавата и бизнеса за привличане и задържане на младите в страната. Виждам колко силна е мотивацията на завършилите университета, когато идват да повишат знанията си в определена област или просто защото знаят, че се търсят минни инженери в даден регион. Добивната индустрия ни е жива, развива се и благодарение на инвестициите, които компаниите правят, внедряват много новости. Тъй като в настоятелството на университета има само хора, завършили университета и управляващи сериозни минни компании, нашите студенти имат възможност да се запознаят с всички нововъведения, да провеждат стажовете си в практиката и да работят с най-съвременните софтуер и апаратура. Всичко това дължим на партньорството си с бизнеса – развиваме го от години и резултатите са много добри – практици изнасят лекции пред студенти, чрез стажовете фирмите създават контакти с младите хора и студентите си избират бъдещите работодатели. Радва ме и фактът, че университетът привлича все повече момичета. С модернизацията в бранша има много нови възможности. Използвам повода да честитя празника на всички колеги и да пожелая здраве, безопасна работа и благополучие.", "date": "2018.08.17", "title": " Трябва работеща добивна индустрия за да задържим младите хора"}
{"url": "https://trud.bg/%d0%bf%d1%80%d0%b5%d0%b7-2017-%d0%b3-%d1%81-11-%d0%bc%d0%b8%d0%bb%d0%b8%d0%be%d0%bd%d0%b0-%d1%82%d0%be%d0%bd%d0%b0-%d0%bf%d0%be%d0%b2%d0%b5%d1%87%d0%b5-%d0%b5-%d0%b4%d0%be%d0%b1%d0%b8%d0%b2%d0%b0/", "text": "С 11 милиона тона повече добив през 2017 г. и увеличение на количествата при почти всички отрасли отчита минната индустрия у нас. Предприятията в бранша са прибрали „реколта“ от 108,69 млн. тона суровини, като най-съществено е увеличението при индустриалните минерали с 37%. Данните изнесе инж. Николай Вълканов, председател на Минната камара по повод „Деня на миньора“. Фирмите в добивната промишленост са произвели с 9% повече продукция през 2018 г., спрямо 2017 г., която достига 2,7 млрд. лв. Сериозно увеличение има и при добива на инертни и строителни материали с 18%. Въгледобивът също нараства – с 10% спрямо предходната година, а рудодобивът се покачва с 1%. България заема водеща позиция в европейския добив – на трето място сме по добив на мед, на четвърто по добив на злато и на пето по добив на лигнитни въглища. Експлоатираните находища на подземни богатства в България се простират на 1677,53 хиляди декара или само на 1,5% от територията на страната. Концесиите за добив към май 2018 г. са общо 448 броя. Действащи  разрешения за търсене или проучване проучвания са 96. Годишната заплата в бранша не спира да расте през последните години, като в момента е на ниво от 18 414 лв., при средна 12 563 лв. за страната. Професията крие рискове, но добрите практики в бранша водят и до тенденция за спад на трудовите злополуки. През 2017 г. е отчетено най-ниското ниво за последните седем години – 126 броя. Загубените календарни дни в отрасъла също са значително по-малко спрямо 2016 г. – 8501 дни. Броят на работещите в добивната промишленост намалява, но въпреки това, произведената продукция на един зает расте и остава 2,5 пъти по-висока от средната за индустрията. През последните години се забелязва тенденция към дигитализация. Водещите компании в сектора работят усилено и внедряват нови цифрови технологии за повишаване на безопасността на труда и повишаване на ефективността на производствените процеси. Износът в сектора през 2017 г. бележи ръст със 17%, а вносът нараства с цели 45%. За чужбина предприятията изнасят предимно индустриални материали – цимент, вар, каолин, метали, в това число и благородни в размер на 3616 хил. тона годишно. Вносът на горива е най-изявен, а при металите – импортът на медни руди и техните концентрати е водещ.    ", "date": "2018.08.17", "title": " През 2017 г. с 11 милиона тона повече е добивът в минната индустрия\t\t\t"}
{"url": "https://trud.bg/%d1%82%d1%80%d0%b0%d0%ba%d0%b8%d0%b9%d1%81%d0%ba%d0%b8-%d0%b4%d0%b2%d0%be%d1%80%d0%b5%d1%86-%d0%ba%d1%80%d0%b8%d0%b5-%d1%81%d0%b2%d0%b5%d1%82%d0%b8%d0%bb%d0%b8%d1%89%d0%b5-%d0%bd%d0%b0-%d0%b4%d0%b8/", "text": "Голямата перла на Перперикон – цялостният архитектурен ансамбъл, наречен “Тракийски дворец светилище – столичен комплекс” е сред последните изненади от разкопките на скалния град. В него вероятно се намира светилището на тракийския бог Дионис, съобщи ръководителят на проучванията проф. Николай Овчаров. След направеното прецизно геодезично заснемане и най-новите снимки с дрон става ясно, че дворецът е бил поне на три етажа и се е състоял от няколко корпуса. Долният етаж е изсечен в скалите до 3-4 м. Само този етаж е с близо 1000 кв. м площ. Ако и горните са били такива, то общата площ е надхвърляла 3000 кв. м, посочи археологът. “Има 2 големи помещения, групирани около два вътрешни двора. Това са различни езически храмове, тронна церемониална зала, дълга почти 30 м, подземия с гробници на царе и жреци. Най-важна е залата с голям каменен олтар в северозападния ъгъл на двореца светилище, за която предполагаме, че е била прочутото светилище с прорицалище на тракийския Дионис”, уточни той. По думите му дворецът и залата с олтара са свързани, като олтарът е обгорен и затова се предполага, че това е “залата за прорицания”. В нея се е правил този винено-огнен обред, за който учените Александър Фол и Иван Маразов обясняват, че по този начин при траките са се правили гаданията. “Всичко това ни кара да смятаме, че това прорицалище е на тракийския Дионис”, заяви проф. Овчаров. Светилището е възникнало на прехода между бронзовата и желязната епоха, в края на второто и в началото на първото хилядолетие преди новата ера.   Вадят бронзови накити До 2000 г. Перперикон тънеше в полумистика и в неяснота, но с тези 19-годишни разкопки успяхме да разкрием цялостната история на скалния град, посочи още проф. Николай Овчаров. Той отбеляза, че вече се знае, че първите светилища на Перперикон са още от праисторическата епоха. Ученият показа най-новите находки – бронзови накити и нагръдни и напрестолни кръстове, открити в разкривания през 2018 г. квартал от ХІІІ-ХІV в. в Южното подградие на града. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.08.17", "title": " Тракийски дворец крие светилище на Дионис\t\t\t"}
{"url": "https://trud.bg/%d1%81%d1%82%d0%b0%d1%82%d1%83%d1%8f-%d0%bd%d0%b0-%d0%bc%d0%b0%d0%b3%d0%b8%d1%81%d1%82%d1%80%d0%b0%d1%82-%d1%89%d0%b5-%d0%ba%d1%80%d0%b0%d1%81%d0%b8-%d1%81%d1%8a%d0%b4%d0%b5%d0%b1%d0%bd%d0%b0/", "text": " най-вероятно е на местен управник, съобщи доц. д-р Людмил Вагалински от НАИМ, цитиран от  . Археолозите от екипа му почистиха късноримската каменна скулптура от пръстта, след като кран премести тежката стълба на форума над нея. Статуята е без глава, но до левия крак на облеченото в тога мъжко тяло е изваяна кутия за папируси – за да е ясно, че става дума за магистрат на висока позиция. Дали главата е махната нарочно от недоволни жители на града или от политически противници на управника? Засега няма как да е сигурно. От една страна по скулптурата няма други следи от грубо отношение, тя е била положена внимателно в легнало положение. От друга страна обаче строителите на стълбището са знаели, че тя остава отдолу и че хората почти буквално ще стъпват върху поваления магистрат. Чакат се още хипотези около рядката находка, а археолозите не са се отказали да търсят и главата – пространството около статуята още не е изследвано напълно. Но вече е избрано мястото, където скулптурата ще бъде видима за всички посетители на Хераклея Синтика край с. Рупите: сред останките от гражданската базилика на форума. Някога тази сграда е била нещо като съдебна палата на града.", "date": "2018.08.17", "title": " Статуя на магистрат ще краси „съдебната палата“ на Хераклея Синтика (СНИМКИ и ВИДЕО)"}
{"url": "https://trud.bg/%d0%b4-%d1%80-%d1%81%d1%82%d0%b0%d0%bd%d0%b8%d1%81%d0%bb%d0%b0%d0%b2-%d0%b1%d0%b0%d1%87%d0%b5%d0%b2-%d0%b8%d1%81%d1%82%d0%be%d1%80%d0%b8%d0%ba-%d0%b8-%d0%bf%d0%be%d0%bb%d0%b8%d1%82%d0%be%d0%bb%d0%be/", "text": "Темата за „Севрен поток-2“ със сигурност ще е от най-важните по време на преговорите между германския канцлер и руския президент в събота. Какво трябва да търсим в тази среща и докъде ще доведе натиска на Тръмп ЕС да се откажат от проекта. Ще започне ли втечненият газ от САЩ да завладява европейския пазар. Докъде стигнаха антируските санкции и доколко те са ефикасни. По тези въпроси разговаряме с . – Г-н Бачев, в събота предстои среща между Меркел и Путин в Германия, на която се очаква преговорите да бъдат фокусирани върху ситуацията в Сирия, насилието в Източна Украйна и общия газопровод. Някои обаче са категорични, че „Северен поток-2“ за директен пренос на газ до Германия ще е тема номер 1. Ще има ли според вас яснота точно по тази тема? – Изключителната динамика на процесите и събитията предопределя и свързаността на горещите точки, но и ролите на участниците в тях. Срещата между Меркел и Путин е очаквана, предвид няколкото срещи на ниво външни министри през последните месеци. Тя е очаквана и поради натиска на Съединените щати по посока ЕС, който цели изпълнение на стратегическите интереси на Вашингтон. Въпросите за Сирия няма как да бъдат разрешени на тази среща, тъй като в конкретния случай ролята на ЕС е на критичен наблюдател. Роля, която ЕС самовъзприе именно чрез следване на чужди стратегически интереси. Въпросът за транзита на руски газ през Украйна вече бе обсъждан при последната среща между Путин и Меркел в Сочи през май, така че фокусът на предстоящата среща в замъка Мезеберг ще бъде върху „Северен поток-2“. – Какво трябва да търсим в тази среща? Преди последния форум на НАТО Тръмп яростно атакува Германия и я нарече „заложничка на Русия“. – Трябва да се търси не това, което е очевидно, а символа на срещата. А да се говори, че Германия е заложник на Русия, когато на немска територия има почти 35 000 американски военни, е забавна игра на думи, но и доста опасна. – Застрашено ли е изграждането на „Северен поток“? Независимо от натиска на Тръмп, Германия и ЕС не се отказват от проекта „Северен поток“. Как това се отразява на глобалната икономика и политика? – Изграждането на „Северен поток-2“ е тест за силата на Германия, но и за възможността ЕС сам да взима решения. Проектът ще обезпечи една сериозна част от енергийната сигурност на ЕС, но той е икономически изгоден също и заради дейностите около самото изграждане. Многомилиардният проект (8-10 млрд. долара) включва не само енергийните европейски компании OMV, E.ON, Engie и Shell, но също така създава работа за фирми от други отрасли – изработката на тръбите се осъществява от немската Europipe, бетонната обвивка се прави от финландската група Wasco, швейцарската Allseas и много други. Препятствията пред „Северен поток-2“ са налице още от самото му обявяване. – Например – посочете такова препятствие. – През 2016 г. Джон Макейн и Марко Рубио направиха опит да се намесят във вътрешната политика на ЕС, като критикуваха изграждането на газопровода в писмо до ЕК. Загрижеността на водещите американски политици за прилагането на Третия енергиен пакет е впечатляваща. Защо те не позволяват Европа да се меси при прекарването на ключовия нефтопровод Keystone XL, свързващ САЩ и Канада? – Възможно ли е обещаните антируски санкции да докарат Меркел дотам, че канцлерката да склони на съюз с Русия, за да бранят заедно от САЩ металурзите, „Северен поток-2“ и бизнеса с Иран? Което ще означава, че действията на САЩ сближават Москва и Берлин. – В дъглосрочен план отношенията между ЕС и Русия могат да бъдат определени като вълнообразни. От началото на века те са преживели 2 кризи, смятам, че в крайна сметка прагматичната неизбежност на взаимноизгодното сътрудничество ще доведе до сближаване. Относно намирането на общ език, при наличие на общи теми, пример може да бъде търсен в историята – през 2003 г. Германия и Франция намериха общ език при изграждането на позиция за войната в Ирак, отново диктувана от Вашингтон. – Има ли реално с какво да отвърнат Германия, ЕС и Русия при евентуално налагане на санкции срещу участниците в проекта? – Налагането на санкции е решение с противоречив характер. От 2014 г. насам санкциите не направиха Русия по-слаба, а обратното – направиха я по-силна. Москва успешно се адаптира към ситуацията. ЕС сам решава дали да се преклони или да търси път за собствена игра на геополитическата сцена, въпреки че след срещата между Тръмп и Юнкер може да бъде изразено съмнение за желанието на съюза да защитава своите стратегически интереси. – Ще започне ли втечненият газ от САЩ да завладява европейския пазар, както бе казано от Еврокомисията преди няколко дни в прессъобщение? И не е изключено ЕК да се опитва да обяви този резултат за триумф по политически причини. – Втечененият газ от САЩ няма как да завладее европейския пазар, разглеждано в дългосрочен план. Неговият внос е резултат от фактора на стратегическия интерес на Вашингтон, а не от икономическа целесъобразност. Трябва да е ясна целта на опита на Вашингтон да пробие на европейския пазар – да се противопостави на руското влияние и зависимост. Изключително икономически неизгодно за САЩ е да изнасят втечнен газ, тъй като при население от 325 милиона души залежите на природен газ от 10 млрд. куб. метра не стигат дори за вътрешна употреба. Това налага вече споменатият внос на втечнен газ от Египет, а дори през януари 2018 година за пръв път бе осъществен внос от Русия на Бостънското пристанище, въпреки санкциите. Съединените щати са на първо място в света по консумация на природен газ със 778 млн. куб. метра, изпреварвайки почти двойно ЕС. – Може ли Тръмп с политически методи да „наложи“ доставките на втечнен газ в Европа? Например, по формулата „газ в замяна на сигурност“, в която европейските държави, членки на НАТО няма да харчат за отбраната 2% от БВП, както това се изисква от САЩ? Но в замяна на това ще купуват от Америка „синьо гориво“? – При осъществяването на енергийни проекти има 3 стари фактора за тяхната ефективност – цена, сигурност и екологичност. За мен има и четвърти фактор, за който вече споменах, фактора на стратегическия интерес. Възможността да се жертва икономическа изгода с цел постигане на кратко- и средносрочни стратегически цели. Това е целта и на Тръмп. Реално, той не променя посоката и целта на американската външна политика в това направление. – А какво променя тогава? – Променя само методите – той е бизнесмен, рисков играч. Прилича на игра на покер, а не на шахмат. Когато се говори за изискване от една страна и изпълняване от всички, как може да се говори за равноправие в НАТО? Приятелството си е приятелство – стратегическите интереси са с пари. – Ще загубят ли европейските потребители при евентуално повишаване на цените на газа? А ако това стане всъщност Русия ще получи повече пари за газа си, нали така? Затова не изглежда много реалистично Европа да използва тази възможност. – ЕС има необходимост да търси диверсификация на енергийните доставки, тъй като това ще означава конкуриране при предлагането на цени. Въпросът е откъде? Възможностите не са много – газ от Русия, от Каспийския регион, Северна Африка и Съединените щати. „Набуко“ се провали, остава „Турски поток“, който пак е с руски газ. През Северна Африка има няколко работещи проекта, но те са с много малък капацитет и са за нуждите на Италия и Испания. Те също осъществяват внос на втечнен газ от Алжир и Египет. Големият проект на Африка – Транссахарският газопровод, е с противоречиво бъдеще. Там инвестиционен интерес има както Русия, така и амбиции на Китай, но преминава през размирния район Магреб, което не изпълнява фактора за сигурност на доставките. – Какво става на световния енергиен пазар, кои са най-големите играчи, какво може да се прогнозира? Може би Русия да се насочи към пазарите в Китай и Индия? – Когато се говори за геоенергетика, всъщност се говори и за геополитика. Дори само задаването на въпроса означава, че ние се намираме в многополюсен свят. През 2016 г. бе приета чернова на китайско-руски договор за пренос на руски газ на стойност 400 милиарда долара. От своя страна Китай взе решение да изкупува акции в руски енергийни компании, например „Роснефт“. Намирането на нови пазари е част от адаптацията на Москва, но също и на Пекин. През тази година Си Дзинпин посети Сенегал, което е първо посещение на китайски лидер в африканска страна от 10 години насам. За пръв път Китай измести Съединените щати като лидер в търговията в Африка. Преди почти година китайският президент направи обиколка на няколко страни от Централна Азия, все бивши съветски републики, които са богати на енергийни ресурси – Туркменистан, Казахстан, Узбекистан и Киргизстан. – Какво означава това, как да го разбираме? – Това означава, че Китай усилено разширява своята сфера на влияние, подплатено с договори за пренос на Туркменски газ, например. В момента Русия и Китай са стратегически партньори, но с времето е възможно интересите им да се пресекат. Все още битката е на полето на конвенционалните енергоресурси… – А в близко бъдеще какво ни чака? Каква ще е ролята на иноваторите и какви опасности може да има пред тях? – Тогава обществото ще навлезе в нова епоха на налагане на алтернативните източници на енергия и това как те ще бъдат овладяни от същите играчи. Иноватори като Илон Мъск, Джеф Безос и други имат възможността да преформатират и да зададат нова посока, ако не бъдат овладяни и използвани за тяснодържавни интереси. Самюъл Хънтингтън правилно пише, че западната цивилизация има шанс да оцелее, ако разбере, че е уникална, а не универсална. Американският народ тепърва ще трябва да се справя със своето надпрезидентско управление и създадената бюрократична машина, която бе успешна, но вече е твърде тромава и създава обратен ефект. Гигантът ще трябва в обозримо бъдеще да преодолява своята първа имперска криза на духа и себеприемането във вътрешен, но и във външен план. – А българските енергийни проекти – къде е нашето място в този енергиен пъзел? – От българска гледна точка енергийните проекти следва да се разглеждат не само като икономическа изгода, но и като стратегическа сигурност. Осъществяването на който и да е голям енергиен проект означава сигурност за страната. Никой не би си позволил да действа против собствена инвестиция. България пропусна шанса за централна роля при изграждането на „Южен поток“, така че към момента заиграването с евентуално разклонение на „Турски поток“ изглежда пожелателно. Ако отчитаме собствените си стратегически интереси, все още имаме шанс да реализираме поне един голям енергиен проект – АЕЦ „Белене“. – Само дето позицията на управляващите се мени често и все чакаме вятърът да задуха така, че силният на деня да каже тежката си дума. – Геоенергетиката е игра, която изисква постоянство и приемственост, така е и в историята. Успяват тези, които съумеят да изградят приемственост. При нас такава липсва – не само в енергийната сфера, но и като цяло в обществото. Ние много лековерно зачеркваме части от нашето историческо минало, в преследване на одобрението на силния на деня. Нашият гост  Станислав Бачев е роден през 1991 г. в Шумен. Завършва История в Шуменския университет „Епископ Константин Преславски“. Доктор по политология във Варненски свободен Университет „Черноризец Храбър“, специалист по международни отношения и геоенергетика.            ", "date": "2018.08.17", "title": " Д-р Станислав Бачев – историк и политолог, пред „Труд“: “Северен поток-2” е тест за силата на Германия и на ЕС\t\t\t"}
{"url": "https://trud.bg/%d0%bf%d1%80%d0%b5%d0%b4%d0%b8-1300-%d0%b3-%d0%b1%d1%8a%d0%bb%d0%b3%d0%b0%d1%80%d0%b8%d1%8f-%d1%81%d0%bf%d0%b0%d1%81%d1%8f%d0%b2%d0%b0-%d1%85%d1%80%d0%b8%d1%81%d1%82%d0%b8%d1%8f%d0%bd%d1%81%d0%ba/", "text": "В западната традиция българският „крал“ е възприеман като светец Навършват се 1300 години от грандиозната битка край Константинопол – едно от знаковите събития в историята на средновековния свят. В дните около Успение Богородично (т. нар. Голяма Богородица) през 718 г. нашите предци спасяват Европа от арабско завоевание. Затова нека именно сега си спомним за бележития владетел Тервел (700-721) и неговата армия, изиграли ключовата роля в онези паметни събития преди цели тринадесет века. Тервел, синът на кан Аспарух, внукът на великия Кубрат, е роден още в „Старата Велика България“. Сам преживява бурните събития, довели до края на Кубратовата „империя“, и преселението на Долни Дунав. Когато Аспарух загива във война с хазарите, новият син „в движение“ отблъсква противника. През 705 г. Тервел подкрепя сваления Юстиниан II да си върне престола – намесата във вътрешните работи на Източната Римска империя (Византия) носи на българския кан титлата „кесар“ (втората по ранг в имперската йерархия, която никога не е давана на чужд владетел!), ръката на Юстиниановата дъщеря Анастасия, териториални придобивки (областта Загоре), щедри дарове… Както бе показано от проф. Георги Атанасов, Тервел категорично е бил християнин, може би още от детските си години. Да не забравяме, че Кубрат, удостоен с високата титла „патриций“, също приема Христовата вяра. Империята никога не предоставя висшите си титли на нехристияни. Така стои въпросът и с брака на Тервел – „кесар“ може да бъде само най-близък родственик на императора. Преди години проф. Иван Венедиков лансира идеята, че династията Дуло е имала афинитет към християнството, но тази линия е прекъсната с падането й от власт в средата на VIII век. През следващите години отношенията с Византия съвсем не са безпроблемни, но влиянието на Тервел в Константинопол се запазва. Образец на отношенията между двете страни е договорът от 716 г., който визира както граничния и митнически контрол, така и взаимна военна помощ – жизненоважен проблем за империята предвид започналата агресия на могъщия Арабски халифат. Тервел е осъзнавал мащабите на арабската заплаха, включително и по отношение на собствената му страна. Затова през лятото на 717 г. той отговаря положително на призива за помощ от страна на тогавашния император Лъв III (717-741). Самият Лъв, наричан „Исавър“ или „Сириец“, е стар познайник на Тервел – той произлиза от общността на сирийските преселници в района на българо-византийската граница при Месемврия/Несебър, а през 705 г. се присъединява към похода на Тервел и Юстиниан II. Основите на Арабския халифат са изградени само за броени години след векове на разединение. Консолидацията е улеснена от апокалиптичния сблъсък между Византия и Персия, при който двете „суперсили“ нямат време да се занимават със слабите си арабски съседи… Именно тогава Мохамед с помощта на религията, но и с военна сила повежда арабите по нов път. Изтощени от дългата война, ромеи и перси не могат да спрат възхода на „сарацините“. След 636 г. само за няколко години империята губи Сирия, Палестина, Египет… Още по-драматична е съдбата на Сасанидска Персия, която рухва под арабските удари. Това тласка ислямските завоеватели към идеята за „световно господство“ и завладяване на Константинопол – „Новият Рим“, „Новият Йерусалим“ на християнството… След като Муавия изгражда силен флот, византийската столица е блокирана (674-678 г.), но все пак ромеите надделяват. Това се дължи на богатия им военноморски опит, но и на едно „секретно оръжие“ – т.нар. гръцки огън (запалителна смес от нефт, сяра и др.), с който са унищожени много от корабите на противника. Новата масирана офанзива срещу Византия е започната от Сюлейман (715-717), вдъхновен от пророчеството, че Константинопол ще бъде завладян от халиф с име на древен пророк – в случая на библейския Соломон. През 716 г. прославеният пълководец Маслама, брат на халифа, нахлува в Мала Азия. През лятото на 717 г. огромната му армия преминава през Дарданелите. Арабите атакуват Константинопол на 15 август (денят на Св. Богородица), в което има елемент и на „хибридна война“. Флот от 1800 кораба блокира морските пътища. Въпреки храбрата съпротива, водена от император Лъв III, съдбата на империята е поставена на карта. И тогава се намесва Тервел! Ако нашествениците са смятали, че българите ще злорадстват от неволите на Византия, очевидно са сбъркали жестоко. За далновидния Тервел е било съвършено ясно, че следващата жертва ще бъде България. Ударът е убийствен, в битката едва не загива самият Маслама! Налага се арабите да изградят вал за защита от българските атаки – така обсадителите се превръщат в обсадени, което води до глад и лишения. Зимата е на 717-718 г. е много тежка, а в арабския лагер царят болести и смърт. Опитът с военна сила да бъдат събрани припаси от Тракия води до ново поражение от страна на българите. През пролетта на 718 г. Маслама получава подкрепления, а от Сирия и Египет идват две огромни ескадри, общо 760 кораба! И отново гибелният удар е нанесен от Тервел – според някои съвременници загиват 32 хиляди араби. Битката отново е в дните около 15 август и това надали е случайно – от личния печат на «кесаря Тервел» знаем, че негова покровителка е именно св. Богородица! С остатъците от някога огромната си армия и флот Маслама е принуден да поеме назад. Войната с арабите се е водила край стените на Константинопол и в по-широк ареал на Източна Тракия. Надали може да има съмнение обаче, че стратегията е изградена в старопрестолна Плиска. Както бе показано отново от проф. Георги Атанасов, именно при Тервел е изграден монументалният каменен палат, наричан погрешно „Крумов дворец“. Дотогава в Плиска е имало най-вече дървени сгради, при това твърде големи, но е ясно, че могъщ владетел и „кесар“ се е нуждаел от представителен дворец. Той е изграден с участието и на византийски архитекти, сред които и сирийци. Със своите над 4500 кв. метра площ и няколко етажа тази огромна сграда няма аналог в нашата средновековна архитектура. С Тервел е свързан и друг забележителен паметник на средновековното българско изкуство и държавна идеология – Мадарският конник. Въпреки многото спорове около този релеф (сакрално изображение на древно божество, портрет на самия кан Тервел и т.н.), конникът е изсечен в скалите при неговото управление. В най-стария надпис под релефа Тервел съобщава на потомството за събитията през 705 г. Там намираме и нещо не по-малко интересно и важно – плисковският владетел е поддържал тесни връзки със своите „чичовци“ , т.е. със заселилата се в днешна Македония българска общност начело с Кубер, по-малък брат на кан Аспарух. Както бе показано от акад. Васил Гюзелев, проф. Рая Заимова и други учени, ролята на Тервел за историческата победа при Константинопол през 718 г. е оценена високо от средновековните хронисти и ренесансовите хуманисти. В западната традиция българският „крал“ е възприеман като светец, а в нашата църковна живопис през Възраждането се налага образът на „Св. Тривелий“. Ако направим съпоставка между войната при Константинопол през 717-718 г. и известната битка при Поатие (732 г.), ще достигнем до някои важни изводи. Франкският предводител Карл Мартел разбива нахлулите от Испания араби, командвани от ал-Рахман, управителят на Андалусия. Двете армии са приблизително от по 20-30 хиляди воини. Сравнението с огромната, „в пъти“ по-многочислена арабска армия пред Константинопол говори само по себе си. При това тя е командвана не от провинциален управител, а от брата на самия халиф. Никой няма намерение да омаловажава победата на франките, но българската военна операция в подкрепа на Византия наистина е решаваща за съдбата на Европа. Факт е, че петнадесет години преди Поатие именно българите пресичат завоевателния устрем на ислямските завоеватели. Така или иначе, Тервел с пълно право може и трябва да бъде наричан „защитник“ и дори „спасител на Европа“, а името му да намери достойно място в пантеона на великите европейци на всички времена.              ", "date": "2018.08.17", "title": " Преди 1300 г. България спасява християнска Европа\t\t\t"}
{"url": "https://trud.bg/%d1%88%d0%b0%d0%bd%d1%81%d1%8a%d1%82-%d0%bd%d0%b0-%d0%b1%d1%8a%d0%bb%d0%b3%d0%b0%d1%80%d0%b8%d1%8f-%d0%b4%d0%b0-%d0%be%d0%b3%d0%bb%d0%b0%d0%b2%d0%b8-%d0%b5%d0%b2%d1%80%d0%be%d0%bf%d0%b0/", "text": "По-добре да препишем читав закон от някоя уредена държава, като Австралия например Успехите се дължат предимно на частния сектор, независимо от държавата Има много малко места на българска земя със средна работна заплата равна на тази в Централна Европа. Но затова пък почти всички места в които се добиват суровини, намиращи се под българската земя, са с такива работни заплати – българската минна индустрия процъфтява. Преди два месеца на събитие в рамките на Българското председателство на Съвета на ЕС министър Теменужка Петкова с гордост обяви сериозния принос на минната индустрия за българската икономика от около 5% от брутния вътрешен продукт. Като дял от икономиката, рудодобивът нарежда България в челната петица на Европа – изоставаме само от Хърватия и Румъния, като сме рамо до рамо с Полша, Дания и Холандия. Пряко заетите в сектора са над 30 000 души, непряко заетите – около 120 000, а производителността на труда е близо 2.5 пъти по-висока от средната за индустриалния сектор. Средната работна заплата в сектора е около 70% по-висока от средната работна заплата в България, цели западнали през 1990-те и началото на 20-и век райони са съживени, заради водещите ни рудници и рудо-преработващи предприятия, и т.н. Макар министърът на енергетиката да се похвали с тези безспорни успехи на сектора, ясно, че и успехите се дължат предимно на частния сектор и че и в този сектор инвеститорите работят без особена подкрепа от страна на държавата и често срещат значима съпротива от популистки и псевдо-зелени групи от хора. А сега си представете какво може да постигне българската минна индустрия, ако държавата й помогне… Например, да се превърнем в европейски лидер по рудодобив? Но как да стане това? Понастоящем най-голямата пречка пред развитието на минната индустрия е абдикацията на държавата от проактивна политика в сектора. Държавните институции чакат инвеститорите да се справят с всички проблеми сами, за да дадат накрая своята благословия. Местните хора са подлъгани, че ще се отрови златна Добруджа или китните трънски хълмчета? Държавата мълчи. Еко-рекетьори искат рушвети и заплашват със саботажи на всеки ъгъл? Държавата не чула. Дупки в закона предпоставят към безкрайни обжалвания и разтягане на процедурите с десетилетия? Държавата казва, че всичко е точно. Резултатът от абдикацията на държавата от активна политика в сектора е нулата отворени нови рудници за последните 30 години. Нито един инвеститор не е проявил желание, не е имал ресурсите, не е посветил времето и не е успял да се пребори с множеството пречки пред отварянето на изцяло нов рудник в България. Дори се стигна до абсурда чисто български предприятия като „Минстрой“ да купуват рудници в съседни държави преди да отворят нови такива в България. Живот и здраве, това най-накрая ще се промени през 2019 г. с отварянето на Ада Тепе от „Дънди Прешъс“. Местният референдум в Трън постави опасния прецедент чрез местни референдуми да се решава бъдещето на подземни ресурси, които са собственост на държавата и с чието разпореждане са натоварени централните власти. „Асарел-Медет“ представи интерес към възобновяване и разширяване на стара мина, но срещу инициативата се организира мащабна, в огромна степен пропагандна кампания. Държавата се сниши и не опроверга нито едно лъжливо твърдение, изнесено в публичното пространство. В крайна сметка, удобният изход беше организацията на местен референдум и незаконното блокиране на инвестиционното намерение. Две години по-късно, в Трън няма нито помен от обещаните био-животновъдство, био-хотели, био-земеделие, био- какво ли не, но белята вече беше сторена. Ако централните власти в България искат да оставят местните общности да решават, то това трябва да се уреди ясно в законите и Конституцията. Ако ли не, то изпълнителната власт в София трябва да поеме своята отговорност по тези въпроси. Наскоро българският парламент прие нов Закон за концесиите, който безспорно създава една доста ефективна и съвременна рамка за предоставяне на концесии… на всичко, освен на подземни богатства. Защото последните са изключени от неговия обхват и за тях редът преминава по безнадеждно остарелия Закон за подземните богатства и още две дузини членове, разпръснати в една дузина други закони. Истината е, че редът по придобиване на концесия за добив на подземни богатства в България е хаотичен, отчайващо труден и пълен с разпоредби, които могат да се тълкуват по 100 различни начина. Например, представете си, че след голяма мъка и 300 зора успеете да спечелите правото да проучите едни 1000 декара за добив на волфрам с потенциално находище на волфрам на едни 100 декара. Всичко хубаво, но там волфрам няма, а откривате злато и мед. Законът обаче, не ви позволява да регистрирате откритите залежи, дори те да са най-богатите на света. Не само това, но не позволява и на държавата да разпознае тези залежи като налични. Тоест, не стига, че проучващият инвеститор е прецакан, но и държавата сама себе си е прецакала. Или пък се оказва, че находището на волфрам не е точно в тези 100 декара, а в съседните 100 декара, макар и пак в парцела от 1000 декара? Пак греда – това се брои за друго находище, макар и в същата концесионна площ. Има го и вариантът всичко да мине по план, вие да намерите волфрама точно там, където го очаквате, но междувременно вашата фирма да изпита финансови трудности. Появява се отнякъде най-голямата рудодобивна фирма в света и казва „Супер, открихте находището, аз ви предлагам 50 млн. лв. да откупя правата и почвам да добивам“. Голям кеф, ама и сметка без кръчмар. Законът не ви позволява да си прехвърлите правата, съответно вие трябва да ги изгубите и след това друг инвеститор да премине по същата 20-годишна адска процедура. Тук някъде стигаме и до липсата на срокове за произнасяне на администрацията, или пък където такива има, те са „инструктивни“ – т.е. препоръчителни. Можем да продължим с де факто почти невъзможното променяне на статута на гори в концесионната площ за добив на подземни богатства, родилните мъки и празноти около промяната на предназначение на земеделски земи, ангажиментът инвеститорът да изнамери всички наследници до 10-о коляно и на най-малкия парцел при все още разнебитен кадастър, и т.н. С две думи – Mamma Mia! Имайки предвид колко голям е батакът, може би най-лесното нещо ще е да се препише един читав и съвременен закон за подземните богатства от някоя уредена държава – например, Австралия. Огромното мнозинство българи несъмнено са подведени, че концесионните такси за рудодобива в България са смешни проценти и се крадат някакви огромни милиарди. Колкото и смешно да звучи, заблудата произлезе от умишленото или неумишлено объркване между „приходи“ и „печалба“. Концесионните такси за рудодобив в България са около 1.5% от стойността на металите в добитите количества руда, изчислено по средноаритметични цени по световните котировки. Това е един вид такса върху приходите при продажбата на крайния продукт, дори без значение дали този продукт ще се продаде в България или не. Ако опростим изчисленията до съотношение между концесионно възнаграждение и печалба преди данъци, то концесионната такса е около 10% до 13% от печалбата на предприятието преди данъци. Ако към концесионната такса бъдат добавени корпоративния данък и осигуровките за сметка на работодателя, то директните приходи за държавния бюджет от концесиите се равняват на около 30% до 40% от печалбата преди данъци в различните години. Въз основа на изследване на одиторската компания „Прайс Уотърхаус Купърс“ можем да направим следното сравнение между концесионната такса в България и таксите в други водещи в рудодобива държави: 1. Преизчислени концесионни възнаграждения между 10% и 13% от печалба преди данъци на година в България при 1%-12% в Перу, 2%-16% в Канада, 0%-14% в Чили, 2%-5% в САЩ. 2. Преизчислени концесионни възнаграждения в България от 3 до 4% от нетните приходи от продажби (т.е. „оборота“ само на местното предприятие при продажбата на концентрат) при 0.5%-4% за Китай, 1%-2% за Бразилия, 3.75%-4% за Индонезия и 5% за Гана. Тоест, концесионните възнаграждения в България са съпоставими със средните стойности навсякъде по света и е отговорност на държавните институции да обяснят това на избирателите, за да няма бъдещ натиск върху потенциални инвеститори. При дебатите дали да се започне или не някой нов минен проект, често ползите от него се свеждат едва ли не само до концесионната такса. Половината от нея наистина остава в общината, но плюсовете от проектите далеч не се изчерпват само с това. Колкото и странно да звучи, българската минна промишленост е един от малкото сектори днес, които не изпитват глад за кадри. Това е резултат на две неща – ползотворното партньорство между Българската минно-геоложка камара и ресорният Минно-геоложки университет и умението на българските предприятия в рудодобива да намират и обучават кадри сред местните хора. И когато казвам миньори, забравете стереотипа на оцапан със сажди раздърпан роб, млатещ с кирка от сутрин до вечер. Миньорите в тези компании работят с джойстици и компютри, това са повече геймъри, отколкото труженици.      ", "date": "2018.08.17", "title": " Шансът на България да оглави Европа\t\t\t"}
{"url": "https://trud.bg/%d0%bf%d1%83%d1%82%d0%b8%d0%bd-%d0%b8-%d0%b5%d1%80%d0%b4%d0%be%d0%b3%d0%b0%d0%bd-%d1%89%d0%b5-%d0%bf%d1%80%d0%be%d0%b2%d0%b5%d0%b4%d0%b0%d1%82-%d0%be%d1%82%d0%b4%d0%b5%d0%bb%d0%bd%d0%b0-%d1%81%d1%80/", "text": "В рамките на септемврийската среща на върха между Русия, Турция и Иран в Техеран ще се състоят отделни преговори между президентите Владимир Путин и Реджеп Таийп Ердоган, съобщи прессекретарят на Кремъл Дмитрий Песков пред руското издание „Известия“. Той разкри още, че анонсираната по-рано среща на върха между лидерите на Русия, Турция, Германия и Франция в Истанбул няма да се проведе. Тази информация е потвърдена и от администрацията на турския президент и външното министерство на страната. „Към момента не е постъпвала информация за подготовка на среща в Истанбул“, са заявили от пресслужбата на администрацията на турския държавен глава. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2018.08.17", "title": " Путин и Ердоган ще проведат отделна среща през септември в Техеран"}
{"url": "https://trud.bg/%d0%b8%d0%bd%d0%b2%d0%b5%d1%81%d1%82%d0%b8%d1%86%d0%b8%d0%b8%d1%82%d0%b5-%d0%b2-%d0%bc%d0%b8%d0%bd%d0%bd%d0%b0%d1%82%d0%b0-%d0%b8%d0%bd%d0%b4%d1%83%d1%81%d1%82%d1%80%d0%b8%d1%8f-%d0%b4%d0%be%d1%81/", "text": "“Минерално-суровинната индустрия е един от най-развитите сектори в страната, въпреки, че броят на предприятията в сектора е нисък, те създават 4-5% от БВП на страната. Заради това сме и на трето място в икономиката по производителност”, заяви проф. Николай Вълканов, председател на Българската минно-геоложка камара по време на честването на професионалния празник на бранша. По думите му инвестициите в отрасъла вече са над 5,5 млрд. лв. “Въпреки спада на цените на цветните метали, никой не от сектора не си е помислил да намали заплатите на работноците си”, каза Вълканов и допълни, че годишно тя достига почти 19 000 лв. и не спира да расте. Той спомена като добър пример за бранша и един от новите проекти – първият рудник в страната от 40 години насам – Ада Тепе, за преработка на златосъдържащи руди. “Минерално-суровинната индустрия е един от най-развитите сектори в страната, въпреки че броят на предприятията в сектора е нисък, те създават 4-5% от БВП на страната. Заради това сме и на трето място в икономиката по производителност”, допълни той. “Отрасълът има стратегическо значение за икономиката на страната и развитието на общините”, каза Теменужка Петкова, енергиен министър. Според Петкова правителството е направило стъпка към подкрепа на бранша, а именно да се криминализира незаконният добив на суровини. Традиционно бяха наградени най-добрите компании в сектора в няколко категории. „Дънди Прешъс Металс Крумовград“ бе обявена за социално-отговорна компания за 2017 г., а специалн o  отличи e  за принос в бранша получи изп.-директор на „Елаците-Мед“ Драгомир Драганов. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.08.17", "title": " Инвестициите в минната индустрия достигнаха 5,5 млрд. лв."}
{"url": "https://trud.bg/18-%d0%b2%d0%be%d0%b4%d0%be%d0%bb%d0%b0%d0%b7%d0%b8-%d0%b8%d0%b7%d0%b4%d0%b8%d1%80%d0%b2%d0%b0%d1%85%d0%b0-%d0%b2%d1%82%d0%be%d1%80%d0%be%d1%82%d0%be-%d0%bc%d0%be%d0%bc%d1%87%d0%b5-%d0%ba%d1%80%d0%b0/", "text": "11 водолази на ВМС и 11 на „Гражданска защита“ издирваха второто момче, паднало на 15 август от вълнолома във Варна.   заклещено сред бетонните тетраподи на съоръжението. За първи път от три дни насам времето беше добро, нямаше голямо вълнение и морето беше ясно, коментира за „Труд“ шефът на ИА“Морска администрация“във Варна кап.д.п. Валентин Енчев. Сутрешната операция е започнала с обход на морскоспасителния катер „Вяра“, но след това се наложило отново спускане на водолазите. В четвъртък по същото време беше открито тялото на 12-годишния Мариян. Двете момчета бяха пометени от огромна 3 вълна, докато се разхождат на най-ниското стъпало на вълнолома малко преди 18 часа на празника на Варна. Те са били завлечени и от мъртвото течение в морето, а тежкият инцидент се разигра пред шокираните останали четирима от компанията, които веднага потърсили помощ. В издирването на жертвите се включиха няколко институции -специализирани екипи от Районната дирекция по пожарна безопасност и защита на населението, спасителният катер“Вяра“ на Морско-спасителния център, катери на „Морска администрация, водолази и екипи на Военноморските сили и МВР.В операцията пострада един от водолазите. Районна прокуратура във Варна образува досъдебно производство по чл.127 ал.1 от НК за склоняване на самоубийство, като работна квалификация. Не знам как може да се забрани достъпът до рисковите участъци на съоръжението. Идентичен е случаят с мостика в Балчик, където сме поставили големи забранителни табели на български, английски и румънски език и въпреки това е пълно с хора по него, каза кап.Енчев. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.08.17", "title": " 18 водолази издирваха второто момче край вълнолома във Варна"}
{"url": "https://trud.bg/%d1%80%d0%b7%d0%b8-%d0%bf%d1%83%d1%81%d0%bd%d0%b0-%d0%ba%d0%b0%d0%ba%d0%b0%d0%be-%d0%b1%d0%b8%d0%b9%d1%87-%d0%b4%d0%b0-%d1%80%d0%b0%d0%b1%d0%be%d1%82%d0%b8/", "text": " в Слънчев бряг ще заработи. Това става след втора проверка на РЗИ- Бургас. „Те входираха искане на 14-ти и два дии по-късно направихме такава проверка. Изпълнени са всички изисквания и са откстранени всички причини довели до налагане на администрагтивнтата мярка затваряне на заведението. Издадена е заповед за отмяна на тази административна мярка“, каза пред „Труд“ шефът на РЗИ в морския град д- р Георги Паздеров. По тази причина Бургаският административен съд остави без разглеждане жалба на „Тетрис адвъртайзинг“ ООД – търговското дружество собственик на нощен бар „Какао“ в курортен комплекс „Слънчев бряг“ срещу заповед № РД 22-54/10.08.2018 г. на директора на РЗИ – Бургас и прекрати административно дело № 2269/2018 г. , съобщиха магистратите. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com    ", "date": "2018.08.17", "title": " РЗИ пусна „Какао бийч“ да работи"}
{"url": "https://trud.bg/%d0%bc%d0%bb%d0%b0%d0%b4%d0%b5%d0%b6%d0%b8%d1%82%d0%b5-%d0%bd%d0%b0-%d0%bf%d0%bf-%d0%b0%d0%b1%d0%b2-%d1%81%d0%b5-%d1%81%d1%80%d0%b5%d1%89%d0%bd%d0%b0%d1%85%d0%b0-%d1%81-%d0%ba%d1%80%d0%b0%d1%81%d0%b8/", "text": "Представители на ръководството на ПП АБВ и председателите на младежките структури на партията се срещнаха с министъра на образованието и науката Красимир Вълчев, за да дадат своите предложения за промени в сектора. Срещата е продължение на дискусия със Синдиката на българските учители на тема „Образованието и младите хора“, която се състоя в неделя, на 12 август. Тя е част от националната кампания на младежката организация на политическа партия АБВ „Оставам в България”, която стартира през есента на 2017 година. Статистиката за образованието в страната е изключително тревожна, посочи председателят на АБВ-Младежи София Пламена Заячка. Според доклада за Национална сигурност на България, към юли 2017 г. са идентифицирани над 206 378 деца и ученици на възраст между 5 и 18 години, които са отпаднали от училище или от детска градина. От тях 65% са извън страната, 15% са гастрольори, а останалите 20% са резултат от безотговорно родителство. Страната ни е сред челните позиции по отношение на младежи на възраст между 15-29 години, които нито учат, нито работят. През 2016 година 22,4% от младите българи не работят и не учат, показва статистиката. В същото време 17% от завършилите гимназия в България избират да продължат образованието си в чужбина. Младежките лидери на ПП АБВ Пламена Заячка и Любомира Ганчева връчиха на образователния министър четири конкретни предложения за промени в сектора. Те предлагат принципно нов подход за предотвратяването на ранното напускане на училището и растящата неграмотност – обвързване на образователната политика със социалната. Така безотговорните родители, които не пращат децата си на училище и детска градина, ще получават социални помощи, но чрез механизъм, който да е пряко обвързан с посещаемостта. Младежите смятат също, че отклонението от задължителното образование криминализирано. В документа също е записана необходимостта от по-видимо интегриране на гражданското образование и доброволчеството в учебния процес, както и застъпване на метода „младежи обучават младежи“. Младежите на АБВ смятат, че трябва да бъде отменено публичното финансиране за частните училища и детски градини и тези средства да бъдат пренасочени към държавните такива. Предложение също е да се преразгледа системата за легализирането на дипломите за средно и висше образование на българи, придобито в чужбина. Към момента системата е негостоприемна, процедурата по превод и легализация отнема 2 месеца. Този срок често е пречка за младите хора да запишат следващата образователна степен след като се върнат в България, тъй като изпускат сроковете за подаване на документите. В България автоматично да се признава за завършена образователна степен при представяне на диплома, издадена от лицензиран университет в страна-членка на ЕС. Може да се проверява единствено нейната истинност, като университетите имат съответните публични регистри. Да отпаднат всички изисквания за академични справки, легализирани преводи и т.н. Признаването на ученическите дипломи с цел продължаване на образованието в България да може да се прави след провеждане на изпит по български език и история, ако детето не е посещавало и не е получило диплом от признато българско задгранично училище, предлагат още младежите на АБВ. Министърът на образованието показа готовност за съвместна работа с АБВ-Младежи и да предприеме конкретни действия по техните предложения. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.08.17", "title": " Младежите на ПП АБВ се срещнаха с Красимир Вълчев с конкретни предложения за промени в сектора"}
{"url": "https://trud.bg/%d0%b7%d0%b0%d0%b4%d1%8a%d1%80%d0%b6%d0%b0%d1%85%d0%b0-18-%d0%b3%d0%be%d0%b4%d0%b8%d1%88%d0%bd%d0%b8%d1%8f-%d0%bc%d0%bb%d0%b0%d0%b4%d0%b5%d0%b6-%d0%bf%d1%80%d0%b5%d0%b4%d0%b8%d0%b7%d0%b2%d0%b8%d0%ba/", "text": "С прокурорско постановление е задържан водачът на лек автомобил, предизвикал  , съобщиха от държавното обвинение. Районна прокуратура – Петрич е привлякла в качеството на обвиняем 18-годишния Георги Попстоянов. В резултат на предизвикано от обвиняемия пътно-транспортно произшествие пострадали двама младежи – на седемнадесет и петнадесет години, които са настанени в МБАЛ-Югозападна. Инцидентът станал около 00:00 ч. на 16.08.2018 г. на ул. „Цар Борис III“ в гр. Петрич. Осемнадесетгодишният водач управлявал лек автомобил „Опел Астра“ с несъобразена с пътните условия скорост, вследствие на което изгубил контрол над МПС, излязъл вдясно от пътя и се качил на тротоара, на който в онзи момент се намирали пешеходци. Понастоящем обвиняемият Г.П. е задържан с постановление на наблюдаващия делото прокурор за срок до 72 часа. Предстои внасянето в съда на искане за определяне на мярката му за неотклонение „задържане под стража“. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.08.17", "title": " Задържаха 18-годишния младеж, предизвикал катастрофата с двама пострадали в Петрич"}
{"url": "https://trud.bg/%d0%b0%d0%bb%d0%b5%d0%ba%d1%81%d0%b0%d0%bd%d0%b4%d1%8a%d1%80-%d0%b2%d1%83%d1%87%d0%b8%d1%87-%d0%b3%d0%bb%d0%b0%d0%b2%d0%bd%d0%b8%d1%82%d0%b5-%d1%86%d0%b5%d0%bb%d0%b8-%d0%bd%d0%b0-%d0%b1%d0%b5%d0%bb/", "text": "Президентът на Сърбия Александър Вучич заяви, че главните цели на Белград в Косово са укрепване на мира и стабилността, защита на държавните интереси и осигуряване на имотните права на косовските сърби, предаде македонската агенция „Макфакс“. „Ако постигнем договор, ще имаме повече, отколкото днес“, заяви Вучич в интервю пред държавната „Радио и телевизия Сърбия“. Държавният глава добави, че ще излезе пред гражданите с всички предложения и ще каже какво е договорено. По неговото мнение, германският канцлер Ангела Меркел е истински приятел на Белград, понеже го е спасила от конфликти с Хърватия, които са могли да възникнат заради мигрантската криза, когато Унгария построи стена, пише македонската агенция. На въпросът каква е неговата позиция за изявлението на Меркел, че няма да има промяна на границите, Вучич заяви, че Германия и САЩ вече са разграничили Сърбия в момента, когато през 2008-а година са признали косовската независимост. „Затова, когато говорят против разграничаването, това значи, че са против промяна на границите, които утвърдиха в наша вреда“, коментира сръбският президент. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.08.17", "title": " Александър Вучич: Главните цели на Белград в Косово са укрепване на мира и стабилността"}
{"url": "https://trud.bg/%d0%bf%d1%80%d0%b5%d0%b2%d0%be%d0%b7%d0%b2%d0%b0%d1%82-%d0%bf%d0%b0%d1%86%d0%b8%d0%b5%d0%bd%d1%82%d0%b8-%d0%be%d1%82-%d0%b4%d0%be%d0%b1%d1%80%d0%b8%d1%87-%d0%b2-%d0%b1%d0%b0%d0%bb%d1%87%d0%b8%d0%ba/", "text": "Всеки ден между 5 и 15 пациенти се извозват с линейки от Добрич в Балчик заради повреден скенер в болницата на областния център. От средата на седмицата МБАЛ Добрич е без скенер, съобщиха от здравното заведение. Повреда в изключително необходимата и скъпа апаратура я е извадила от строя и така 2/ 3 от отделенията в болницата са поставени пред сериозно изпитание. Въпреки това нито един пациент, нуждаещ се от изследване със скенер, не е лишен от него, уверяват от болницата. Временно тя използва услугите на скенера в Балчик, като организира за своя сметка транспорт за пациентите до Белият град. Между 250 000 и 300 000 лева ще струва ремонтът на скенера. Заради спазване на Закона за обществените поръчки процедурата ще се проточи до 2-3 месеца. Ръководството на болницата търси начини да се справи с проблема , за който отдавна общински и държавни институции са алармирани и са наясно с него, особено с това, че той ще се отрази на финансовото състояние на здравното заведение и на изплащане на заплатите на лекари и персонал. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.08.17", "title": " Превозват пациенти от Добрич в Балчик"}
{"url": "https://trud.bg/%d1%80%d0%b5%d0%b4%d0%b8%d1%86%d0%b0-%d0%bd%d0%b5%d1%80%d0%b5%d0%b4%d0%bd%d0%be%d1%81%d1%82%d0%b8-%d1%80%d0%b0%d0%b7%d0%ba%d1%80%d0%b8%d1%85%d0%b0-%d0%b2-%d0%bf%d0%bb%d0%be%d0%b2%d0%b4%d0%b8%d0%b2/", "text": "В три центъра за обучение на водачи на МПС, стопанисвани от две юридически лица в Пловдив, беше извършена съвместна проверка от служители на Икономическа полиция в Главната дирекция „Национална полиция“, колегите им от ОДМВР-Пловдив, служители на Изпълнителната агенция „Автомобилна администрация“ и на НАП-Пловдив, съобщиха от МВР. В хода на инспекцията на адрес, собственост на юридическото лице, стопанисващо две школи, е установено, че паричните преводи от курсистите към учебния център, се извършват предимно на ръка, като им се издават квитанции от друга автошкола. След снети подробни обяснения и извършена проверка от страна на НАП е взето решение да бъде затворен въпросният учебен център до отстраняване на пропуските. При проверка на дружеството във втори обект са установени несъответствия в касовата наличност, големи разминавания в реализираните обороти и оборотите, декларирани пред НАП в месечните Счетоводни декларации и годишните данъчни декларации. Констатирани са и други нередности по линия на ИА „АА“, за които предстои налагане на актове. Работата по случая продължава. В рамките на действията ще се изясняват всички обстоятелства, свързани с отчетността на проверяваните обекти. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.08.17", "title": " Редица нередности разкриха в пловдивски автошколи"}
{"url": "https://trud.bg/%d0%b8%d0%b2%d0%b5%d1%82-%d1%81-3-%d0%bf%d0%be%d0%b1%d0%b5%d0%b4%d0%b8-%d0%b7%d0%b0-%d0%be%d1%82%d0%b1%d0%be%d1%80%d0%bd%d0%b8%d1%8f-%d1%82%d1%80%d0%b8%d1%83%d0%bc%d1%84-%d0%b2-%d1%82%d1%83%d1%80/", "text": "Ивет Лалова имаше най-голямата заслуга за отборния триумф на турския си тим ЕНКА в клубната купа на страната в Бурса. Българката ликува в спринта на 200 метра, като спря хронометрите на 23,02 секунди. Преди това тя донесе победите на 100 метра (11,25 сек) и бе в състава на щафетата 4 по 100 метра.  Тимът на ЕНКА грабна купата с 294,5 точки, като изпревари основния си конкурент „Фенербахче“ (271,5).  При мъжете двата клуба си размениха местата. „Фенербахче“ с Рамил Гулиев, световен шампион на 200 м в редиците си, окупира върха с 288 точки. А ЕНКА, с бронзовия олимпийски медалист на 400 м с препятствия Ясмани Копейо, изостана на 4 точки. И двамата са натурализирани турски атлети. Единият е роден в Азербайджан, а другият в Куба.  Надпреварата в Турция бе предпоследна за сезона за Лалова. Последното бягане на българката ще е в Берлин на 2 септември, когато домакините организират бенефис на една от звездите си Роберт Хартинг, олимпийски шампион на диск. Миналата седмица Ивет стартира на европейското в германската столица и въпреки болките в бедрото завърши пета на 200 метра.  Същевременно норвежките братя Ингебрицен разкриха тайната на успеха си. А именно Якоб, Хенрик и Филип тренират заедно, дори на пътеката. Синхронът между тях е изумителен. Триото се класира за финала на 1500 м, а големият герой е 17-годишният Якоб, който ликува с титлите на 1500 и на 5000 метра.", "date": "2018.08.17", "title": " Ивет с 3 победи за отборния триумф в Турция"}
{"url": "https://trud.bg/%d0%be%d0%bc%d0%b1%d1%83%d0%b4%d1%81%d0%bc%d0%b0%d0%bd%d1%8a%d1%82-%d0%bc%d0%b0%d1%8f-%d0%bc%d0%b0%d0%bd%d0%be%d0%bb%d0%be%d0%b2%d0%b0-%d1%81-%d0%b3%d0%be%d1%80%d0%b5%d1%89%d0%b0-%d1%82%d0%b5%d0%bb/", "text": "Омбудсманът Мая Манолова изпрати препоръка до Комисията за финансов надзор /КНФ/ и Главна дирекция „Национална полиция“ /ГДНП/ към МВР да предприемат незабавни действия по казуса на близо 250 000 български граждани, чиито автомобили остават без задължителната застраховка „Гражданска отговорност“, заради фалита на кипърската застрахователна компания „Олимпик“.Повод за това станаха жалбите на десетки шофьори до обществения защитник, в които се обръщат с молба за нейната спешна намеса, съобщават от кабинета на омбудсмана. В препоръката си до КФН омбудсманът настоява за организиране на подходяща разяснителна кампания. Тя призовава за създаването на гореща телефонна линия, на която потърпевшите да получават бързи и ясни отговори по своите конкретни казуси, както и за навременна информация за развитието на производството по несъстоятелност на застрахователната компания в Република Кипър, публикувана на сайта. Манолова препоръча още да бъде предоставена възможност на гражданите да получат указания и за реда, сроковете и необходимите документи за предявяване на претенции към застрахователя, включително и да се разяснят последиците от липсата на сключена задължителна застраховка. Поради форсмажорните обстоятелства омбудсманът поиска от ГДНП удължаване на гратисния период, в който да не се глобяват шофьорите със застрахователна полица на „Олимпик“. Тя настоя за своевременното информиране на хората за какъв период от време застрахованите няма да бъдат глобявани, поради липсата на застрахователна полица и изрази увереност, че ще им бъдат разяснявани последиците от това. От своя страна Мая Манолова се ангажира от понеделник, 20 август 2018 г., да открие гореща телефонна линия на номер 0895 561 885 за консултиране и правна помощ на потърпевшите у нас. Тя ще изпрати препоръка и до председателя на Народното събрание Цвета Караянчева за промени в законодателството с цел защита на гражданите в случаи като този. Омбудсманът ще се обърне и към министър-председателя Бойко Борисов за активност на държавата при изготвяне на европейското законодателство в областта на застраховането. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com      ", "date": "2018.08.17", "title": " Омбудсманът Мая Манолова с гореща телефонна линия за потърпевшите от фалита на „Олимпик“"}
{"url": "https://trud.bg/%d0%b5%d0%b2%d1%80%d0%be%d1%81%d1%82%d0%b0%d1%82-%d0%b3%d0%be%d0%b4%d0%b8%d1%88%d0%bd%d0%b0%d1%82%d0%b0-%d0%b8%d0%bd%d1%84%d0%bb%d0%b0%d1%86%d0%b8%d1%8f-%d1%81%d0%b5-%d0%b5-%d1%83%d1%81%d0%ba%d0%be/", "text": "Годишната инфлация се е ускорила до 2,2 на сто в ЕС и до 2,1 на сто в еврозоната през юли, съобщава европейската статистическа служба Евростат на сайта си. Предходният месец инфлацията бе на ниво съответно 2,1 на сто и 2 на сто. През юли 2017 г. инфлацията бе 1,5 на сто в ЕС и 1,3 на сто в еврозоната. България е сред европейските страни с най-силно ускоряване на инфлацията миналия месец, отчетено на годишна основа. През юли 2017 г. инфлацията в страната ни бе едва 0,6 на сто, припомня Евростат. Най-висока юлска инфлация се отчита в Румъния (4,3 на сто), България (3,6 на сто), Унгария (3,4 на сто) и Естония (3,3 на сто). Най-бавен е бил инфлационният темп в Гърция (0,8 на сто), Дания (0,9 на сто) и Ирландия (1 на сто). Спрямо юни 2018 г. годишната инфлация се е понижила в девет страни членки, останала е стабилна в шест и се е повишила в тринайсет. През юли тази година най-силно за ускоряването на инфлацията са допринесли категориите на енергията (0,89 процентни пункта), услугите (0,64 процентни пункта), храните, алкохола и тютюна (0,49 процентни пункта), а неенергийните промишлени стоки са поскъпнали с 0,12 процентни пункта. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.08.17", "title": " Евростат: Годишната инфлация се е ускорила до 2,2% в ЕС"}
{"url": "https://trud.bg/%d0%b1%d1%8a%d0%bb%d0%b3%d0%b0%d1%80%d0%b8%d1%8f-%d0%b8%d0%bc%d0%b0-%d0%bf%d1%80%d0%b5%d0%b4%d0%bf%d0%be%d1%81%d1%82%d0%b0%d0%b2%d0%ba%d0%b8-%d0%b7%d0%b0-%d1%81%d0%b8%d0%bb%d0%bd%d0%b0-%d0%b8-%d1%80/", "text": "България има всички предпоставки за успешно и устойчиво развитие на минната индустрия. Един от факторите за това е достъпът до високи технологии. България като пълноправен член на Световния минен конгрес от 1965 г. чрез Научно-техническия съюз по минно дело, геология и металургия и активно участие в световните минни форуми има възможност за контакти и обмен на добри практики. Основната тема за разискване на проведения 25-ти Световен минен конгрес през юни т.г. в Астана, Казахстан под мотото „Иновационното предимство – стъпка напред към минното развитие“ бе да се намерят начини за взаимно сътрудничество между страните, за да се следва пътя на устойчивото развитие. През последните години в българската минна индустрия са направени инвестиции от над 4 млрд. лв. в иновации и ново оборудване, както и в дейности по опазване на околната среда и повишаване квалификацията на кадри. Други приоритети на минната индустрия са ефективното управление на риска и използването на информационни технологии, важни са също здравето и безопасността на работещите в тази област. В компаниите от бранша постоянно се разработват и обновяват серия правилници за безопасност на труда. Всичко това е възможно с усилията и екипната работа на високо образован и мотивиран персонал. Именно днес, на нашия професионален празник, фокусът трябва да е насочен към човешкия потенциал, без който не бихме могли да стигнем тези високи постижения в минерално-суровинния отрасъл.  На 18 август – денят на Успение на Св. Иван Рилски, на нашия професионален празник, всички ние имаме основание да празнуваме и с гордост да отбележим направените през изминалата година постижения. „Заветът на Св. Иван Рилски“ е уникален документ, мерило за националното ни самосъзнание, в който съществуват пасажи актуални и днес. От всички мъдрости, които този светец ни е оставил, на всеки наш празник звучи неговия завет: “Бъдете единни, имайте мир помежду си”. Желая на всички заети в минно-добивната индустрия здраве и благополучие, на ветераните от бранша – дълголетие, а на младата смяна – много ентусиазъм и възможности за научна и професионална реализация в страната. Честит празник!    ", "date": "2018.08.17", "title": " България има предпоставки за силна и работеща минна индустрия"}
{"url": "https://trud.bg/%d1%81%d1%8a%d0%b2%d0%bc%d0%b5%d1%81%d1%82%d0%bd%d0%b0-%d0%b1%d1%8a%d0%bb%d0%b3%d0%b0%d1%80%d0%be-%d0%b0%d0%bc%d0%b5%d1%80%d0%b8%d0%ba%d0%b0%d0%bd%d1%81%d0%ba%d0%b0-%d1%89%d0%b0%d0%b1%d0%bd%d0%b0/", "text": "Съвместна щабна тренировка между военнослужещите от Бригадното командване – Благоевград и представители на Националната гвардейска част на щата Тенеси се проведе от 14 до 16 август в щаба на сухопътното формирование. Тренировката се проведе под ръководството на командира на Бригадното командване полковник Красимир Кръстев, съобщиха от МО. Основната цел на щабната тренировка беше да се повишат знанията и уменията на офицерите от Бригадното командване за работа в многонационална среда и да се разработят стандартни оперативни процедури, които да подобрят и оптимизират процеса на оперативно планиране. По време на щабната тренировка военнослужещите усвоиха нови знания и на практика приложиха процеса на оперативно планиране. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.08.17", "title": " Съвместна българо-американска щабна тренировка"}
{"url": "https://trud.bg/%d0%ba%d0%b0%d0%bc%d0%b5%d0%bb%d0%b8%d1%8f-%d1%81%d0%b5-%d0%bf%d1%83%d1%81%d0%bd%d0%b0-%d0%b4%d0%b8%d0%b1%d0%b8%d0%b4%d1%8e%d1%81-%d0%b2-%d0%bc%d1%80%d0%b5%d0%b6%d0%b0%d1%82%d0%b0/", "text": "Поп фолк певицата Камелия отново позира чистак гола пред камерата. Този път обаче фотосът е черно-бял, а тялото на певицата е максмално отдалечено от обектива. От закачливия текст става ясно, че изпълнителката търси кой вдига шум в морските ни курорти, досущ като вицепремиера Валери Симеонов. Кадърът бързо събра десетки коментари, сред които и доста нецензурни. Това е първата гола снимка на Камелия от близо година, след като през 2017-а тя се щракаше в десетки пози гола, на една от които дори ядеше таратор.  ", "date": "2018.08.17", "title": " Камелия се пусна дибидюс в мрежата"}
{"url": "https://trud.bg/%d0%b0%d0%bd%d0%b0%d1%80%d1%85%d0%b8%d1%81%d1%82%d0%b8%d1%82%d0%b5-%d0%be%d1%82-%d1%80%d1%83%d0%b1%d0%b8%d0%ba%d0%be%d0%bd-%d0%bd%d0%b0%d1%85%d0%bb%d1%83%d1%85%d0%b0-%d0%b2-%d1%81/", "text": "Най-малко 10 души, членове на анархистката група на Рубикон, нахлуха в посолството на Австрия и са хвърляли листовки ( ). Малко по-късно в съобщение публикувано в интернет анархистката група пое отговорността за атаката и обяви, че „австрийският народ го поиска, неолиберализмът го превърна в реалност. И така приветствахме новата ера на трудовите права на 21-ви век, която идва да определи пътя на постигнатото досега. Но да вземем нещата малко от самото начало. Австрия исторически винаги е била един от главните герои в европейските конфликти, или в миналото като Австро-Унгария през Втората световна война като една от силите на Оста. Интеграцията на страната сред силите на Третия райх е било по-скоро очаквана, тъй като историята на фашистките партии в страната съществува отдавна. Нека не забравяме, че архитекта на нацизма Адолф Хитлер е с австрийски произход. Това, което искаме да кажем, е, че нищо не се случва на случаен принцип. Всеки, който забрави историята си, е обречен да я преживее. Така и австрийците избраха да дадат предимство на коалиционното правителство на Консервативната Народна партия на 31-годишния Себастиан Курц и на националистите от Партията на свободата“. Припомняме, че преди два месеца членове на същата група хвърлялиха листовки в къщата на австрийския посланик в Гърция Андреа Икич-Бон, намираща се в северните предградия на Атина. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2018.08.17", "title": " Анархистите от „Рубикон“ нахлуха в сградата на австрийското посолство в Атина"}
{"url": "https://trud.bg/%d0%b8%d0%b7%d0%b7%d0%b5%d1%85%d0%b0-%d1%85%d0%b5%d1%80%d0%be%d0%b8%d0%bd-%d0%b8-%d0%b0%d0%bc%d1%84%d0%b5%d1%82%d0%b0%d0%bc%d0%b8%d0%bd-%d0%be%d1%82-%d0%bc%d0%bb%d0%b0%d0%b4%d0%b5%d0%b6%d0%b8-%d0%b2/", "text": "Хероин на таблетки и бучки амфетамин иззеха от младежи в Омуртаг и Опака полицаи от районните управления към дирекцията в Търговище. На паркинг на гробищния парк в Омуртаг вечерта в четвъртък е задържан 18-годишният В.А. В него били намерени 30 таблетки, с общо тегло към 11 грама. При полевия тест те реагирали като наркотичното вещество хероин. Тийнейджърът е задържан в полицията и е образувано досъдебно за притежаване и разпространение на наркотици. По време на акцията са проверени и лица, за които имало данни, че употребяват дрога. В парк край град Опака пък, малко след полунощ в петък, е задържан 20-годишен младеж. Той бил дебнат от полицаите, които го застигнали там и при проверка и претърсване на колата, която ползвал, били намерени бели бучки с тегло 38,45 грама. При наркотеста те реагирали като амфетамин. Колата „БМВ 320” била собственост на 46-годишна жена от село Голямо градище. И при двамата задържани младежи ставало дума за осуетени сделки за пласиране на наркотици, съобщиха разследващи. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.08.17", "title": " Иззеха хероин и амфетамин от младежи в Търговищко"}
{"url": "https://trud.bg/%d0%b1%d1%81%d0%bf-%d0%b8%d1%81%d0%ba%d0%b0-%d0%b8%d0%b7%d1%81%d0%bb%d1%83%d1%88%d0%b2%d0%b0%d0%bd%d0%b5-%d0%bd%d0%b0-%d0%bf%d1%80%d0%b5%d0%bc%d0%b8%d0%b5%d1%80%d0%b0-%d0%b1%d0%be%d1%80%d0%b8%d1%81/", "text": "“Внасяме подписи за свикване на извънредно заседание на Народното събрание другата седмица”. Това заяви председателят на ПГ на БСП за България Корнелия Нинова на пресконференция в централата на партията. По думите й левицата предлага то да бъде с дневен ред, който се състои от две точки. На първо място председателят на БСП посочи изслушване на министър-председателя Бойко Борисов за кризата с електроните системи в България – Търговският регистър и не работи вече 7 дни, а на Министерсъво на правосъдието – 8 часа. „Кризата с Търговския регистър засяга хиляди хора, фирми, капитал, акции, данни, собственост, задължения. Правителството е безсилно вече седми ден да се справи. В сринатия днес сайт на Министерство на правосъдието, който вече 7-8 часа не работи, също се съхраняват много важни данни“, заяви Нинова и допълни, че става въпрос за Централен регистър на особените залози, списък на синдиците, регистър на лицата, придобили българско гражданство по натурализация, лицата загубили българско гражданство, лицата с възстановено българско гражданство, цялата система от молби, даване и отнемане на българско гражданство. „Това е безпрецедентна криза в системите, която засега много хора. Правителството показа, че е безсилно да се справи”. Това са причините да искаме извънредно заседание на Народното събрание, премиерът да дойде да обясни какво става в държавата, какви мерки ще се предприемат и най-вече кой ще поеме политическата отговорност за това състояние“, каза още тя. Корнелия Нинова обясни, че втората точка, която левицата предлага за извънредното заседание на НС, е изслушване на министъра на финансит и обсъждане на възможностите държавата да плати чрез обезпечителния си фонд при несъстоятелност на застрахователни дружества да върне парите на тези над 200 000 души, които са засегнати, да влезе в техните права и държавата България да води делата с кипърското застрахователно дружество, да влезе в делото по несъстоятелност и като държава да търси обратно тези пари. „Да изправиш 200 000 души, добросъвестни платци, всеки сам да води тези дела в Кипър е абсурд. Има различни мнения дали е възможно държавата да го направи. Искаме да дойде министърът на финансите, да го обсъдим и ако е наложително, да направим законодателни промени, така че да гарантираме, че тези хора ще си получат обратно парите, че държавата ще стъпи в правата им и оттам нататък тя ще участва в тези дела“, заключи Корнелия Нинова. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2018.08.17", "title": " БСП иска изслушване на премиера Борисов заради кризата в електронните системи"}
{"url": "https://trud.bg/%d1%88%d0%b5%d1%84%d1%8a%d1%82-%d0%bd%d0%b0-%d0%b0%d0%b3%d0%b5%d0%bd%d1%86%d0%b8%d1%8f%d1%82%d0%b0-%d0%bf%d0%be-%d0%b2%d0%bf%d0%b8%d1%81%d0%b2%d0%b0%d0%bd%d0%b8%d1%8f%d1%82%d0%b0-%d0%b7%d0%be%d1%80/", "text": "Изпълнителният директор на Агенцията по вписванията Зорница Даскалова подаде молба за освобождаване от заеманата от нея длъжност, съобщават от Министерство на правосъдието. Министърът на правосъдието Цецка Цачева прие оставката й. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2018.08.17", "title": " Шефът на Агенцията по вписванията Зорница Даскалова подаде оставка"}
{"url": "https://trud.bg/%d0%bb%d1%8f%d1%82%d0%bd%d0%be%d1%82%d0%be-%d1%82%d1%83%d1%80%d0%bd%d0%b5-%d0%be%d1%82-%d0%bf%d0%b5%d1%87%d0%b0%d0%bb%d0%b1%d0%b8%d1%82%d0%b5-%d0%bd%d0%b0-%d1%81%d0%bf%d0%be%d1%80%d1%82-%d1%82%d0%be/", "text": "В най-отпускарския месец август, печалбите на Български спортен тотализатор не излизат във ваканция и продължават да радват участниците в цялата страна. За да бъде лятото наистина специално, екипът на СПОРТ ТОТО гостува на редица градове. Сезонът на горещите печалби беше открит със събития в Ботевград, Разград, Стара Загора и Пловдив. Специалните активности продължиха в градовете Варна, Русе, Севлиево и Несебър. В началото на август, по време на празненството във Варна, бяха раздадени над милион лева и цели четири чисто нови автомобила. Джакпотът от играта „Тото 2 – 6 от 42“ на стойност 1 056 810 лева намери собственика си в лицето на симпатична дама от града. С тази печалба Янка Панайотова зае почетното място на 95-ия тото милионер на България. А други четирима участници станаха горди собственици на луксозни и спортни автомобили от Втори Тото Шанс на играта „Тото 2 – 6 от 49“. С това морската столица излезе на челно място в класацията на най-късметлийските градове. Преди десетина дни СПОРТ ТОТО гостува на красивия крайдунавски град Русе. Там ново и луксозно возило намери своя собственик. Други участници в игрите на тотото си тръгнаха с много предметни и парични печалби. На следващия ден забавлението се пренесе в Севлиево, където на фокус бяха два нови автомобила. Единият замина за Павликени, а другият остана в града, за да чака собственика си, родом от Севлиево. Освен автомобила, джакпотът в играта „Тото 2 – 6 от 49“ също очаква своя собственик. Не губете време, защото това може да сте точно вие! Поредното специално тото събитие се проведе в Несебър. Там жители и гости на градчето, споделиха радостта на трима късметлии. Двама от тях получиха ключове за новите си автомобили, а третият – парична печалба на стойност 20 000 лева от Втори тото шанс на играта „Тото 2- 6 от 49“. Късметлиите ще обикалят страната, а защо не и чужбина, с печалбите от БСТ. Това е едва началото на изненадите на СПОРТ ТОТО. Всяка седмица късметлии печелят допълнителни печалби – нови автомобили и солидни суми. Наскоро джакпотът от над милион лева в „Тото 2 – 6 от 42“ беше спечелен. Играта моментално беше заредена с нови 300 000 лева. Няколко дни по-късно нов участник от Айтос уцели печелившите числа и се сдоби с над 330 000 лева. Въпреки това, гвоздеят в програмата на тотото, остава най-щедрата игра – „Тото 2 – 6 от 49“. В нея е формиран най-големият и непрекъснато нарастващ джакпот в страната, който за тиража утре ще бъде в размер на 6 000 000 лева. Малко за много – лятно настроение и милионни печалби! Нека не забравяме, че броят на отпускарите, които печелят луксозни почивки от най-новата моментна игра на тотото – „Супер късмет през лятото“, нараства с всяка седмица! Ако нямаш търпение да заминеш на едно последно лятно бягство, сега е моментът да действаш и да хванеш последния срок за регистриране на талон от играта на  .", "date": "2018.08.17", "title": " Лятното турне от печалбите на СПОРТ ТОТО е в разгара си\t\t\t"}
{"url": "https://trud.bg/%d0%bf%d1%83%d1%81%d0%ba%d0%b0%d1%82-%d0%b7%d0%b0-%d0%bf%d1%80%d0%b8%d0%b1%d0%b8%d1%80%d0%b0%d0%bd%d0%b5-%d1%80%d0%b5%d0%ba%d0%be%d0%bb%d1%82%d0%b0%d1%82%d0%b0-%d0%bd%d0%b0-%d0%bd%d0%b0%d0%b4-1000/", "text": "Търг за прибиране на реколтата от 1025 орехови дървета обяви общината в Търговище. Началната тръжна цена за дърво е 5 лв., а наддаването ще бъде тайно. Орехите са край четвъртокласни пътища и в землищата на 13 населени места от общината, информират от местната администрация. Списъкът е публикуван на сайта й. Желаещите да приберат реколтата тази есен могат да подадат документи за участие в публичното наддаване до обед на 29 август. Трябва да се внесе и депозит. Самият търг е на 30 август. Преди това кандидатите могат да направят оглед на дърветата с кметовете или наместниците на селата, на чиято територия са орехите. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.08.17", "title": " Пускат за прибиране реколтата на над 1000 ореха в Търговищко"}
{"url": "https://trud.bg/%d0%b2%d1%8a%d0%b7%d0%be%d0%b1%d0%bd%d0%be%d0%b2%d0%b5%d0%bd%d0%be-%d0%b5-%d0%bf%d0%be%d0%b4%d0%b0%d0%b2%d0%b0%d0%bd%d0%b5%d1%82%d0%be-%d0%bd%d0%b0-%d0%b4%d0%b0%d0%bd%d0%bd%d0%b8-%d0%be%d1%82-%d1%82/", "text": "От днес в изпълнение на поетия ангажимент от Агенция по вписванията, е възобновено подаването на данни от Търговския регистър и регистър на юридическите лица с нестопанска цел към средата за междурегистров обмен (RegiX), поддържана от Държавната агенция „Електронно управление“. Това улеснява значително сделките по закупуване и прехвърляне на собственост, включително и на МПС, за които нотариуси и МВР обменят информация по служебен път електронно чрез достъп до средата за междурегистров обмен (RegiX). Продължава работата по възобновяване на достъпа до останалите функционалности на регистъра. Всички специалисти от поддържащата фирма и от агенцията работят денонощно. Предприети са мерки по недопускане на сривове в инфраструктурата за възстановяване на регистъра, както и за устойчивата работа на останалите регистри. Характерът на технологичните процеси предполага регистърът да функционира пълноценно и с пълния си набор от вписани данни не по-рано от следващата седмица. Агенция по вписванията отново подчертава, че нарушаването на работата на регистъра не е свързано със злонамерена външна намеса, нито е свързано с инцидент в киберпространството. Рискове за злоупотреби с наличните данни не съществуват. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.08.17", "title": " Възобновено е подаването на данни от Търговския регистър към средата за междурегистров обмен"}
{"url": "https://trud.bg/%d1%81%d0%b0%d0%b9%d1%82%d1%8a%d1%82-%d0%bd%d0%b0-%d0%b0%d0%b3%d0%b5%d0%bd%d1%86%d0%b8%d1%8f%d1%82%d0%b0-%d0%bf%d0%be-%d0%be%d0%ba%d0%be%d0%bb%d0%bd%d0%b0-%d1%81%d1%80%d0%b5%d0%b4%d0%b0-%d0%bd%d0%b5/", "text": "Сайтът на Изпълнителната агенция по околната среда не работи от обяд. Причината е технически проблем, който прави сайта недостъпен за потребители, но сървърите работят, съобщиха от пресцентъра на МОСВ. IT специалистите на министерството работят по възстановяването на нормалната работа на сайта, казаха от институцията без да се ангажират със срок. По-рано днес се срина и  . Техническите проблеми се случват на фона на казуса с Търговския регистър и продължаващите опити работата му да бъде възстановена на 100%. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.08.17", "title": " Сайтът на агенцията по околна среда не работи"}
{"url": "https://trud.bg/%d0%bc%d0%b8%d0%bd%d0%b8%d1%81%d1%82%d1%8a%d1%80-%d0%b0%d0%bd%d0%b3%d0%b5%d0%bb%d0%ba%d0%be%d0%b2%d0%b0-%d0%be%d1%87%d0%b0%d0%ba%d0%b2%d0%b0%d0%bc%d0%b5-5-%d1%80%d1%8a%d1%81%d1%82-%d0%bd%d0%b0-%d1%82/", "text": "За този летен туристически сезон очакваме статистиката в края на лятото да отбележи ръст на туристите от 5%. Това каза пред журналисти министърът на туризма Николина Ангелкова по повод обсъждане на проекта за 12 винено-кулинарни дестинации в Бургас. Ангелкова добави, че целта на Министерството на туризма е България да бъде утвърдена целогодишна туристическа дестинация и поради това използването на нейния потенциал е от изключително голямо значение. „В момента сме в разгара на туристическия сезон, Бургас е една от областите, които бележат ръст. От януари до юни месец лицата, които са пренощували в местата за настаняване с над 10 легла, са на 480 хиляди, което е с 10% ръст, в сравнение с миналата година. Реализирани са над 2.4 млн. нощувки“, каза още Ангелкова. По думите й, за да има резултати в туризма, работата трябва да е екипна. „Статистиката показва, че за последните две години изключително и само 4- и 5-звездни хотели се търсят, което показва, че нашата дестинация се разпознава като място, което предлага висококачествен продукт на достъпна страна“, добави министър Ангелкова. Тя каза още, че се надява лошото време да не е възпряло туристите, избрали България като дестинация. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.08.17", "title": " Министър Ангелкова: Очакваме 5% ръст на туристите за този летен сезон"}
{"url": "https://trud.bg/%d0%bc%d0%b0%d0%b6%d0%be%d1%80%d0%b5%d1%82%d0%ba%d0%b8-%d0%bf%d1%80%d0%b5%d0%b4%d1%81%d1%82%d0%b0%d0%b2%d1%8f%d1%82-%d1%88%d1%83%d0%bc%d0%b5%d0%bd-%d0%bd%d0%b0-%d1%84%d0%b5%d1%81%d1%82%d0%b8%d0%b2/", "text": "Мажоретният състав на Спортен клуб „Ритмик“ ще участва в Карнавала на цветята в унгарския град Дебрецен. 30-те мажоретки с ръководители Мариола Спасова и Снежана Иванова са отпътували за побратимения град. В събота заминава и официална делегация от Община Шумен, която ще гостува по покана на кмета Ласло Папна до 22 август. В състава на делегацията са включени зам.-кметът по бюджет и финанси на Шумен Татяна Костова и председателят на постоянната комисия по просвета и образование към Общинския съвет Валентина Тодорова. Карнавалът на цветята в Дебрецен е една от основните атракции на Източна Унгария. Организира се всяка година на 20-ти август от 1966 г. насам. В шествието на фестивала се включват пищно украсени с цветя платформи на колела и артистични групи от цял свят. Всяка година изпълненията на групите участници и обсипаните с цветя композиции на колела се оценяват от посетителите и от почти 2 милиона зрители, които имат възможност да следят на живо атракцията по унгарската телевизия. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.08.17", "title": " Мажоретки представят Шумен на Фестивал на цветята в Дебрецен\t\t\t"}
{"url": "https://trud.bg/%d0%b8%d0%bd%d1%81%d0%bf%d0%b5%d0%ba%d1%82%d0%b8%d1%80%d0%b0%d1%85%d0%b0-45-%d0%bc%d0%be%d1%81%d1%82%d0%b0-%d0%bf%d0%be-%d1%80%d0%b0%d0%b7%d0%bf%d0%be%d1%80%d0%b5%d0%b6%d0%b4%d0%b0%d0%bd%d0%b5-%d0%bd/", "text": "Апелативната прокуратура -Велико Търново извърши проверка на мостовите съоръжения на територията на целия апелативен район. „Съгласно годишния план за дейност на отдел „Надзор за законност“ при Апелативна прокуратура-Велико Търново на 2 май тази година е разпоредено на окръжните и прилежащите им районни прокуратури в състава на Великотърновската апелативна зона да извършат проверка, при която да се установи какво е състоянието на мостовите съоръжения на територията на региона.Констатирана е потребност от отстраняване на нарушения и пропуски в съоръженията“, съобщават от Апелативната инстанция. Сред тях са- непочистена буйна храстовидна и дървесна растителност по, под и около съоръженията, препятстваща видимостта и спомагаща разрушаването на конструкцията, затлачване на речното корито, липса на хоризонтална, вертикална маркировка или несъответствие помежду им, замърсеност на пътното платно или тротоара. Констатирани са дефекти и повреди по предпазните огради и парапети. Установени са несъответствие във височината съобразно нормативните изисквания. Има запушени отводнители, липсващи решетки, а отводнителите нямат удължители. Забелязано е износване на настилката, слягане на подходите, пропуквания, обрушване на бетоновото покритие, оголване и корозия на арматурата, течове по устоите на съоръжението, лошо състояние на дилатационните фуги. За немалка част от проверените мостове, които са над 45, е констатирано лошото им експлоатационно състояние и належаща необходимост от извършването на основен ремонт. Те са част от републиканската пътна мрежа и общинските пътища на територията на всички области. Примери за това са в мостът над р. Янтра в местността Дълга лъка във Велико Търново , който е от републиканската пътна мрежа и мостът над р. Янтра между селата Шемшево и Леденик на общински път. Окръжната прокуратура в Габрово сочи, че мост към Божковска поляна в община Трявна е затворен за движение с пътен знак, като стоманобетоновата конструкция е силно компрометирана-подкопана и има опасност за преминаващите по него пешеходци; Мост в ловешкият град Летница над канал с дължина около десет метра е във видимо лошо състояние с нарушена цялост на настилката и без метален парапет или мантинели от двете страни. „В критично състояние е мостът над река Осъм при плевенското село Козар Белене. Същият от едната страна е върху насип прекъсващ старото корито на р. Осъм. Има нарушения на конструктивни елементи и е опасен за срутване. Такова е и състоянието на Моста над река Дъбнишка бара, където са откраднати ограничителните системи. Необходимо Областно пътно управление спешно да обезопаси моста“, обясняват от Апелативна прокуратура Велико Търново. Известният като Сарайският мост в Русе също е с влошено експлоатационно състояние. Констатирани са частични разрушения по устоите. Бродът в с. Кацелово пък е с пукнатини по пътно платно и е необходимо е да се вземат спешни мерки относно укрепване на средната опора, както и възстановяване на брегоукрепването. „За проверените мостови съоръжения, за които е налице необходимост от ремонтно-възстановителни дейности, са набелязани конкретни мерки за укрепването им и са дадени срокове за осъществяването им. Там, където това не е направено от комисиите, прокуратурите са дали предложение незабавно да се предприемат необходимите мерки, използвайки правомощията си по чл.145 от ЗСВ“, изтъкват от Апелативната прокуратура във Велико Търново. От териториалните прокуратури са ангажирали органите на МВР да активизират упражняването на сигналните си функции по чл.165(1) , т.3 от ЗДвП като следят за състоянието на пътя и пътните принадлежности и издават писмени предупреждения, сигнални писма или разпореждания до собствениците или до администрацията, управляваща пътя, и до фирмата, поддържаща пътния участък, за отстраняване на установени неизправности по тях. „Направените констатации, налагащи предприемане на мерки от различно естество и в различен период от време, предполагат извършването на контролна проверка, която ще бъде осъществена от Апелативна прокуратура-гр.Велико Търново, след изтичане на определените срокове за отстраняване на нарушенията“, допълват от апелативното ведомство. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.08.17", "title": " Инспектираха 45 моста по разпореждане на Апелативната прокуратура във Велико Търново"}
