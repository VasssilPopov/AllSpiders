{"url": "https://trud.bg/80-%d0%b4%d0%b5%d1%86%d0%b0-%d0%b1%d0%b5%d0%b7-%d1%83%d1%87%d0%b8%d0%bb%d0%b8%d1%89%d0%b5%d0%bd-%d0%bf%d0%be%d0%ba%d1%80%d0%b8%d0%b2-%d0%b7%d0%b0%d1%80%d0%b0%d0%b4%d0%b8-%d0%bd%d0%b5%d0%ba%d0%b0%d1%87/", "text": "Новата сграда на НУ „Васил Левски“ в квартал „Аспарухово“ се оказа опасна За втора поредна година 380 деца от варненския квартал „Аспарухово“ ще бъдат командировани в други училища, тъй като тяхното е опасно, макар и съвсем ново. Това стана ясно след продължила близо час среща между кмета на града Иван Портних, заместниците му Христо Иванов и Пламена Маринова, главния архитект Виктор Бузев и родители на ученици от Начално училище „Васил Левски“. Майки, бащи и преподаватели от дни протестират в двора на школото, а вчера дойдоха и в Общината, след като стана ясно, че ремонт на сградата не може да бъде направен до 15 септември. В края на миналата година децата спешно бяха изведени от класните стаи, тъй като покривът можеше да рухне всеки момент. Тогава от администрацията обещаха всички дефекти да бъдат отстранени до новата учебна година. Възложеното конструктивно обследване на сградата обаче установи, че те са много по-тежки от очакваното. И то в сграда, която още е в гаранционен срок. Построена бе през 2011 г. по схемата за публично-частно партньорство от пловдивската фирма „Стоянстрой“ ЕООД. За работата си по обекта и за изграждането на нова зала в Математическата гимназия с решение на тогавашния общински съвет компанията получи четири общински терена от общо 22 дка, а стойността на заменката бе изчислена на малко над 5,3 млн.лв. Строителен надзорник на проекта бе „Стройконтрол“ ООД. Новото Начално училище „Васил Левски“ бе открито с пищна церемония през май 2012 г. от вицепрезидента Маргарита Попова. Целият квартал „Аспарухово“ се радваше, че дечицата най-сетне ще учат в модерна сграда, вдигната върху руините на старото порутено школо с външна тоалетна. Строителите тогава се похвалиха, че 3-етажното здание е с топлоизолация от най-висок клас, а вложените ултрамодерни материали са същите, като използваните при изграждането на олимпийските села в Лондон и Пекин. Месеци след като фанфарите утихнаха, започнаха първите проблеми, припомниха учители на вчерашния протест. Заради течове в коридорите при всеки дъжд се налагало да слагат кофи. Отлепвали се плочки, падали корнизи и накрая училищното ръководство се принудило да опаше сградата с ленти, за да не пострада някой ученик. Строителят поправял козметично дефектите, а после те лъсвали отново, докато накрая третият етаж станал буквално неизползваем. „Тази сага се точи от 3 години и краят й не се вижда, а нашите деца и ние сме превърнати в заложници. Няма ясно разписан план кога и какво ще се случва. Отчаяни сме, затова протестираме“, обясниха гневни майки пред кмета Иван Портних. Те бяха категорични, че сградата може да се стегне до 15 септември, след като покривът се ремонтира през лятото. Общината обаче съди строителя за некачествената работа и планира да наеме друга фирма. „Няма как процедурата да приключи до първия учебен звънец и няма да допуснем децата в опасна сграда“, заяви Иван Портних. Той представи пред родители план, според който до 30 октомври трябва да има готов проект и избран изпълнител. „Ако няма обжалване на обществената поръчка, строителните работи ще приключат в края на тази година“, уточни зам.-кметът Христо Иванов. Дотогава децата ще обитават 14 класни стани в съседната Морска гимназия „Св. Николай Чудотворец“, които общината ще ремонтира със свои средства, а най-малките от подготвителните групи ще бъдат командировани в близка детска градина, планират от администрацията. Родителите обаче яростно негодуват срещу продължаващата командировка, тъй като вече имат горчив опит. Смесването на гимназисти с малки ученици крие риск за сигурността им, а и миналата година търпяхме какви ли не несгоди – цял срок децата учиха втора смяна с нулеви часове, заради мръсни тоалетни някои се поболяха, не спестиха недоволството си майките. На срещата в зала „Пленарна“ на общината те настояха публично да бъдат обявени имената на чиновниците, подписали акта за въвеждане в експлоатация на училището. „Ще ги съобщи прокуратурата“, обясни Портних. Той заяви, че на 14 юни Общината е сезирала Районната прокуратура, тъй като конструктивното обследване установило, че акт 15 на училището е фалшив. В него не били отразени направените значителни промени в конструкцията. А резултатите от тях вече са довели дори до огъване на стълбищните парапети. Експертизата показала още, че покривът с дебелина 16 сантиметра е неравен и на места почти двойно по-дебел, което претоварва плочата на стълбището, а хидроизолацията му е калпава. Затова само за 6 години сградата се е износила до такава степен, че има нужда от основна реконструкция. Горещият картоф е в ръцете на общинското ръководство, което ще продължи да обира негативите от действията на предишното. Случаят не е единствен – и друга образователна сграда в квартал „Победа“, реконструирана уж основно по същото време от друга фирма с почти 6 млн. лева, плаче за нов ремонт, посочиха паметливи родители. Със задна дата те упрекват общината, че не е упражнявала никакъв контрол върху изпълнителите на такива големи поръчки, а с днешна – че действа твърде бавно. След много емоции и упреци протестиращите и кметът сключиха крехко примирие с обещанието да упражняват обществен контрол върху бъдещия ремонт. Но и в най-добрия случай децата ще влязат в класните си стаи не по-рано от втория срок на следващата учебна година. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.21", "title": " 80 деца без училищен покрив заради некачествен строеж\t\t\t"}
{"url": "https://trud.bg/%d0%b5%d0%bc%d0%b0%d0%bd%d1%8e%d0%b5%d0%bb-%d0%bc%d0%b0%d0%ba%d1%80%d0%be%d0%bd-%d0%bf%d0%be%d0%bf%d1%83%d0%bb%d0%b8%d0%b7%d0%bc%d1%8a%d1%82-%d1%81%d0%b5-%d1%80%d0%b0%d0%b7%d0%bf%d1%80%d0%be%d1%81/", "text": "Френският президент Еманюел Макрон каза днес, че популизмът се разпространява като болест из Европа и че европейците трябва да й се противопоставят по-енергично, вместо да критикуват проевропейските правителства като неговото, предаде Ройтерс. Макрон, който бе под натиск заради отказа му да приеме кораба с мигранти “Акуариус”, който крайнодесният вътрешен министър на Италия Матео Салвини не допусна в италианските пристанища. Последва размяна на остри думи между Рим и Париж, изявление на папа Франциск за миграцията и напрежение в крехката коалиция в Германия. Пребивавайки днес в североизточния френски регион Бретан, който е силно проевропейски, Макрон прикани анализаторите да не нападат него, а онези, които “мразят Европа”. “Можете да ги видите как се разрастват като зараза из цяла Европа; в страни, в които си мислехме, че е невъзможно да ги видим отново; в съседни страни”, каза президентът на Франция. По думите му тези хора говорят “най-лошите неща и ние свикваме с това; те правят провокации и никой не се ужасява от това”. “Обвиняваме европейците, че не са точно такива, каквито бихме желали да бъдат, и забравяме за заклеймим онези, които вече не са като нас. Онези, които мразят Европа и прокарват своите планове”, заяви Макрон. “Привикнахме към крайностите в страни, които от години са били проевропейски като нас, и огромната отговорност по този въпрос се носи от нашите бизнес, журналистически и политически елити”, добави президентът на Франция. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.21", "title": " Еманюел Макрон: Популизмът се разпространява като болест из Европа, европейците трябва да й се противопоставят"}
{"url": "https://trud.bg/%d0%bd%d0%b0%d0%b4-%d0%b5%d0%b4%d0%b8%d0%bd-%d0%bc%d0%b8%d0%bb%d0%b8%d0%be%d0%bd-%d0%b7%d1%80%d0%b8%d1%82%d0%b5%d0%bb%d0%b8-%d1%81%d0%b0-%d0%b3%d0%bb%d0%b5%d0%b4%d0%b0%d0%bb%d0%b8-%d0%bd%d0%b0-%d0%b6/", "text": "Общият брой зрители, които до момента са гледали на живо мачове от световното първенство по футбол в Русия, е преминал един милион, съобщиха от ФИФА. Седемцифреният брой запалянковци по стадионите е бил достигнат по време на срещата между Дания и Австралия, която приключи 1:1 на стадиона в Самара. От ФИФА съобщиха също така, че към момента средната посещаемост на мачовете е 97 процента. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.21", "title": " Над един милион зрители са гледали на живо мачове от Мондиал 2018"}
{"url": "https://trud.bg/%d0%b1%d0%b8%d1%80%d0%b0%d1%82%d0%b0-%d0%bc%d0%be%d0%b6%d0%b5-%d0%b4%d0%b0-%d0%be%d1%81%d1%82%d0%b0%d0%bd%d0%b5-%d0%b1%d0%b5%d0%b7-%d0%bc%d0%b5%d1%85%d1%83%d1%80%d1%87%d0%b5%d1%82%d0%b0-%d0%b7%d0%b0/", "text": "Британска търговска асициация съобщи за недостиг на въглероден диоксид в Северна Европа и засили страховете, че газираните напитки ще останат без мехурчета, точно когато ожаднелите фенове на футбола изпълват кръчмите за Световното първенство в Русия, предаде Асошиейтед прес. Генералният директор на Британската асоциация за безалкохолни напитки Гавин Партингтън каза, че недостигът се дължи на затварянето на няколко завода по различни причини, сред които и сезонната поддръжка. Според специализираното издание “Гасуърлд” ситуацията е по-лоша тази година, тъй като рутинната поддръжка е съвпаднала с технически проблеми в химическите заводи, които също произвеждат въглероден диоксид. Кризата възникна точно когато започна Световното първенство по футбол в Русия и засили търсенето на бира и безалкохолни напитки. Британската асоциация на производителите на бира и пъбовете прогнозира, че английските фенове ще изпият допълнително 14 милиона халби бира по време на груповата фаза от турнира, която продължава две седмици. “Ще продължим да наблюдаваме внимателно ситуацията”, каза изпълнителният директор на Британската асоциация на производителите на бира и пъбовете Бриджид Симъндс. “Все пак, като се има предвид периода от годината и Световното първенство по футбол, тази ситуация възникна в неподходящо време за пивоварната промишленост”, допълни тя. Недостигът на въглероден диоксид може да засегне и производителите на месо и те да срещнат проблеми да запазят продуктите си пресни. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.21", "title": " Бирата може да остане без мехурчета заради недостиг на въглероден диоксид"}
{"url": "https://trud.bg/%d0%b4%d0%b0%d0%bd%d1%81-%d0%bf%d0%b0%d0%b7%d0%b8-5-%d0%b3-%d0%b4%d0%b0%d0%bd%d0%bd%d0%b8-%d0%b7%d0%b0-%d0%bf%d0%be%d0%bb%d0%b5%d1%82%d0%b8%d1%82%d0%b5-%d0%bd%d0%b8/", "text": "ДАНС ще съхранява данни за полетите ни 5 години, а не за 6 месеца, както е сега. Председателят на ДАНС ще определи длъжностно лице, което да отговаря за наблюдението на обработването и за защитата на личните данни. Това гласува на второ четене парламентът. Авиопревозвачите са задължени да предоставят на ДАНС резервационните данни на пътниците и на екипажа на самолета.  Националното звено за обработване на резервационни данни на пътниците към ДАНС, което бе създадено в края на миналата година, ще прави оценка на пътниците и екипажа, за да се предотвратят евентуални терористични нападения.  Авиопревозвачите са задължени да предоставят на ДАНС данните за пътниците 48 часа преди редовните полети и 24 часа преди нередовни полети. Данните за екипажа ще се предават непосредствено преди полета. Националното звено ще може да определя и други срокове за подаване на информацията, ако има данни за реална заплаха. Глобата за въздушен превозвач, който не предостави, забави или даде неточни данни, е между 3 и 8 хил. лв.  По време на дебатите в пленарна зала се стигна до спор между ГЕРБ и БСП. Филип Попов от левицата обяви, че се разширяват функциите на ДАНС чрез предоставяне на правомощия да организира и осъществява комуникацията на страната със задграничните ? представителства. Изключение се прави единствено за Държавна агенция “Разузнаване”. От БСП поискаха към изключението да се включи и служба “Военна информация”, но предложението бе отхвърлено. Председателят на Комисията за контрол над службите за сигурност Димитър Лазаров обясни, че Националното звено за обработване на резервационни данни на пътниците към ДАНС ще предоставя информацията веднага до службите на другите страни от Европейския съюз.", "date": "2018.06.21", "title": " ДАНС пази 5 г. данни за полетите ни\t\t\t"}
{"url": "https://trud.bg/%d0%bd%d0%b5%d1%89%d0%be-%d1%81%d1%82%d0%b0%d0%b2%d0%b0-%d1%81-%d0%bc%d0%be%d1%80%d0%b5%d1%82%d0%be-%d0%bd%d1%8f%d0%bc%d0%b0-%d1%80%d0%b8%d0%b1%d0%b0/", "text": "“Нещо става с морето, няма риба. Ни сафрид, ни попчета. Бурите и силните ветрове бунят морето. В момента отново има сулган, мъртво вълнение, подводните течения бушуват и подкопават пясъка- рибата как да стои?”. От това се оплакват рибари в селището Ченгене скеле край Бургас. Те припомнят, че миналата година е била година на сафрида, а тази сафрид няма. Който е наловил малко, не е спечелил. Защото рибата е толкова дребна, че прилича по-скоро на граца, а не на сафрид и не става ни за скара, ни за пържене – ще се стопи. Коментарите на риболовците са, че занаятът им залязва. Заради климатичните промени и все по-нестабилното време рибата бяга, а и те няма смисъл да пърпорят с лодките си из залива и да хвърлят мрежи – горивото не може да си покрият с бедния улов. Рибарите разказват, че скоро се върнали техни колеги от Дуранкулак. И казали, че там няма и рапани, няма калкан и попчета, както друга година. Проблемът е всеобщ, заключават риболовците. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.21", "title": " Нещо става с морето, няма риба\t\t\t"}
{"url": "https://trud.bg/%d0%bb%d0%b8%d0%bb%d1%8f%d0%bd%d0%b0-%d0%bf%d0%b0%d0%b2%d0%bb%d0%be%d0%b2%d0%b0-%d0%b5%d0%b2%d1%80%d0%be%d0%bf%d0%b0-%d0%bd%d0%b5-%d0%b8%d1%81%d0%ba%d0%b0-%d1%82%d1%8a%d1%80%d0%b3%d0%be%d0%b2%d1%81/", "text": "На Съвета на ЕС на 28 и 29 юни, с който ще завърши Българското европредседателство, лидерите на страните от общността ще обсъдят три основни теми – сигурността и миграцията, търговските въпроси и дигиталната реалност. Това коментира министърът за Българското председателство на Съвета на ЕС Лиляна Павлова по време на Пловдивския икономически форум. Според нея по темата за сигурноста и миграцията не може да се търси решение за всяка отделна страна, а решението трябва да бъде общо. Европа не иска търговска война, но ще отговори реципрочно на мерките, предприети от нейните партньори, за да защити европейския бизнес, коментира Павлова. Тя добави, че третата важна тема ще бъде дигиталната трансформация. Министър Павлова призна, че Европа в известна степен изостава в тази сфера, но посочи, че точно затова темата е важна. Що се отнася до равносметката от Българското европредседателство, Павлова коментира, че то е било шанс да се промени имиджа на България и страната ни до голяма степен се е възползвала. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.21", "title": " Лиляна Павлова: Европа не иска търговска война, но ще отговори реципрочно на мерките, предприети от партньорите"}
{"url": "https://trud.bg/%d0%b1%d0%be%d1%80%d0%b8%d1%81%d0%be%d0%b2-%d0%be%d1%87%d0%b0%d0%ba%d0%b2%d0%b0-%d1%82%d0%b5%d0%b6%d0%ba%d0%b0-%d1%81%d1%80%d0%b5%d1%89%d0%b0-%d0%b7%d0%b0-%d0%bc%d0%b8%d0%b3%d1%80%d0%b0%d0%bd%d1%82/", "text": "Инвеститорите идват у нас заради добрата перспектива Лидерските разговори в Брюксел за мигрантския проблем по време на извънредната среща тази неделя ще бъдат изключително сложни. Тази прогноза направи премиерът Бойко Борисов. “Съжалявам, че колегите не се съгласиха с това, което им предложих преди 4 г. Когато стане наводнение първо чакаме да спре водата и тогава почваме да чистим. Същото е с мигрантската вълна. Тя мина и отнесе цели системи, политически партии”, подчерта Борисов. По думите му срещата при председателя на ЕК Жан Клод Юнкер заедно с държавните ръководители на Германия, Австрия, Италия, Франция, Гърция, Испания, и Малта ще бъде трудна. Преди дни Борисов призова за незабавна превенция и затваряне на европейските граници. Ако не се разберем в Брюксел, ще бъдем принудени да се разберем под натиска на обстоятелствата, предупреди премиерът. Борисов откри икономически форум в Пловдив и благодари на големите гръцки инвеститори у нас. Той припомни и ръста на икономиката в България както и предимствата на ниските данъчни ставки. “Не случайно кредитните агенции дават изключително добра перспектива на България. 10% плосък данък, 20% ДДС – идеално за инвеститори. И това ще продължи, докато управляваме”, посочи премиерът.", "date": "2018.06.21", "title": " Борисов очаква тежка среща за мигрантите (обзор)\t\t\t"}
{"url": "https://trud.bg/50-%d0%bc%d0%bb%d0%bd-%d0%bb%d0%b2-%d0%b7%d0%b0-%d1%80%d0%b5%d0%bc%d0%be%d0%bd%d1%82-%d0%bd%d0%b0-%d0%b2%d0%b5%d1%80%d1%82%d0%be%d0%bb%d0%b5%d1%82%d0%b8%d1%82%d0%b5/", "text": "Военният министър Красимир Каракачанов след правителственото заседание в сряда е дал разчети на вицепремиера Томислав Дончев и финансовия министър Владислав Горанов  за необходимостта от допълнителни средства за планови ремонти на вертолетната техника в армията. Това се разбра по време на вчерашното заседание на комисията по отбрана. Сметките показали, че са нужни 50 млн. лв. за две години, за да бъдат ремонтирани вертолетите, които не летят. Така след трагичния инцидент с  МИ-17, при който загинаха двама пилоти, кабинетът е дал зелена светлина за допълнителни средства, за да се вдигнат армейските вертолети във въздуха. С милионите, които трябва да бъдат отпуснати, ще бъдат ремонтирани транспортните вертолети МИ-17, “Кугар” и бойните МИ-24.", "date": "2018.06.21", "title": " 50 млн. лв. за ремонт на вертолетите\t\t\t"}
{"url": "https://trud.bg/%d0%b4%d0%bd%d0%b8%d1%82%d0%b5-%d1%81-%d0%bc%d1%80%d1%8a%d1%81%d0%b5%d0%bd-%d0%b2%d1%8a%d0%b7%d0%b4%d1%83%d1%85-%d0%bd%d0%b0%d0%bc%d0%b0%d0%bb%d1%8f%d1%85%d0%b0-%d1%81%d1%8a%d1%81-100/", "text": "София с най-много автомобили на глава от населението в Европа Със 100 по-малко са среднодневните превишения на фини прахови частици във въздуха на София през първите три месеца на 2018 г. спрямо същия период за 2017 г. Намалението е и качествено, като средните концентрации на ФПЧ за тримесечието са между 30 и 53 µg/m3, а година по-рано са били между 52 и 77 µg/m3. “Очакваме тенденцията да се запази”, каза зам.-кметът на София Йоана Христова. За годината Столичната община подобрява въздуха с над 100 мерки. През първите три месеца са измити 3 177 дка. улични платна. 57% от отровата във въздуха идва от транспорта, а София е европейската столица с най-много коли на глава от населението. От Асоциацията на вносителите на автомобили апелират екотаксата за колите у нас да бъде премахната. “Трябва да се промени Закона за местните данъци и такси, тъй като в момента е в полза на старите автомобили. Облагането след 14-та година е средно 16 лв., а тези коли са над 2 млн. само в България”, каза шефът на асоциацията Христо Христов. По думите му екотаксата сега се събира от частни фирми и не отива за подобряване на въздуха. “В новия закон за движение по пътищата е заложена идеята контролът за изправност и замърсяване на пътя изцяло да премине към МВР”, каза зам.-директорът на агенция “Автомобилна администрация” Дамян Войновски. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.21", "title": " Дните с мръсен въздух намаляха със 100\t\t\t"}
{"url": "https://trud.bg/%d1%83%d1%87%d0%b5%d0%bd%d0%b8%d1%86%d0%b8-%d0%b8%d0%b7%d0%b4%d0%b0%d0%b2%d0%b0%d1%82-%d0%ba%d0%bd%d0%b8%d0%b6%d0%ba%d0%b0-%d1%81%d0%bb%d0%b5%d0%b4-%d0%b2%d1%8a%d0%bb%d0%bd%d1%83%d0%b2%d0%b0%d1%89/", "text": "Старата столица Плиска и уникалния скален релеф Мадарски конник станаха част от учебна екскурзия за 54 децата от Основно училище “Христо Ботев” в шуменското село Ивански. Инициативата е част от извънкласните дейности в направление образование за посещения на природни забележителности, културни и исторически паметници, които се реализират по проекта на Община Шумен „Взаимодействието с общността – фактор за по-добро бъдеще и успешна интеграция“ в рамките на програма ЗОВ към Българо-швейцарската програма за сътрудничество. Децата посетиха старините в първата българска столица Плиска, изслушаха с внимание беседата на екскурзовода и разгледаха музейната експозиция. Учителката на третокласниците Петинка Стаменова обясни, че целта на екскурзията е учениците да получат реална представа за наученото в часовете по “Човекът и обществото” и да усетят духа на славната българска история. В програмата на еднодневната екскурзия бе включено и посещение на Културно-историческия комплекс “Двор на кирилицата”. Според Петинка Стефанова срещата с историята, разказът за буквите, създадени на това свещено за българите място, за светите братя Кирил и Методий, за цар Борис I, Покръстителят на българите, ще им помогне по-лесно да усвояват знанията по история в следващите класове. Екскурзията завърши с беседа в музея на Историко-археологическия резерват “Мадара”, а пред Голямата пещера бе организиран пленер. Децата дадоха воля на фантазията си и пресъздадоха емоциите си в рисунки, посветени на историческото минало и красотата на българската природа. Преживяванията си по време на екскурзията децата ще разкажат и в текстове, които заедно с най-добрите художествени творби ще бъдат оформени в детска книжка. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.21", "title": " Ученици издават книжка след вълнуваща екскурзия в Плиска и Мадара"}
{"url": "https://trud.bg/%d1%82%d1%83%d1%80%d1%86%d0%b8%d1%8f-%d0%bf%d0%be%d0%bb%d1%83%d1%87%d0%b8-%d0%bf%d1%8a%d1%80%d0%b2%d0%b8%d1%82%d0%b5-%d0%b0%d0%bc%d0%b5%d1%80%d0%b8%d0%ba%d0%b0%d0%bd%d1%81%d0%ba%d0%b8-%d0%b8%d0%b7/", "text": "Турция получи днес първите два американски изтребителя от пето поколение Ф-35, съобщи в. “Сабах”, цитиран от ТАСС. Компанията Локхийд Мартин организира днес церемония по предаването на двата самолета в град Форт Уърд в щата Тексас. След церемонията изтребителите ще бъдат изпратени във военновъздушната база Люк в Аризона, където ще започне обучение на турски пилоти и технически персонал. Сенатът на САЩ одобри тази седмица версия на бюджета за отбраната, включваща поправка, която възпрепятства продажбата на изтребителите Ф-35 на Турция. Въпреки това турският външен министър Мевлют Чавушоглу заяви днес, че първите самолети Ф-35 ще бъдат доставени в Турция през 2020 г. след приключването на обучението на пилотите и техническия персонал. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.21", "title": " Турция получи първите американски изтребители Ф-35"}
{"url": "https://trud.bg/%d0%b3%d1%80%d0%b8%d0%b3%d0%be%d1%80-%d0%bf%d0%b0%d0%ba-%d1%81%d0%b5-%d0%b4%d0%b0%d0%b4%d0%b5-%d0%bd%d0%b0-%d0%b4%d0%b6%d0%be%d0%ba%d0%be%d0%b2%d0%b8%d1%87/", "text": "Григор Димитров отпадна от турнира на трева в Куинс (Великобритания) след загуба с 4:6, 1:6 от Новак Джокович (Сърбия). Така родният тенис ас остана далеч от миналогодишното си постижение в надпреварата – полуфинал и ще отиде на „Уимбълдън“ само с два мача на сингъл на тази настилка. Мачът беше изключително качествен, а с играта си сърбинът напълно опроверга очакванията, че няма да е на същото ниво на тревата. Двамата си размениха няколко майсторски урока, а първият сет беше равностоен до 4:4. В 9-ия гейм обаче Григор започна с двойна грешка и сърбинът надуши шанса си. С невероятния си ретур той се добра до три сетбола, но Димитров прояви достатъчно търпение, за да спаси първите два. Сърбинът даде вид, че има проблеми с придвижването по тревата, но малко по-късно спечели така нужната му точка, за да поведе в резултата. Загубеният сет разколеба българина, който започна още повече да рискува от сервис – той завърши краткия мач с 8 аса и 5 двойни грешки. С много мъка Григор удържа първия си гейм, само за да се пропука с нова двойна грешка при следващото си подаване. Ноле това и чакаше и вдигна темпото в разиграванията, за да ускори края на мача. Така Джокера спечели седмата си победа в осмия мач от съперничеството с българина и ще играе с победителя от срещата между французите Адриан Манарино и Жулиен Бенето.", "date": "2018.06.21", "title": " Григор пак се даде на Джокович"}
{"url": "https://trud.bg/5-%d0%b3%d0%be%d0%b4%d0%b8%d0%bd%d0%b8-%d0%b7%d0%b0%d1%82%d0%b2%d0%be%d1%80-%d0%b7%d0%b0-%d1%81%d1%8a%d0%b4%d0%b5%d0%b1%d0%b5%d0%bd-%d0%b8%d0%b7%d0%bf%d1%8a%d0%bb%d0%bd%d0%b8%d1%82%d0%b5%d0%bb-%d0%b7/", "text": "Окръжен съд – Бургас присъди наказание „Лишаване от свобода“ за срок от 5 години, при първоначален общ режим на изтърпяване на наказанието на Тодор М., за длъжностно присвояване в особено големи размери, представляващо особено тежък случай. Съдът лиши подсъдимия от правото да заема длъжността „държавен съдебен изпълнител“, както и от правото да упражнява професията „частен съдебен изпълнител“ за срок от седем години. Окръжен съд – Бургас призна подсъдимия Тодор М. за виновен в това, че за периода от 04.11.2008 г. до 22.10.2009 г., в гр. Бургас, в условията на продължавано престъпление, в качеството на длъжностно лице – частен съдебен изпълнител, вписан в Камарата на частните съдебни изпълнители и с район на действие Окръжен съд – Бургас, присвоил чужди пари, да ги пази и управлява, в общ размер на 192 748.71 лв., от които 184 118.70 лв. собственост на взискателя „Хераинженеринг – Чивпилов и Сие“ СД в ликвидация, с ликвидатор И. Ч., а 8 630.01 лв. – надвнесени парични средства, собственост на А. К. – длъжник по същото изпълнително дело. Присъдата на Окръжен съд – Бургас може да се обжалва или протестира в 15-дневен срок пред Апелативен съд – Бургас. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.21", "title": " 5 години затвор за съдебен изпълнител заради финансови измами"}
{"url": "https://trud.bg/%d1%84%d1%80%d0%b0%d0%bd%d1%86%d0%b8%d1%8f-%d0%bd%d0%b0-%d0%be%d1%81%d0%bc%d0%b8%d0%bd%d0%b0%d1%84%d0%b8%d0%bd%d0%b0%d0%bb-%d1%81%d0%bb%d0%b5%d0%b4-%d0%b8%d1%81%d1%82%d0%be%d1%80%d0%b8%d1%87%d0%b5/", "text": "Франция се класира на осминафинал след като победи Перу с 1:0. „Петлите“ вече имат 6 точки и единствената интрига в тяхната група „C” е кой ще финишира първи – те или Дания. Исторически гол помогна на селекцията на Дидие Дешан за успеха. Отбеляза го Килиан Мбапе. Той се превърна в най-младия играч, отбелязал попадение за “петлите” на голям форум. Любопитно е, че нападателят на ПСЖ дори не е бил роден, когато Франция стана за последен път световен шампион – през 1998 година. За успеха над „Перу“ помогна и напречната греда. Педро Акино нацели горния дирек на Уго Лорис с шут от 30 метра. Стражът на “петлите” пък вече е седми по мачове за националния. Срещу Перу вратарят изигра своя двубой №100 за Франция. Първи по този показател е бившият защитник Лилиан Тюрам със 142 двубоя. По този начин Франция продължи 40-годишната си доминация над южноамерикански отбори. Вече осем поредни мача на Мондиал „петлите“ нямат загуба в тези съперничества. За последно бе регистрирана загуба от Аржентина с 1:2 през далечната 1978 година. В другия мач от групата Дания и Австралия не успяха да се победят. Двата тима направиха 1:1. Кристиан Ериксен откри, но Миле Йединак изравни от дузпа. Наказателният удар дойде след като реферът Матеу Лаос си послужи с видеоповторение. Попадението хвърли в екстаз феновете на “кенгурата”. На трибуните на стадион “Космос Арена” в Самара дори имаше и мъжки стриптийз. Екзалтиран фен се съблече по бельо и затанцува при гола на Йединак. Неговите любимци спечелиха първата си точка на световните финали в Русия, докато датчаните имат четири в актива си. И докато “червения динамит” има голям шанс за класиране, то този за Австралия е малък.", "date": "2018.06.21", "title": " Франция на осминафинал след исторически гол"}
{"url": "https://trud.bg/%d1%81%d1%82%d1%80%d0%b0%d0%b4%d0%b0%d0%bd%d0%b8%d1%8f%d1%82%d0%b0-%d0%bd%d0%b0-%d0%ba%d1%80%d0%b0%d0%b2%d0%b0%d1%82%d0%b0-%d0%bf%d0%b5%d0%bd%d0%ba%d0%b0-%d0%b8-%d1%87%d1%83%d0%b4%d0%be%d1%82%d0%be/", "text": "Какво общо си намерил между двете, човече? Разбира се, няма как да доказвам роднинство между тях, макар някои да хранеха подозрения. Има известна взаимозаменяемост – кравата също щеше да има успех, ако беше използвана в клипа на Антонина наред с Вапцаровите стихове. Още повече, че има двоен брой крака в наличност. Та какво е свързващото между двете същества от женски пол? Да, и двете са невинни за стореното от тях. По един и същи начин: Господи, прости им, те не знаят какво вършат. Общото го откри, обаче, така нареченото обществено мнение, изразяващо се в медийната среда. То ги обедини, като определи техните деяния като най-значими и заслужаващи обществен диалог, гняв и защита. Боже, докъде ни докара непрекъснато подменяната важност на процесите у нас с незначителното, еднодневковото, в случая даже и антисензационно. Манипулирането не е измислено от демокрацията, но тя поне засега го използва най-мащабно и ефективно. Макар в последно време манипулацията и приема й да живеят като омръзнали си съпрузи – заедно, но без да си вярват и поглеждат. Но понеже манипулаторът никога не е достатъчно интелигентен, той продължава да я кара по инерция. Което ще го доведе или до крах, или до решителен завой за спасение. Завои много у нас. Леви, десни и най-вече лево-десни. А пък защо и страдания на двете – на кравата и на чудото? За Пенка нещата са по-ясни – нейното бягство и завръщане само дето не бяха проследени поминутно. Кравата е традиционна страдалка из Българско. И затуй, може би, толкова родни състрадалци. Спомнете си намерилата смъртта си Елин Пелинова Сивушка, противоприродно, противобългарско и едва ли не противоправозащитно впрегната да оре заедно с Белчо. Този красавец вол, иначе обречен до смърт да тегли ралото загубеняк. Но сега вече е друго. Българинът оре малко. Вол му не трябва. Всяка крава може да пасе, да преживя спокойно и да дава мляко. Което не е и толкова нужно, щото има сухо мляко, сгущьонка и друг всякакъв внос. Скоро може да се случи и млекопровод и да разпределяме млякото на цяла Европа. Без да го произвеждаме. Но сега Европа все още бди над поведението на кравата. Та така Пенка узна, че има Европейски съюз. По-скоро опозна границите му и всички разпоредби, норми и закони, които следват кравата, ако мине и 10 метра оттатък Съюза. Може в Индия кравата да е свещено животно, но в Европейския съюз свещени са законите и правилата. А кравите (дали и хората?) са пречкащи се сред алинеи и членове незначителни подробности. Ако членът казва: кравата е невинна, докато е в Европейския съюз; а подлежи на заколение, щом като премине границите и известно време прекара с неевропейски ценности; този член трябва да се спазва. Безусловно и без възражения. Щото е знайно, че кравата може и да не знае закона, но е длъжна да го спазва. Цял народ – според медиите, се разтрепери. И отчасти Европа, която, естествено, винаги може да се пребори със закона със законови средства. Но да оставим компромисите, които може и да спасят страдалката. За мене по-убедително беше въздействието на голямата литература. Стана ми драго да разбера как се е загнездила в душата българска Сивушка. И след повече от век от рождението й тя наплоди толкова кравозащитници. Хвала им, хвала и на Елин Пелин. Бил уж писател на селото. А се оказа, че е европейски. В сянката на литературата се пръкна и чудото Антонина. Сянка, сянка, ама огряваше всякакви страни на разголената плът. Да, ама се разбра, че и тя е страдалка. Макар и от друг род – литературна, интелектуална страдалка. Защото пишела стихове. Ей хора, нямате фантазия, след като не можете да оцените на каква нечовешка инквизиция се е подложило чудото Антонина при написването даже не на цяло стихотворение, а на мъничка строфа само. Това е все едно едновременно да вдигаш щанги, да излиташ с космическа ракета и да решаваш на 200 години нерешено математическо уравнение. Но чудото страда заради нас. За да може един ден да я видим – разголена или не, на корицата на луксозно издадена стихосбирка. И да чуем познат телевизионен глас, който да ни убеждава, че четем новата Багряна. Но засега утешително слушаме Вапцаров в клипа на чудото Антонина. Попаднал – според нея, с любовното си стихотворение „Прощално“ в естествената си среда. На нега, на изтъркана еротика, на банални, почти кравешки погледи. И тук поетът би следвало да кресне като в стихотворението си „Кино“: „Стига… Къде съм аз?… Кажете.“ Аз няма да възкликна на подканящото „Кажете“, както направиха мнозина със закъснялото си близо 30 години възмущение. Тогава трябваше общественият хор гръмовно да кресне: Стига! За да спре целенасоченото към унищожението на ценности и морал, говорене, припяване и викане. В изпълнението на посредствености, мразещи подтискащото ги величие на Ботев, Вапцаров и кой ли още не. Защото тогава започваше да се превръща в епидeмия синдромът на жабата – надуването на посредствеността до пръсване. Т. е., до забелязване. Смятано и пропагандирано от нея като справедливост, възстановяване на истината, рушенето на фалшиви пиедестали. Днес този синдром владее всички сфери. Може надуващите се да са пред пръсване, но продължават да заблуждават за истинските размери на съдържанието под разпънатата кожа. И ние вече не го виждаме, не съзираме епидемията. Имаме сетива само да открием някой незначителен заболял от синдрома.   Синдромите на фалша и на жабата Затова не викам „Стига“ на чудото. Защото зная „Къде съм аз“, т. е. къде е Вапцаров и къде е разбирането на чудото за поезия и за Вапцаров. И никога няма да има диалог между нас. (Дори когато чудото стане „Багряна“!) И важното не е да сочим новозаболелия, а завинаги да се излекуваме от синдрома. Час по-скоро. Ама това не става, когато се целим в кравата Пенка и в чудото Антонина. А в синдромите на фалша и на жабата.", "date": "2018.06.21", "title": " Страданията на кравата Пенка и чудото Антонина\t\t\t"}
{"url": "https://trud.bg/%d1%82%d0%b5%d0%bc%d0%b5%d0%bd%d1%83%d0%b6%d0%ba%d0%b0-%d0%bf%d0%b5%d1%82%d0%ba%d0%be%d0%b2%d0%b0-%d1%84%d0%b8%d0%bd%d0%b0%d0%bb%d0%b8%d0%b7%d0%b8%d1%80%d0%b0%d1%85%d0%bc%d0%b5-%d1%83%d1%81%d0%bf/", "text": "„По време на първото българско председателство на Съвета на Европейския съюз Министерството на енергетиката успя да постигне споразумение със страните членки, Европейския парламент и Европейската комисия по всички документи, които бяха залегнали в програмата ни в областта на енергетиката. Основните законодателни предложения от пакета „Чиста енергия за всички европейци“ обхващат възобновяемите източници, енергийната ефективност, енергийния пазар и управлението на Европейския енергиен съюз. През изминалите шест месеца председателството работи усилено и напредъкът по досиетата е значим“. Това каза министърът на енергетиката Теменужка Петкова по време на участието си в панела „Европейски енергиен съюз“, част от Икономическия форум в Пловдив. Амбициозният пакет „Чиста енергия за всички европейци“ включва законодателни предложения, насочени към запазване конкурентоспособността на Европа в прехода към декарбонизация. Успешно финализирани в рамките на българското председателство бяха директивата за енергийната ефективност, която предвижда индикативна цел за страните членки от 32.5% до 2030 г. и директивата за енергия от възобновяеми източници със заложен дял от 32% в крайното потребление. Постигнахме общ подход и по регламента за управление на Агенцията за сътрудничество на енергийните регулатори като се обединихме около необходимостта тя да е независима и да разполага с устойчива законодателна уредба. Приключихме работа и по ключовия регламент за управление на Енергийния съюз, който осигурява гъвкава и надеждна рамка за климатична и енергийна политика. „Пакетът „Чиста енергия за всички европейци“ е основа за превръщането на Европейския енергиен съюз в реалност“, подчерта министър Петкова. По думите й финализираните енергийни досиета от българското председателство са условие за гарантиране на пазарното развитие като основен двигател на енергийните политики на европейско равнище.  Енергийният министър запозна участниците в дискусията и с актуалното състояние на енергийната инфраструктура в региона на Западните Балкани. „Интегрирането на страните от региона преминава задължително през изграждането на липсващата инфраструктура. Работим активно с колегите т Сърбия по реализацията на интерконетора между двете страни. На 17-ти май в рамките на срещата на върха ЕС – Западни Балкани бе препотвърдена политическата воля за въвеждане на проекта в експлоатация през 2022 г. Продължава интензивната ни работа и по газовата връзка с Гърция, която е сред седемте приоритетни проекта за ЕС”, каза Петкова. По думите й България е дала приноса си към развитието на Енергийния съюз по време на първото председателство на Съвета на ЕС. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.21", "title": " Теменужка Петкова: Финализирахме успешно всички енергийни досиета, заложени в програмата на българското председателство"}
{"url": "https://trud.bg/%d0%bf%d0%b5%d1%82%d1%82%d0%b5-%d0%ba%d0%bb%d0%be%d0%bf%d0%ba%d0%b8-%d0%bf%d1%80%d0%b5%d0%b4-%d0%b7%d0%be%d1%80%d0%b0%d0%bd-%d0%b7%d0%b0%d0%b5%d0%b2/", "text": "БЮРМ – наследството на Киро Глигоров, си отива Македонският премиер Зоран Заев е в цайтнот. Времето, както казват шахматистите, не му стига, за да мести правилно фигурите по политическата дъска. Но това не му попречи да заяви, че ако президентът Георге Иванов- онзи, когото Борисов и Захариева отказаха да приемат, се опита да блокира и да не подпише резултатите от референдума през есента за новото име на държавата, ще поиска от депутатите в парламента да обявят импийчмънт. Не че Георге с цялото си поведение не го заслужава, но се питам, защо му е на Заев импийчмънт след като през пролетта на следващата година мандатът на Иванов изтича. Ще се проведат президентски избори и ако премиерът и лидер на социалдемократите намери добър кандидат, би се поздравил с победата. Пък после новият човек в резиденцията под Водно край Скопие да си прави сметката… Но това ще стане чак следващата година. А Заев няма време. С дебел червен флумастер на календара в кабинета му са очертани две дати- 28 юни и 12 юли. Това е политическият му хоризонт за този сезон, това са ключовите опори на цялата му кариера, колкото и къса досега да е тя. Тогава ще се реши и личното му политическо бъдеще, за което той натрупа достатъчно сериозен капитал с подписването на Договора с много дълго и сложно дипломатическо име, но който всъщност е за промяна на името и за стратегическо партньорство между Македония и Гърция. Вярно, лично той не сложи подписа си под документа край водите на граничното Преспанско езеро, подписаха се външните министри Никола Димитров и неговият съименник Никос Коцияс. Или Кодзияс, все едно. И това беше признание за ролята, която двамата шефове на дипломатическите ведомства практически изиграха, за да докарат нещата с договора до там, че сега и негови фенове, но и неприятели да го определят като исторически. Едните- като историческа победа, а другите- като историческо предателство. Но двамата премиери Ципрас и Заев по време на подписването в неделя стояха край външните си министри и благосклонно даваха благословията си. Както на тях, така и на рожденика Матю Нимиц, който пък, в името на символиката, с която в последно време Балканите са пълни, та препълни, взе че обяви, че същият ден празнува 79-тия си рожден ден. Зоки (така по стара юготрадиция наричат на галено всеки Зоран!) Заев наистина няма време. На 28 юни ще стане ясно дали Македония, но вече Република Северна Македонияq ще получи дата за начало на преговори за членство в Европейския съюз. На 12 юли пък същата тази балканска държава, която ние признахме първи в света с нейното конституционно име Република Македония, ще получи покана за членство в НАТО. Това ще бъде отплатата за риска, който Заев пое както с подписването на Договора с България на 1 август миналата година, така и със сегашния Договор с Гърция. Заев има право да бъде еуфоричен, хората около него- също, но това не им дава право да неглижират онези техни съграждани, които протестират срещу Договора. Протестират сега и ще протестират до края на цялата процедура, която трябва да бъде изпълнена за да може и Ципрас да внесе документа за ратификация в гръцкия парламент. Ако Заев е екипът му наистина вярват, че Договорът с Гърция е от историческо значение за бъдещето на страната им, да направят така, че да убедят в това и онези македонски граждани, които сега виждат в него историческо предателство. За да не стане така, че еуфорията да заслепи премиера и заедно с потупването и похвалите от международната общност да му изиграят лоша шега. Теренът, на който това може да станеq е референдумът през есента, на който македонците ще имат възможността директно да кажат „Да“ или „Не“ на новото си име Република Северна Македония. Вярно, Заев разчита на пълната подкрепа на избирателите на партиите на албанците в страната, които безусловно подкрепят членството на държавата в НАТО и започването на преговорите за членство в ЕС. Това е сериозен коз в ръцете му, който може да го изведе до победата. Но останалите… С тях просто трябва да се работи, те ще му трябват. Референдумът е една от редицата клопки, които стоят пред премиера по пътя към усвояването на новото име на държавата. Другата също споменахме- поведението на президента Георге Иванов, който се обяви категорично против Договора с Гърция. В Конституцията на страната има възможности за преодоляване на евентуалното негово вето, което той може да наложи след гласуването в парламента. Но Георге Иванов не гледа конституцията, ако я беше гледал, нямаше вече няколко месеца да блокира Закона за езиците, който той не подписа дори след като бе гласуван трети, да, да, трети път в Събранието. И Законът за езиците отлежава в бюрото му, нещо повече, в тази своя постъпка Иванов вижда акт на висок патриотизъм. Третата клопка за преодоляване е задължението да бъдат извършени промени в конституцията на страната. Гърците държат особено на това, особено на промяна на прословутия член 49, с който държавата Македония се задължава да се грижи за правата на своите малцинства в другите, особено в съседните държави. В тази грижа в Атина виждат заплахата от иредентизъм, която сега с Договора искат да си гарантират, че вече никога няма да съществува. Промяната се налага и от новото название на държавата – Република Северна Македония, което трябва да бъде вписано в основния й закон. Ако за ратификацията на Договора се изисква просто мнозинство- 60 плюс един глас най-малко, за промяната на Конституцията е необходимо квалифицирано мнозинство от две трети, значи, най-малко 80 депутатски гласа. Засега Заев ги няма, а ако опозиционната ВМРО-ДПМНЕ изпълни заканата си и напусне парламента, няма да има откъде да ги вземе. Албанският ресурс няма да му стигне да се качи на кота 80, колкото и той да бъде мобилизиран. А промяната на основния закон бе едно от трите условия, поставени предварително от Атина и поддържани от нея от началото до края като платформа, от която слизане няма- първо, сложно име с географско определение, второ, цялостна употреба- ерга омнес -за у дома и за навън, и трето, промяна на конституцията. С Илинденска Македония Заев се опита да слезе в движение от влака, но бързо-бързо му бе подсказано да си седи мирно в купето. Четвъртата клопка е така наречената международна общност, каквото и да означава това. Съществува минимална възможност нейните представители, които надълго и нашироко обещаваха на Заев щом се сключи договорът с Гърция, да вдигнат бариерата пред евроатлантическата интеграция на Македония, сега- по различни причини, да се отметнат. Знае ли човек, политическата динамика в момента е такава, че ако днес едно нещо е актуално, утре то може да се окаже напълно остаряло. Все пак ми се струва, че тук опасностите от пропадане са най-малки, тъкмо защото една атлантическа Македония, членка на НАТО и преговаряща за членство в ЕС, отговаря в най-пълна степен на геополитическата ситуация в района и в Европа и на геополитическите интереси на НАТО и на ЕС. Петата клопка е самият Зоран Заев. Автентичен и нестандартен като политик, имунизиран от апаратните игри на своя СДСМ, затова и доста наивен на моменти, Заев има енергията и желанието да промени страната си. Лошото е, че той е почти сам, въпреки привидното единство на близкото му обкръжение. Самотата сред политиците не е изключение, напротив, по-скоро е правило. Но когато се захващаш с толкова сериозна промяна, ти е нужна широка опора. Има ли я Заев? Ще видим. Иначе в личен план мен ме интересува дали процедурно ще се наложи отново да признаваме нашата съседка с новото име? И ако е така, ще спечелим ли отново състезанието да бъдем първи, както на 15 януари 1992 година. Пък и какво ако бъдем отново първи? Да не би това да ни даде някакво предимство?", "date": "2018.06.21", "title": " Петте клопки пред Зоран Заев\t\t\t"}
{"url": "https://trud.bg/%d0%bb%d1%8a%d0%b2-%d0%b8%d0%b7%d0%b1%d1%8f%d0%b3%d0%b0-%d0%be%d1%82-%d0%b7%d0%be%d0%be%d0%bf%d0%b0%d1%80%d0%ba%d0%b0-%d0%b2-%d0%b1%d1%80%d1%8e%d0%ba%d1%81%d0%b5%d0%bb/", "text": "Зоологическата градина в Брюксел бе евакуирана, след като лъв избяга от клетката си. По време на инцидента е имало само няколко посетители, твърдят в съобщението си от управата на зоологическата градина. Никой не е пострадал, но след евакуацията на градината тя е затворена, съобщават още от там. Около 40 души посетители били помолени да влязат в магазина за подаръци, докато екип на зоопарка се опитвал да се справи с избягалото животно, съобщава Sky News. Два автобуса с ученици, пристигнали за посещение по това време, са били помолени да изчакат на паркинга, като децата останат вътре. Не е известно как лъвът е избягал. В страницата си в Twitter от зоопарка обявиха, че са убили лъва “след два неуспешни опита за анестезия” и успокоиха, че няма риск за посетителите или персонала. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.21", "title": " Лъв избяга от зоопарка в Брюксел\t\t\t"}
{"url": "https://trud.bg/%d1%88%d0%b5%d1%81%d1%82%d0%b8%d0%bc%d0%b0-%d0%bf%d0%be%d1%81%d1%82%d1%80%d0%b0%d0%b4%d0%b0%d1%85%d0%b0-%d0%bf%d1%80%d0%b8-%d0%ba%d0%b0%d1%82%d0%b0%d1%81%d1%82%d1%80%d0%be%d1%84%d0%b0-%d0%bd%d0%b0/", "text": "Катастрофа между микробус и камион затвори по обяд пътя Варна-Добрич. Пътният инцидент станал на 5-ия километър от добруджански град. При сблъсъка пострадали четирима възрастни и едно дете от микробуса. Шофьорът бил приет в спешното отделение на МБАЛ-Добрич със счупен крак. Четиримата пътници – двама мъже, жена и дете, също са настанени в стационара с различни наранявания – фрактура на ребра, разкъсно-контузни рани и съчетана травма. По първоначални данни микробусът се ударил в движещ се пред него камион с ремарке, съобщиха от полицията. След 13 ч. районът на катастрофата бе отцепен, а движението бе отклонено по обходен маршрут през с. Стефаново до приключване на огледа. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.21", "title": " Катастрофа с петима ранени затвори пътя Варна-Добрич"}
{"url": "https://trud.bg/%d0%bc%d0%b0%d1%80%d0%b8%d0%b0%d0%bd%d0%b8-%d0%bb%d0%b5%d0%b2%d1%81%d0%ba%d0%b8-%d0%b5-%d0%bd%d0%b0%d0%b9-%d0%bf%d1%80%d0%b5%d1%81%d1%82%d0%b8%d0%b6%d0%bd%d0%b8%d1%8f%d1%82-%d0%ba%d0%bb%d1%83/", "text": "Новото попълнение на “Левски” Давиде Мариани коментира трансфера си при “сините”. Швейцарският халф подписа за 3 години с 26-кратните шампиони. Полузащитникът идва от швейцарския Лугано със свободен трансфер. Ето какво каза той за телевизията на Fairplay Agency: “Много съм доволен, че подписах с “Левски”. Това е голяма стъпка за мен. Убеден съм, че ще постигна големи неща тук. Нямам търпение да започна да играя. Едно от нещата, които ме убедиха, беше президентът на клуба и начинът, по който той представи проекта за мен. За първи път ще играя за клуб, който се бори за спечелване на титлата. Това е най-престижният клуб в България и е добре познат в Европа. Ще се опитаме да върнем “Левски” там, където му е мястото. Имах възможност да говоря и с треньора. Той е голямо име във футболния свят. Под негово ръководство вярвам, че ще имам възможност да подобря много представянето си. Едно от нещата, които привлякоха сериозно вниманието ми, бе огромната фенска маса, с която те разполагат. Вече усещам тяхната подкрепа. Получих много окуражителни съобщения. Гледах някои от мачовете на отбора. Говорих с част от футболистите на тима. Вече съм сигурен, че играя в отбор от сериозно качество, изпълнен със солидни футболисти, които ще ми помогнат да стана по-добър и аз самият. Надявам се да се подготвим подобаващо за Лига Европа. Просто искам да изляза там и да играя. София ми харесва много. Изпълнена е със забележителности. Аз съм тук да играя футбол, но този град ме кара да се чувствам като у дома си. Харесвам “Левски”, харесвам феновете, всичко тук е чудесно. Ще покажа, че заслужавам да играя за този голям клуб. Само “Левски!”.", "date": "2018.06.21", "title": " Мариани: “Левски” е най-престижният клуб в България"}
{"url": "https://trud.bg/%d0%b5%d0%bc%d0%b8%d0%bb-%d0%b4%d0%b8%d0%bc%d0%b8%d1%82%d1%80%d0%be%d0%b2-%d1%80%d0%b5%d0%b2%d0%b8%d0%b7%d0%be%d1%80%d0%be-%d0%bf%d1%80%d0%b5%d0%b4-%d1%82%d1%80%d1%83%d0%b4-%d0%ba/", "text": "– Нали знаете, г-н Димитров, че в София пристигат стотици цистерни, камиони и коли? Ще протестират с плакати „Долу монопола на търговията с горива!“ – А защо ще го направят! Какво им пречи законът за горивата? Той засилва контрола върху пазара. Лошо ли е, според вас, да се затегнат правилата за търговия с петролни продукти, като се въведе регистрационен режим за фирмите с изисквания за банкови гаранции, солиден капитал и други? – Звучи добре. Но малките търговци твърдят, че от това ще си изпатят над 400 фирми, ще има фалити и скъпотия. В пиринско и без туй завчера протестираха срещу цените на бензина. – Завчера ли? Аз от години обяснявам, че има много бензиностанции, които не са регистрирани никъде и са нелегални, някои са в камиони и фургони даже. Собствениците, които се крият зад гърба на земеделците и горските работници, твърдяха, че няма нерегистрирани сред тях и аз говоря неверни неща. Сега пък твърдят, че новият закон ги ограничава. Защо? Ако са легални, те и по сегашните закони би трябвало да са регистрирани, да се знае колко резервоара имат, да са с нивомерни системи и да не манипулират данните към НАП. Целта на новия закон е да се регистрират всички бензиностанции, за да бъдат проверявани. Той дава право на всички, които сега търгуват с горива, да продължават да търгуват, стига да се регистрират. Имат 6 месеца да го направят. Това е. Не слушайте глупостите, които разправят! – Какви са условията за регистрация? – 20 000 лв. уставен капитал. Добро образование. 3 г. стаж. И обезпечение – 20 000 лв. на обект. – Това е за дребните търговци, нали така? За едрите се иска 3 млн. лв. капитал, 5 г. стаж и 1/2 милион лв. банкова гаранция. – Изискванията за стаж и банкови гаранции целят да не се прехвърля бизнесът на малограмотни и малоимотни граждани, които не могат и да бъдат глобени след това. Що се отнася до регистрацията, тя ще струва 2-3 лв. на нерегистрираните, колкото да си ламинират удостоверението от министерството и да си го закачат в обекта. Какъв проблем е за човек, който има бензиностанция за 2 млн. лв., да докаже, че има 20 000 лв. собственост от нея? Проблем било, непреодолимо препятствие. Дават интервюта пред бензиностанции, в които има по 5-6 колонки с по 5-6 пистолета за различни горива. Една колонка струва 60 000 лв. Доказваш, че една трета от нея ти е собственост и си редовен. Да, но на тия и за 200 лв. да им поставиш условие, пак не щат да се регистрират. Защото не искат да бъдат контролирани. Предпочитат да работят безконтролно, както са го правили 20 години. – Веднъж казахте, че у нас има 2800 регистрирани и 7000 нерегистрирани бензиностанции. 7 хиляди! Откъде знаете, че са толкова, като ги няма в регистрите? – Аз и 4000 да кажа, че са нерегистрирани, пак ще отричат. Но ето, само в последните 3 седмици се явиха 3 нови сдружения, които се наричат национални и твърдят, че в тях членуват хиляди дребни и средни собственици. Питайте ги точно колко са. Аз повтарям думите на на главния прокурор: има хиляди обекти, които не са регистрирани или имат регистриран по 1 резервоар, а притежават и втори, и трети, на байпас, манипулират данъчните уреди и са залавяни. Значи и от регистрираните има такива, който работят незаконно. Ние искаме всички да се регистрират. А те не искат и си търсят причини. – Още като внесохте проектозакона ви обвиниха, че лобирате за големите търговци на горива като Валентин Златев, за да може малките да изчезнат от пазара. – Как измислиха това? В закона никъде не пише – 100-те бензиностанции на еди кой си да работят, примерно, а 10-те на другия да се закрият. Той не въвежда ограничения в бизнеса – количествени или географски. Всеки, които продава гориво и зарежда коли и камиони, е търговец на дребно. Никой на никого не диктува дали да има 1 колонка, или 10, или 20, дали да отвори 2, 10 или 100 бензиностанции. Никой никому не казва: продавайте толкова тона на ден. Ето, Марешки има 20 бензиностанции, утре може да направи 40. Той не визира бензиностанциите като малки, по-големи и най-големи. Другото е лъжа. Тя се тиражира, за да могат депутати, лидери на партии и представители на най-високото ниво в изпълнителната власт, да кажат: ние закона не сме го чели, ама тук едни хора са притеснени, хайде да си търгуват безпроблемно… Ами нали тия хора, които не искат да се регистрират, до вчера твърдяха, че не съществуват? Нашата борба е за 1 милиард. Да влезе в хазната. – Какъв е този милиард? – Толкова губи годишно държавата от незаконен внос на горива. Виновните за това се крият, а като наближи Нова година, почват да си късат ризите: дайте за децата, за социално слабите! Пак питам: какво ще им стане, като се впишат в регистър и станат легални? Нищо, освен, че ще ги контролират. Това следва от закона, нищо друго. Но те ще продължат с лъжите. Този законопроект е на 7 министерства и 14 институции, а не е петролната и газова асоциация на Златев, както се твърди. Но не смее никой да го внесе 6 години! – Че какво страшно има? – Това е най-антикорупционният закон от последните 2 десетилетия. И най- антиконтрабандисткият. Сама си направете извод кой и защо не го иска. Имаме закон за фармацевтите – на какви условия да отговарят. Имаме закон за алкохола. Имаме за цигарите. И закон за розите ще правят. Защо да няма закон за горивата с оборот за милиарди? Всяка будка за цигари се регистрира. Tрябва да има ред на пазара. Този закон го въвежда и пречи на контрабандата и корупцията, които вървят ръка за ръка. – Че нали уж борбата с корупцията върви с пълна пара? – Аз казах на премиера: „Успех е, че само трима министри от кабинета ви са против закона за горивата. От предишните кабинети само трима бяха „за“. Навързани са нещата. Изведнъж някой казва: „Ама те (собствениците на бензиностанции – б.р.) са ни избиратели, ама помогнаха ни на кампанията, ама защо сега да ги притесняваме, не може ли по-нататък? Министри от няколко правителства са правили всичко възможно законът да не влезе в НС, да не стане. Аз призовах: да не се делим на леви, десни, предишни и по-предишни, господа! Крайно време е такъв закон да има в България. Но всички партийни формирования се разцепиха на две – едните са против, но другите са „за“ държавата да губи по 1 милиард. – Сигурен ли сте, че губи цял милиард? – Една трета от горивата са контрабандни. С новите правила ще се намали сивия сектор, който заема 30% от този пазар. – Как ще забележим, че е станало това? Сивата икономика не се вижда, затова я наричат така? – Тя не се вижда, но колите се виждат. И зареждането им. Имаше един анализ на министерството на финансите за 2015-а и назад. Но го скриха, защото не визираше бивша политическа сила, а проблемът със сенчестата икономика, който не се е променил. Сега само двама-трима от 240 души в парламента се натискат да събират пари за държавата. – Двама-трима? – Ами толкова. Другите подписват проектозакона, ама се ослушват за причина да се гласува против. – И защо така правят? Схемите за контрабандата са ясни. Като я борехме преди 20 г., имаше разни Самоковци, Пилета, Бутчета…, които я вършеха, познаваха ги министрите, но се правеха на нечули. В 90-те години имаше хора, овладели границата и тя работеше под строй – за контрабандистите, уви. Но то е минало-заминало. В момента нямаме контрабандисти – Самоковци, Пилета, Бутчета… Имаме министри. – Моля? Правилно ли чух? – Имаме стройна структура, която се толерира директно от най-висшия етаж на изпълнителната власт. България е парцелирана на Северна и Южна, според това кой се занимава с контрабандата и внася. Уточнени са камионите, влаковете. Това се случва, но всички се правят, че не го виждат. При горивата имаше по-голям ред навремето. Но тогава имаше мафиоти, а сега министри. И хората в легалния бизнес питат: ние защо плащаме данъци, след като вие толерирате тая вакханалия? Седят някакви министри и си измислят доводи, за да не се приема Законът за горивата. Това е проблемът. Не е мой, обаче. – Чий е тогава? – На среща с премиера, той каза: тези пари от горивата генерират престъпност, работят срещу всички и трябва да влязат в бюджета. Но много близки до премиера правят всичко възможно да съборят закона, писан за това. Премиерът има възможност да ги махне, аз нямам. Ако той няма сили и смелост да се пребори с тях, не може да се пребори и с контрабандата. Като партиен лидер той пред мен и колеги, заяви: „Този закон от нашата партия ще го подкрепят всички“. Попитах го кои „всички“? Аз виждам 4-ма, всичко друго се ослушва или гласува „против.“ Да, те ще гласуват това, което той поиска. Но очевидно почва разнобой. Бивши министри от негови кабинети, шефове на парламентарни комисии почват да работят срещу него. – Леле. – Това, което аз чух с ушите си от премиера – и не само аз, а още 20 съветници и експерти, е „Законът да стане!“ А това, което виждам с очите си, е нещо, заради което се питам: дали премиерът е изпуснал властта? Защо говори едно, а неговите в парламента правят друго? Дали той нарочно казва пред нас, че подкрепя закона, а на тях им дава сигнали да го съборят? Или се опитва да угоди на всички? Или хората, които работят срещу него и в собствения му кабинет, са толкова силни, че не смее да им посегне? Това са версии. Премиерът каза, че е „за“ този закон и не вярвам да се отметне, не виждам какви аргументи ще му намерят. И не мога да си представя, че той и в третия си мандат няма да успее да прекара такъв елементарен закон против контрабандата. Ако каже, че в четвъртия мандат ще успее, кой ще му повярва? Аз не, въпреки че назначението ми за шеф на митниците се дължи на него. И аз му дължа услуга. А единственото, за което ме е помолил, е за този закон. Аз не мога да му откажа и го внасям. Нормално е, че търпя негативи. Но нормално ли е, че негови бивши министри, председатели на комисии го саботират? Не може аз да съм единственият, който ще пази искането на премиера от собствените му депутати. Нещо не е както трябва. Предполагам, че като мине европредседателството и му свършат международните ангажименти, Борисов ще седне и ще въздаде справедливост. – Справедливост? В смисъл? – Всички, работили срещу него, трябва да бъдат пратени на заслужен отдих. Инак ще се окаже, че той е изгубил цялата си власт. – Тежки думи са това. – Аз съм директен. Всеки, който вдига протест по време на председателството, е получил нещо от премиера. Това не значи, че е слаб. Отстъпва, за да не се излагаме пред ЕС. И сега всеки мисли, че заплаши ли със стачка, премиерът ще му пристане. Ако съм на мястото на премиера, като свърши европредседателството, ще събера всички, които са ми лазили по нервите с протести за щяло и нещяло и ще им кажа: „Свърши сезонът на стачките, дойде на разумните предложения. Това е добро – правим го, другото не, изнудвахте ме!“ – Да се върнем към контрабандата. Премиерът казва, че е смазана. – Имаме успех с цигарите. А през януари по нова схема за 10 дни вдигнахме с 12% приходите по горивата. Премиерът каза: браво! Но на 5-ия ден ни пробиха от 4 места – започнаха да внасят горива откъдето внасяха. В огромни количества. С протекцията на държавните институции. – На отделни чиновници? – Отделни чиновници няма тук. Има висши държавни служители, на които се казва: не ти е тема това. И човекът почва да гледа на другата страна, че иначе ще го уволнят. И се кръсти да не го осъдят някога. Тежко е положението. Затова чакам развръзка след края на европредседателството: ще намери ли сили премиерът да се пребори с близкото си обкръжение или ще се предаде. Ако не даде ясен знак и не обезсили тия хора, ще има проблем с инвестициите. И той няма да е единствен. Тия хора ще го махнат, ще си работят зад гърба му. Ще го изолират, както и сега са го изолирали за част от случващото се. Знам, че му е трудно. Очаква го преломен момент. Аз му желая успех.", "date": "2018.06.21", "title": " Емил Димитров – Ревизоро пред „Труд“: Които искат контрабанда, не щат закон за горивата\t\t\t"}
{"url": "https://trud.bg/%d1%80%d1%83%d0%bc%d0%b5%d0%bd-%d1%80%d0%b0%d0%b4%d0%b5%d0%b2-%d0%b2-%d1%81%d1%8a%d1%80%d0%b1%d0%b8%d1%8f-%d1%86%d0%b5%d0%bb%d1%82%d0%b0-%d0%bd%d0%b8-%d0%b5-%d0%b4%d0%b0-%d1%80%d0%b0%d0%b1%d0%be/", "text": "“Реалната европейска интеграция на страните от нашия регион минава през помирение с миналото, загърбване на езика на омразата, установяване на добросъседски отношения, спазване на правата на малцинствата”, заяви президентът Румен Радев в Белград на съвместна пресконференция със сръбския си колега Александър Вучич, предаде БТА. Радев пристигна днес на официално посещение в Сърбия по покана на президента Вучич. “Историческото помирение, върху което беше изградена единна Европа, трябва да намери място и на Балканите и трябва всички да работим заедно за това”, подчерта българският президент. Една от темите на разговора е било бъдещето на Сърбия като европейска перспектива. “Нашата цел е да работим заедно за перспективата на Балканите в тяхното европейско бъдеще, защото само така можем да гарантираме сигурност, стабилност, просперитет на региона”, коментира Румен Радев. Сърбия има своята времева рамка, отбеляза той и изрази мнение, че 2025 г. е амбициозна, но постижима цел, като, разбира се, тя иска мобилизация за решителни реформи. Радев отбеляза, че езикът на омразата и разединението трябва да остане в миналото, а на негово място идват сътрудничеството и приятелските отношения. Това е начинът да покажем, че сме извлекли поуки от уроците от миналото и можем заедно да вървим към нашето общо европейско бъдеще, коментира българският президент. Днес можем да кажем, че отношенията между България и Сърбия са на такова ниво, че положителните процеси доминират и сме решени да работим заедно това да бъде необратима перспектива, допълни той. Радев припомни, че утре заедно с президента Вучич ще имат среща с българското малцинство. Това е първата такава съвместна среща и е наистина знаково събитие, каза той. Очакваме, че това наше национално малцинство ще усети по-силната подкрепа на сръбската държава, ще усети във всекидневието си по-скоро тези позитивни промени в сръбското законодателство по отношение на националните малцинства, допълни българският държавен глава. По думите му програмата, която е предложил Вучич, е изцяло в дух на историческо помирение и разбирателство. Утре ще положим заедно цветя на паметника на Нешков връх, където почиват заедно сръбски и български войници, ще направим и първа копка на паметника на Свети Кирил и Методий, каза Румен Радев. Българският президент посочи още, че ръстът на стокообмена между двете страни миналата година е значителен, надхвърлил е един милиард евро, има повишен туристически обмен, а големите свързващи ни инфраструктурни проекти са в развитие – и магистралата София-Ниш, и изграждане на газовия интерконектор между двете страни, и в областта на железопътния транспорт. Радев съобщи, че двамата смятат да предложат на правителствата да изградят още един контролно-пропускателен пункт между двете държави. На въпрос Радев отбеляза, че очакванията са до 2022 г. нашият участък от магистралата София-Ниш да е готов, а по интерконектора текат предпроектни проучвания. “Имаме конструктивни разговори да бъдем по-активни и в речния транспорт и туризъм в обхвата на Дунавската стратегия, и в по-пълноценно използване на механизмите за трансграничното сътрудничество, както и за усъвършенстване на условията и процедурите за въздушния транспост”, посочи той. Радев информира, че има официална покана към сръбската държава от България и Румъния като съпредседатели на функционалния блок от въздушното пространство между двете държави и Република Сърбия да се присъедини към този блок. Президентът Александър Вучич посочи, че взаимоотношенията между България и Сърбия с всяка година са все по-добри. “Имахме една важна тема днес – не само за миналото, а и за нашето бъдеще, за конфликтите в миналото, как можем да превъзмогнем тези конфликти, дошло е време да отворим една нова страница за бъдеще и да се концентрираме върху приятелството”, отбеляза Вучич. Говорим и за българското малцинство в Сърбия, зачитайки исканията на българската страна, на българите, които живеят тук, коментира той и посочи готовността за финансиране на медиите на български език в Сърбия, културната инфраструктура. Двамата са обсъдили и темата за Косово. България признава независимо Косово, но становищата от страна на Сърбия трябва да бъдат чути, благодарни сме за уважението, което се проявява към нас, коментира Вучич. Румен Радев отбеляза, че диалогът за Косово няма алтернатива, трябва да се намери решение на този казус, така че Сърбия да няма пречки в своята интеграция в европейските структури. Но трябва да бъдем внимателни, аргументите на сръбската страна трябва да бъдат анализирани и оценени много внимателно, защото, ако бъдат пренебрегнати, ще получим моментно решение, но едва ли то ще бъде стабилно, рационално и устойчиво във времето, смята Радев. В Белград президентът Радев има срещи и с министър-председателя Ана Бърнабич и с председателя на Народната скупщина Мая Гойкович. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.21", "title": " Румен Радев в Сърбия: Целта ни е да работим заедно за перспективата на Балканите в тяхното европейско бъдеще (СНИМКИ)"}
{"url": "https://trud.bg/%d0%b2%d0%b0%d1%80%d0%bd%d0%b0-%d0%b5-%d0%b8%d0%b7%d0%b1%d1%80%d0%b0%d0%bd%d0%b0-%d0%b7%d0%b0-%d0%b5%d0%b2%d1%80%d0%be%d0%bf%d0%b5%d0%b9%d1%81%d0%ba%d0%b8-%d0%b3%d1%80%d0%b0%d0%b4-%d0%bd%d0%b0-%d1%81/", "text": "След Европейска младежка столица 2017 Варна е избрана и за Европейски град на спорта 2019. „Получихме потвърждение за това. Титлата ще ни бъде връчена официално на 4 декември в Брюксел. Втората добра новина е, че догодина отново ще бъдем столица на ветрилата – Международната ветроходна регата “Толшипс” ще стартира от Варна “. Това съобщи кметът Иван Портних. Миналата седмица Варна бе посетена от експерти от Асоциацията на европейските столици и градове на спорта (ACES EUROPE ), които оцениха кандидатурата ни за Европейски град на спорта с 84,5 точки от 100 възможни. Делегацията, водена от Хуго Алонсо – генерален секретар на ACES, заедно с останалите членове – Лукас Ворел, Виченцо Лупатели, Франсоа Ноел и Анатоли Илиев, обиколиха различни спортни съоръжения във Варна, след което изгледаха специалната презентация, представяща възможностите и приоритетите на града в областта на спорта и активния начин на живот. На финала на срещата Хуго Алонсо обяви, че той и колегите му са останали очаровани от видяното във Варна. Преди ден бе получено официално писмо от ACES EUROPE до Община Варна, в което се казва: „Поздравления за наградата! Вашият град наистина е добър пример за спорт във всички области, свързани със здравето, интеграцията, образованието и уважението, които са основните цели на ACES EUROPE”. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.21", "title": " Варна е избрана за Европейски град на спорта 2019\t\t\t"}
{"url": "https://trud.bg/%d0%b7%d0%b0%d0%bf%d0%be%d1%87%d0%bd%d0%b0-%d0%b4%d0%b5%d0%bb%d0%be%d1%82%d0%be-%d0%b7%d0%b0-%d1%83%d0%b1%d0%b8%d1%82%d0%b8%d1%8f-%d1%83%d1%87%d0%b5%d0%bd%d0%b8%d0%ba-%d0%b2-%d0%be%d1%82%d1%81%d0%b5/", "text": "Бащата на 16-годишния Костадин Джардов, който бе пометен и убит от джип на пешеходната пътека край Атия, в четвъртък за пръв път застана очи в очи с убиеца на сина си. Човекът, който е бил зад волана на возилото е Кирил Георгиев. В ранния следобед, в бургаския съд започна разпоредителното заседание по делото за смъртта на момчето, което мечтаело да следва в чужбина и имало отлични оценки. Костадин бил и прекрасен приятел, плачеха съучениците му, след случилото се на зебрата на20- ти ноември, миналата година. Кирил Георгиев влезе безмълвен в залата на съда. Бащата Апостол отсече: “Днес го виждам за пръв път. Не ме е търсил, не се е извинил.” “Не мога да върна нещата назад. Съболезнования, съжалявам. Трябваше да се съобразя с обстановката, подцених ситуацията”, каза в залата Кирил Георгиев. Там, за пръв път след 7 месеца той се обърна към бащата- Апостол. Делото протича при съкратен съдебен процес. Прокуратурата настоя за 7 години лишаване от свобода, които ще бъдат редуцирани. Защитата на бащата на Костадин – за 9 години. Георгиев е привлечен като обвиняем за това, че на 20.11.2017 г., при управление на моторно превозно средство на Главен път II – 9 в посока от Черноморец към Бургас, в района на кръстовището с пътя за село Атия и Военноморска база Бургас, нарушил правилата за движение по пътищата, обявиха магистратите. В зоната на действие на пътен знак В 26 “Забранено е движение със скорост по-висока от 60 км/ч“, джипът- убиец се е движел със скорост 95 км/ч. Освен това не е спрял на пешеходната пътека. Ученикът в това време, пресичал по зебрата, за да стигне до спирката, срещу селото и да вземе автобуса, който да го отведе до училището му в Бургас. Това място е известно още като “отсечката на смъртта”, заради многото катастрофи. Водачът на джипа обаче е от Черноморец и би следвало много добре да знае, че тук има пешеходна пътека, коментира защитата. Апостол Джардов се разплака и обяви, че се надява на справедливо решение на съда. В съда стана ясно още, че Кирил е бил наказван 4 пъти за шофиране с превишена скорост. Детето е преминало 10 метра за 8 секунди на пешеходната пътека. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.21", "title": " Започна делото за убития ученик в “отсечката на смъртта”\t\t\t"}
{"url": "https://trud.bg/%d0%b4%d0%b5%d1%81%d0%b8%d1%81%d0%bb%d0%b0%d0%b2%d0%b0-%d0%b0%d1%82%d0%b0%d0%bd%d0%b0%d1%81%d0%be%d0%b2%d0%b0-%d0%bf%d1%80%d0%b8%d0%b7%d0%be%d0%b2%d0%b0%d0%b2%d0%b0%d0%bc-%d0%b1%d1%81%d0%bf-%d0%b4/", "text": "Призовавам колегите да не бъдат такива крайни популисти. Това заяви народният представител от ГЕРБ Десислава Атанасова, предаде БНТ. Тя коментира внесеното днес предложение от БСП депутатите да  , докато не приемат всички законопроекти, разрешаващи проблемите на хората с увреждания и удовлетворяващи исканият им. „За пореден път наблюдавам, че исканията на определена социална група се ползват за политическа реторика. Може би това щеше да е приемливо, ако не ставаше въпрос за ползване от страна на една госпожа, която във вчерашния и днешния ден се е регистрирала единствено, че е в сградата на Народното събрание. Направила съм справка в информационната система за гласуване в парламента. От 59 гласувания днес, до момента, Корнелия Нинова е гласувала само веднъж – на сутрешна регистрация, за да ѝ се брои този ден за присъствен и за да не бъде глобена от ръководството на Народното събрание. Във вчерашния ден, от 90 гласувания в зала, Корнелия Нинова има 5 такива“, обясни Атанасова. Според нея политиците трябва да проявяват чувствителност към проблемите на всички социални групи, но да не злоупотребяват с това. Десислава Атанасова допълни, че всички законодателни инициативи по темата могат да бъдат приети до началото на август, дори и ако се наложи парламентът да работи с удължено работно време. Коалиционните партньори на ГЕРБ също коментираха темата. Лидерът на ПГ на „Обединени патриоти“ Волен Сидеров подчерта: „Трябва да имаме предвид, че парламентът не е цех, в който се произвеждат части. Работата е по-специфична, тя е многостранна, не е само гласуването на поправка в определен закон“. Той допълни, че ще се запознае детайлно с предложението на БСП и ако то е добре аргументирано, лично той би го подкрепил. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.21", "title": " Десислава Атанасова: Призовавам БСП да не бъдат такива крайни популисти"}
{"url": "https://trud.bg/%d0%bd%d0%b0%d0%b4-200-%d0%b0%d1%80%d1%82%d0%b8%d1%81%d1%82%d0%b8-%d0%b8%d0%b7%d0%bf%d1%8a%d0%bb%d0%bd%d1%8f%d0%b2%d0%b0%d1%82-%d0%be%d1%80%d0%b0%d1%82%d0%be%d1%80%d0%b8%d1%8f-%d0%bc%d0%b5/", "text": "Европейската премиера на ораторията „Меланхолична красота“ от Георги Андреев по текст на Скот Керънс в съавторство с Арие Финкелщайн е на 5 юли в София и 7 юли в Пловдив от 19 ч, сцените на зала „България“ и Летния театър в Стария град. Над 200 изпълнители ще участват в концерта под палката на маестро Хенри Лек – международно признат хоров диригент, учредител и артистичен директор на Детския хор на Индианаполис – една от най-уважаваните детски хорови организации в света. Участват Софийската филхармония, Националния филхармоничен хор „Светослав Обретенов“ и Детския филхармоничен хор с диригент Славил Димитров, солисти от Националния фолклорен ансамбъл „Филип Кутев“ с главен диригент Георги Андреев, Voices Rising and Vocal Point от Консерваторията за млади артисти от Средния Запад, Илинойс, САЩ; еврейският камерен хор Lachan от Торонто и Holly Blossom Temple Choir и Temple Singers от Канада; солисти: Деси Добрева – сопран (Лиляна Паница – Лили), Боян Василев – тенор  (Цар Борис, Пешев), Петър Петров – бас (Четец, Комисар Белев, Митрополит Кирил), Осман Мусаоолу – тенор (Равин), Иван Ангелов – тенор (Равин). С това произведение ще бъде открит открива IV Музикален фестивал „Песни на живота“. Събитието е част от многобройните  мащабни проекти на продуцентската компания „Варна Интернешънъл“ и отбелязва 75-та годишнина от спасяването на 49 000 български евреи по време на Холокоста. Тази мащабна оратория прозвучава за първи път на Вторият фестивал „Песни на живота“  през 2011 г. в Съединените щати, написана по поръчка на организаторите. Съавторът Арие Финкелщайн (Aryeh Finkelstein) дава заглавието  – съвършено отражение на красотата на българското спасяване, смесена с тъгата на Холокоста. Изпълненията са в Кенеди център във Вашингтон, „Ейвъри Фишър хол“ в Линкълн център в Ню Йорк и Уанг Тиътър в Градския център за изпълнителско изкуство в Бостън, а отзивите в пресата са блестящи. Изпълнителският състав включва повече от 300 инструменталисти и певци, включително Националния филхармоничен оркестър на САЩ, Бостънския  Boston Modern Orchestra Project, Детския хор на Индианаполис, Националния филхармоничен хор, ансамбъл „Корикос“ и националния фолклорен ансамбъл на България „Филип Кутев“. Всички са обединени под палката на световноизвестния маестро Хенри Лек.", "date": "2018.06.21", "title": " Над 200 артисти изпълняват оратория „Меланхолична красота“\t\t\t"}
{"url": "https://trud.bg/%d1%85%d0%b8%d0%bb%d1%8f%d0%b4%d0%b8-%d1%81%d0%b5-%d1%81%d1%8a%d0%b1%d1%80%d0%b0%d1%85%d0%b0-%d0%b2-%d1%81%d1%82%d0%be%d1%83%d0%bd%d1%85%d0%b5%d0%bd%d0%b4%d0%b6-%d0%b7%d0%b0-%d0%bb%d1%8f%d1%82%d0%bd/", "text": "Хиляди хора се събраха в Стоунхендж, за да гледат как изгрява слънцето над неолитния паметник в най-дългия ден от годината, съобщиха Ройтерс и Асошиейтед прес. Хора на всякаква възраст, някои от които облечени като друиди или езичници, изпълняваха ритуали, пляскаха с ръце и напяваха, когато слънцето започна да изгрява в 3,52 ч. по Гринуич. Някои биеха на барабани, други играеха йога. Мнозина снимаха с телефоните си как слънчевите лъчи преминават между мегалитите. Тази година денят на лятното слънцестоене в Стоунхендж отпразнуваха около 9500 души, уточниха от полицията. Каменният кръг в Южна Англия е вписан в Списъка на световното културно и природно наследство. Паметникът е на около 4500 години. Той е известен с това, че мегалитите са подредени според движението на Слънцето. Всяка година хиляди хора го посещават в дните на лятното и зимно слънцестоене. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.21", "title": " Хиляди се събраха в Стоунхендж за лятното слънцестоене"}
{"url": "https://trud.bg/%d0%bc%d0%b8%d0%bd%d0%b8%d1%81%d1%82%d0%b5%d1%80%d1%81%d1%82%d0%b2%d0%be%d1%82%d0%be-%d0%bd%d0%b0-%d1%82%d1%83%d1%80%d0%b8%d0%b7%d0%bc%d0%b0-%d0%b7%d0%b0%d0%bb%d0%b8%d1%87%d0%b0%d0%b2%d0%b0-21-%d1%82/", "text": "Министерството на туризма започва процедура по прекратяване на регистрацията и заличаване от Националния туристически регистър (НТР) на 21 туроператора, съобщиха от ведомството. Причината е, че компаниите не са представили задължителна застраховка „Отговорност на туроператора“, което е изрично условие за извършване на туроператорска дейност. Заличаването се предприема съгласно решение на Експертна комисия по регистрация на туроператори и туристически агенти към ведомството. В нея участват експерти от Министерството на туризма, както и сдружения на туроператори и турагенти. Дружествата, чиято регистрация ще бъде прекратена, са със седалище и адрес на управление в гр. София, Варна, Пловдив, Несебър, Поморие и с. Горна Малина. Заличените дружества няма да бъдат премахнати от НТР, но ще бъде отразена заповедта за заличаването им, като имената им са оцветени в червено. Така потребителите, при справка в регистъра ще получават информация дали туроператорът е коректен и извършва дейност, спазвайки закона. Задължително условие е регистрираният туроператор ежегодно да сключва договор за застраховка „Отговорност на туроператора“ с дружество по смисъла на Кодекса за застраховането и да я представи на министъра на туризма. След това тя се вписва и в Националния туристически регистър. Според действащите разпоредби на Закона за туризма не съществува възможност регистриран туроператор временно да спира дейността си и/или да няма валидна застраховка. Общо регистрираните туроператори и туристически агенти в Националния туристически регистър към момента са 3304. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.21", "title": " Министерството на туризма заличава 21 туроператора от Националния туристически регистър"}
{"url": "https://trud.bg/%d0%bf%d0%b0%d0%b7%d0%b0%d1%87-%d1%81%d0%b5-%d1%83%d0%b4%d0%b0%d0%b2%d0%b8-%d0%b2-%d1%88%d1%83%d0%bc%d0%b5%d0%bd%d1%81%d0%ba%d0%b8-%d1%8f%d0%b7%d0%be%d0%b2%d0%b8%d1%80/", "text": "Пазач на язовир край шуменското село Друмево се удави в него. Тялото на 37-годишния мъж изплувало в четвъртък по обяд на 2 метра от брега. Забелязал го негов приятел, който отишъл да го навести, научи “Труд”. На мястото веднага са били извикани спасители от Противопожарната служба в Шумен, те са извадили трупа. Предполага се, че мъжът се е удавил през нощта. Според първоначалния оглед няма данни за насилствена смърт. От полицията в Шумен потвърдиха за инцидента. Преди да бъде изваден трупът, имало опасения, че удавникът може да е варненски рибар, който не отговорял на телефона си. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.21", "title": " Пазач се удави в шуменски язовир"}
{"url": "https://trud.bg/%d0%bf%d1%80%d0%b5%d0%b4%d0%b2%d0%b8%d0%b6%d0%b4%d0%b0-%d1%81%d0%b5-%d1%80%d0%b5%d0%ba%d0%be%d0%bd%d1%81%d1%82%d1%80%d1%83%d0%ba%d1%86%d0%b8%d1%8f-%d0%bd%d0%b0-%d0%bf%d0%b0%d0%b7%d0%b0%d1%80%d0%b0/", "text": "Изогтвят проект за реконструкция и модернизация на покрит пазар “Велешана“ в Свищов. Тъй като това е важно място за жителите на града, за земеделците, за местните производители, които предлагат своите стоки и продукция, се налага неговото разширяване и подобряване. В момента разположението на общинския пазар не е съобразено с реалните нужди, затруднява комуникацията и създава доста неудобства, както на продавачите, така и на ползвателите. Кметът на Свищов Генчо Генчев сподели, че всички граждани са в очакване на това, кога ще се премахне сегашния купол. Той допълни, че до есента проектът за модернизацията ще бъде готов. „Тогава ще можем да го представим на съгражданите и да се съобразим с тяхното мнение, кое ще е най-удачно за тях, като вход, като изход, като място за разтоварване на стоката, като човекопоток, изграждане на осветление, покрив и всичко останало. Едва след това ще се премине към конкретни действия“, обясни Генчев. Проектът ще бъде част от капиталовата програма на община Свищов за 2019 година. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.21", "title": " Предвижда се реконструкция на пазара в Свищов"}
{"url": "https://trud.bg/%d0%b5%d0%ba%d0%b0%d1%82%d0%b5%d1%80%d0%b8%d0%bd%d0%b0-%d0%b7%d0%b0%d1%85%d0%b0%d1%80%d0%b8%d0%b5%d0%b2%d0%b0-%d0%b5%d0%b2%d1%80%d0%be%d0%bf%d0%b0-%d0%bd%d0%b5-%d0%bc%d0%be%d0%b6%d0%b5-%d0%b4%d0%b0/", "text": "“Европа не може да приеме всички млади африканци, които не виждат перспектива”. Това заяви вицепремиерът и министър на външните работи Екатерина Захариева по време на Пловдивския икономически форум. Тя посочи, че в следващото десетилетие населението на Африка ще се удвои и мигрантският натиск върху Европа няма да изчезне след умиротворяването на Сирия. “Страните основателки на ЕС, включително Франция и Германия, трябва да дадат отговор на въпроса докъде са границите на сигурността на Европа и се надявам скоро да имаме този отговор”, каза Захариева. Европа трябва да има обща миграционна политика и обща политика по въпросите на убежището, а също и да работи превантивно по отношение на Африка и Близкия изток, каза още външният министър и добави, че друг важен въпрос е опазването на границите. Тя коментира, че преди Гърция и Македония да се разберат за името, е имало много голяма подкрепа за евроинтеграцията на Скопие, която е отслабнала, след като споразумението е било постигнато. “Сякаш Европа не вярваше, че балканците ще се разберат”, каза Захариева и посочи, че след приключването на гръцко-македонския спор на Балканите остава само една конфликтна точка – отношенията между Сърбия и Косово. Екатерина Захариева добави, че между България и Македония все още има нерешени въпроси, но те ще се решават позитивно и по пътя на диалога. / / АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.21", "title": " Екатерина Захариева: Европа не може да приеме всички африканци, които не виждат перспектива"}
{"url": "https://trud.bg/%d0%b7%d0%b0%d0%bf%d0%be%d1%87%d0%bd%d0%b0-%d0%bf%d1%80%d0%be%d0%b5%d0%ba%d1%82%d0%b8%d1%80%d0%b0%d0%bd%d0%b5%d1%82%d0%be-%d0%bd%d0%b0-%d0%b3%d1%80%d0%b0%d0%b4%d1%81%d0%ba%d0%b8-%d0%b1%d0%b0%d1%81/", "text": "Кметът на Свищов Генчо Генчев обяви, че е започнало проектирането на градски басейн и се надява през следващото лято обектът да е готов. „Не е нормално общини като Бяла, Левски и Полски Тръмбеш да имат плувни басейни, а на територията на община Свищов да липсва дълги години такова съоръжение. Знаем, че е скъпо струващо, но ние трябва да го имаме, за да отговорим на исканията на нашите съграждани”, заяви градоначалникът. Генчев допълни, че все още се избира мястото, където ще бъде изграден басейнът, а до няколко месеца ще бъде готов и проектът за него. Генчо Генчев информира, че съоръжението ще бъде изградено със средства на община Свищов, като се надява и на допълнителни източници за неговото финансиране. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.21", "title": " Започна проектирането на градски басейн в Свищов"}
{"url": "https://trud.bg/%d0%b5%d0%bb-%d0%bc%d0%b0%d0%b5%d1%81%d1%82%d1%80%d0%be-%d0%bf%d0%be%d0%b6%d0%b5%d0%bb%d0%b0-%d0%b4%d0%b2%d0%b5-%d0%bf%d0%be%d0%b1%d0%b5%d0%b4%d0%b8-%d0%bd%d0%b0%d0%b4-%d1%80%d0%b8%d0%b3/", "text": "Нестор Ел Маестро, наставникът на ЦСКА, пожела две победи над „Рига“ в предстоящите през юли мачове от Лига Европа. Треньорът на „червените“ призна, че познава добре и потенциалния следващ съперник на тима „Адмира Вакер“.  „Имахме най-трудния жребий от българските отбори – обясни роденият в Белград специалист на летище София преди заминаването на отбора в Австрия. – Но в крайна сметка взимаме две победи и продължваме напред. Познавам добре и „Адмира“. Трябва да ги проучим много внимателно, защото имат много промени това лято. Тръгнаха си 5-6 играчи и на тяхно място дойдоха други.“ Младият специалист разкри, че се надява тимът да се подсили с един нов нападател през следващите седмици.  А ЦСКА ще се подготвя в четиризвезден лукс за мачовете от евротунририте. „Червените“ вече са в Австрия, където за трета поредна година ще водят лятната подготовка. И този път „армейците“ се спряха на хотел „Кайзер“ в местността Шефау, намираща се в близост до известния ски курорт Кицбюел. Тимът пристигна на базата след 6-часово пътуване от София. Столичният гранд избра да лети до Мюнхен, след което с автобус взе останалите близо 100 км до Шефау. Играчите на Ел Маестро ще имат на разположение няколко терена, СПА, фитнес и всички необходими удобства. А стаите в коплекса варират от 440 и 1000 лева на ден.  Отборът ще се подготвя на австрийска земя до 3 юли, а през това време ще изиграе и четири контроли, най-престижната от която с „Шахтьор“ (Донецк).", "date": "2018.06.21", "title": " Ел Маестро пожела две победи над „Рига“"}
{"url": "https://trud.bg/%d0%b7%d0%b0%d1%89%d0%b8%d1%82%d0%bd%d0%b8%d0%ba%d1%8a%d1%82-%d0%b3%d0%b5%d0%be%d1%80%d0%b3%d0%b8-%d0%b0%d0%bd%d0%b3%d0%b5%d0%bb%d0%be%d0%b2-%d1%81%d0%b5-%d0%bf%d1%80%d0%b8%d1%81%d1%8a%d0%b5%d0%b4/", "text": "Георги Ангелов подписа договор с „Берое” и е става петото ново попълнение на клуба за предстоящия сезон. Защитникът е привлечен като свободен агент, а за последно игра във “Витоша” (Бистрица), съобщиха от пресслужбата на зелено-белите. Той се присъедини към лагера на тима в Банско и ще направи своята първа тренировка с новите си съотборници на 21 юни. Георги Ангелов е на 27 г., роден е в София. Юноша е на “Левски”, където започва своята кариера през 2009 г. През следващия сезон става играч на “Банско”, където записва 86 двубоя и бележи 1 гол. През 2014 г. преминава в състава на “Монтана”, където за два сезона има 45 мача. През сезон 2016/17 г. изиграва 33 срещи и бележи 2 гола за “Верея”. В началото на миналото първенство се завръща в “Левски” и участва в 6 двубоя на тима. През пролетния дял беше преотстъпен на “Витоша”, където взе участие в 10 мача. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.21", "title": " Защитникът Георги Ангелов се присъедини към “Берое”"}
{"url": "https://trud.bg/%d1%80%d1%83%d1%81%d0%ba%d0%b8-%d0%bf%d1%80%d0%b0%d0%b2%d0%b8%d1%82%d0%b5%d0%bb%d1%81%d1%82%d0%b2%d0%b5%d0%bd-%d1%81%d0%b0%d0%bc%d0%be%d0%bb%d0%b5%d1%82-%d0%bd%d0%b0%d1%80%d1%83%d1%88%d0%b8%d0%bb/", "text": "Естония заяви днес, че руски правителствен самолет е нарушил въздушното й пространство близо до остров Ваиндло във Финския залив, предаде Асошиейтед прес. Въоръжените сили на балтийската държава съобщиха, че самолетът “Ту-154”, собственост на руското вътрешно министерство, вчера по обяд за около минута се е намирал в естонското въздушно пространство. Транспондерът му е бил включен, но екипажът на самолета не е бил представил летателен план и не е влязъл в контакт с естонската служба за въздушна навигация. Външното министерство на Естония съобщи, че е привикало руския посланик и му е предало нота във връзка с инцидента. Това е второто нарушение на естонското въздушно пространство от руски самолет тази година. През 2017 г. имаше две такива нарушения, а през 2016 г. – седем. Последният случай е регистриран близо до въздушен коридор, откъдето преминават руски самолети при полети от и за Санкт Петербург. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.21", "title": " Руски правителствен самолет нарушил въздушното пространство на Естония"}
{"url": "https://trud.bg/%d0%b7%d0%b0%d0%bc%d0%b5%d1%81%d1%82%d0%bd%d0%b8%d0%ba-%d0%bc%d0%b8%d0%bd%d0%b8%d1%81%d1%82%d1%8a%d1%80-%d0%bd%d0%b8%d0%ba%d0%be%d0%bb%d0%b0%d0%b9-%d0%bf%d1%80%d0%be%d0%b4%d0%b0%d0%bd%d0%be%d0%b2/", "text": "Полицията издирва затворника – 48-годишния Борислав Ангелов Иванов, който е   от външен неохраняем обект в Ловеч, в който работел. Иванов излежава 13-годишна присъда за блудства и кражби и вече е изтърпял 7 г. от наказанието си. Влязъл в затвора през март 2011 г. В началото на месеца той бил прехвърлен на по-лек режим и имал право да работи. Тази сутрин в 10:30 ч. е постъпил сигнал, че мъжът изчезнал от обекта. Той работел с още четирима затворници и почиствал халета в бившето млекопреработвателно предприятие „Сердика“. Служител на фирмата, за която работел, забелязал, че Борислав Иванов е изчезнал и оттогава се издирва. „Не става дума за бягство, а за отклоняване от неохраняем външен обект“, обясни заместник-министърът на правосъдието Николай Проданов. По думите му, днес общо 802-ма затворници рабоят на външни неохраняеми обекти и е невъзможно да се осигури охраната им. Според Проданов, въпросът в случая не опира до пропуски в надзорно-охранителната дейност, а до това доколко законодателят има воля да промени основен принцип от 1968 г., според който на труда се гледа като на основно средство за превъзпитаване. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.21", "title": " Заместник-министър Николай Проданов: Издирваният затворник Борислав Иванов е осъден за кражби и блудства"}
{"url": "https://trud.bg/%d1%80%d0%b5%d1%81%d1%82%d0%be%d1%80%d0%b0%d0%bd%d1%82-%d0%b2-%d0%bd%d1%8e-%d0%b9%d0%be%d1%80%d0%ba-%d0%bf%d1%80%d0%b5%d0%b4%d0%bb%d0%b0%d0%b3%d0%b0-%d0%bd%d0%b0%d0%b9-%d1%81%d0%ba%d1%8a%d0%bf%d0%b8/", "text": "Млечният шейк, предлаган от ресторант в Ню Йорк, САЩ, е признат от Книгата на рекордите на Гинес за най-скъпия в света, съобщи ЮПИ. Напитката Млечен шейк Лукс струва 100 долара, предлага се в чаши, украсени с над 3000 кристала Сваровски, и включва куп отбрани съставки, забъркани от кулинаря Джо Колдърън от заведението “Серендипити 3”. Сред съставките са мляко от крави от породата Джърси, обитаващи Нормандските острови, ванилов сладолед от Таити, ванилия от Мадагаскар, 23-каратово ядливо злато, карамелен сос с магарешко мляко и какао от Венецуела, череши мараскино Луксардо, бита сметана. “Очарован съм, че прибавихме още едно постижение към хранителните ни рекорди”, казва шеф Колдърън. Ресторант “Серендипити 3” фигурира в Книгата на рекордите на Гинес и с най-скъпите сандвич и десерт. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.21", "title": " Ресторант в Ню Йорк предлага най-скъпия млечен шейк в света"}
{"url": "https://trud.bg/4-%d0%b3%d0%be%d0%b4%d0%b8%d0%bd%d0%b8-%d0%b7%d0%b0%d1%82%d0%b2%d0%be%d1%80-%d0%b7%d0%b0-%d0%ba%d0%b8%d1%80%d0%b8%d0%bb-%d1%83%d0%b1%d0%b8%d0%bb-%d1%83%d1%87%d0%b5%d0%bd%d0%b8%d0%ba%d0%b0-%d0%ba/", "text": "4 години затвор за Кирил, убил на пътя край Атия ученика Костадин Джардов. Това постанови съдът в четвъртък. Присъдата е малка коментираха близките на момчето. Бащата Апостол плачеше през цялото време и каза, че ще обжалва. Кирил остана безмълвен. След трагедията с 16-годишния Костадин, на мястото бе поставена шумяща маркировка, а от началото на месеца започна изграждането на пасарелка, за да се направи пресичането на пътя Бургас – Созопол, наистина безопасно и да спрат катастрофите и даването на жертви на пътя. Строителното разрешение за пасарелката бе дадено на 4 юни, два дни по-късно започна да се строи. Местните хора се надяват, че това ще сложи край на черната серия и на прокобата, тегнеща над „отсечката на смъртта”. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.21", "title": " 4 години затвор за Кирил, убил ученика край Атия"}
{"url": "https://trud.bg/%d0%b1%d0%b5%d0%ba%d1%8a%d0%bc-%d0%b2%d0%b8%d0%b6%d0%b4%d0%b0-%d0%b0%d0%bd%d0%b3%d0%bb%d0%b8%d1%8f-%d0%bd%d0%b0-%d1%84%d0%b8%d0%bd%d0%b0%d0%bb/", "text": "Дейвид Бекъм предрече на Англия класиране на финала на световното. Бившият капитан на отбора посочи и съперника в мача за титлата – Аржентина, с когото британците имат много стари сметки за уреждане от предишни мондиали. „Много съм щастлив, че започнахме първенството с победа“, коментира той от Китай, където е поканен да участва в рекламни събития. 43-годишната звезда има 115 мача за националния тим и участия на три световни първенства – през 1998, 2002 и 2006 г., но най-доброто му класиране е четвъртфинал.  „Сега Англия разполага с млад отбор с голям потенциал, но турнирът е дълъг и труден, а съперниците са силни. Да играем финал е напълно реалистично, а като съперник в него виждам Аржентина, ще бъде много интересен мач“, каза Бекъм. Междувременно английският селекционер Гарет Саутгейт си извади рамото при джогинг с гимнастика. Той излязъл да тренира в свободния за играчите следобед. Въпреки контузията, треньорът прояви британско чувство за хумор: „Бях пуснал целия си щаб в почивка, а сам създадох работа на лекарите. Предпочитам аз да се контузвам, а не играчите.“ Без хумор, а със стръв и жлъч Диего Марадона нападна две от звездите на световното, една от които му е бивш зет. На мушката на великия аржентинец попаднаха испанецът Серхио Рамос и сънародникът му Серхио Агуеро, който бе женен на малката му дъщеря Джанина и е баща на внука му. „Серхио Рамос не е голям защитник. Не е вярно. Голям защитник е Диего Годин от „Атлетико“, заяви Марадона. А за Агуеро каза, че няма място в титулярния състав на Аржентина. „Напред трябва да играят Павон и Игуаин. Имаме нужда от човек, който е силен с глава. Моят внук ще ми се сърди да чуе, че мястото на баща му Агуеро е на пейката“, добави Марадона.  Световният шампион от 1986 г. яростно разкритикува селекционера Хорхе Сампаоли след равенството 1:1 срещу Исландия в първия мач. Марадона го посъветва изобщо да не се завръща в Аржентина, ако не успее да стегне отбора и да стигне до финал.", "date": "2018.06.21", "title": " Бекъм вижда Англия на финал"}
{"url": "https://trud.bg/%d0%bf%d0%bb%d0%b0%d0%bd%d1%8a%d1%82-%d0%bd%d0%b0-%d0%ba%d0%be%d1%80%d0%be%d0%bb%d1%8c%d0%be%d0%b2-%d0%b4%d0%b0-%d0%bf%d1%80%d0%b0%d1%82%d0%b8-%d1%85%d0%be%d1%80%d0%b0-%d0%bd%d0%b0-%d0%bc%d0%b0%d1%80/", "text": "Днес НАСА и SpaceX имат план да изпратят хора на Марс до 30-те години на този век. Идеята на НАСА е да ползва своята почти готова свръх-тежка ракета SLS, а SpaceX смята да използва своя по-голям космически кораб, който да бъде зареден с гориво чак в орбита. През 60-те години на миналия век обаче Корольов създава два плана за изпращане на хора на Марс – един, съобразен с достъпните по това време технологии и един перспективен, свързан с очакваното развитие на космическата индустрия. Какви са били тези планове? Цялата статия прочетете в  .", "date": "2018.06.21", "title": " Планът на Корольов да прати хора на Марс през 70-те"}
{"url": "https://trud.bg/%d1%83%d0%bc%d1%8a%d1%80%d1%82%d0%b2%d0%b8%d1%85%d0%b0-%d0%bb%d1%8a%d0%b2%d0%b8%d1%86%d0%b0%d1%82%d0%b0-%d0%b8%d0%b7%d0%b1%d1%8f%d0%b3%d0%b0%d0%bb%d0%b0-%d0%be%d1%82-%d0%ba%d0%bb%d0%b5%d1%82%d0%ba/", "text": "Лъвица беше умъртвена, след като   от клетката си в белгийска зоологическа градина, съобщи Асошиейтед прес. Хората в зоологическата градина Планкендел, която е на 30 километра северно от Брюксел, са били евакуирани. Животното не е напускало територията й. След два неуспешни опита лъвицата да бъде упоена, тя е била умъртвена. Посетителите и служителите в зоопарка не са били в опасност. Животното се е измъкнало от клетката си малко след отварянето на зоологическата градина, когато в нея е имало малко посетители. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.21", "title": " Умъртвиха лъвицата, избягала от клетката си в белгийска зоологическа градина"}
{"url": "https://trud.bg/%d1%81%d1%8a%d0%b4%d0%b8%d0%b8-%d0%b8-%d0%bf%d1%80%d0%be%d0%ba%d1%83%d1%80%d0%be%d1%80%d0%b8-%d0%be%d1%82-%d0%b0%d0%bf%d0%b5%d0%bb%d0%b0%d1%82%d0%b8%d0%b2%d0%b5%d0%bd-%d1%80%d0%b0%d0%b9%d0%be%d0%bd/", "text": "Квалификационен семинар за подготвителната фаза на наказателното производство събра съдии, прокурори, следователи, адвокати и разследващи полицаи от Апелативен район Бургас. Събитието се проведе в аулата на Съдебна палата Бургас и бе по инициатива на Централния съвет на Съюза на юристите в България (СЮБ) и Дружеството на СЮБ – Бургас съвместно с Апелативен съд– Бургас. Основен лектор бе доц. д-р Бойко Рашков, председател на Национално бюро за контрол на специални разузнавателни средства (НБКСРС). В началото на срещата председателят на Апелативен съд– Бургас съдия Деница Вълкова поздрави като символичен домакин гости и организатори и благодари за възможността да бъдат дискутирани пред представители на всички юридически гилдии от апелативния район важните въпроси от НПК, свързани с организацията на наказателното производство преди влизане на делото в съдебна фаза. Председателят на Съюза на юристите в България Владислав Славов представи накратко дейността на Съюза на юристите в България и комисията в самата организация, която се занимава с предложения за промени за законодателни актове. Г-н Славов посочи, че до момента подобни квалификационни семинари са организирани в София, Варна и Сливен и изрази надежда дискусията да бъде полезна за присъстващите юристи. Лекторът доц. д-р Бойко Рашков разви тезата си около важния въпрос дали организацията на наказателното производството у нас е на такова ниво, че да гарантира разкриване на обективната истина по всяко конкретно дело. По думите му за последните 30 години липсва необходимата правна сигурност от гледна точка на действащите нормативни актове. С честите промени в законодателството, което урежда разглеждането и решаването на делата не се създава съдебна практика, заяви от трибуната опитния юрист и определи темата, като особено важна за разкриването на истината по наказателните дела. По-късно дискусия се оформи около темата за практическите аспекти при разкриването на обективната истина и оценката на доказателствения материал в подготвителната фаза на наказателното производство. Ефективността на разследването, образуването на досъдебното производство, неотложните дейности, ролята на поемните лица бяха част от останалите въпроси, засегнати по време на обсъжданията в залата. Доц. Рашков сподели и най-честите причини за постановяване на съдебни откази за прилагане на СРС, като участниците в срещата дебатираха и по конкретни въпроси във връзка с процесуалните действия на разследващите органи. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.21", "title": " Съдии и прокурори от Апелативен район Бургас се събраха на квалификационен семинар"}
{"url": "https://trud.bg/19-%d0%bc%d0%bb%d1%80%d0%b4-%d0%bb%d0%b5%d0%b2%d0%b0-%d0%bf%d1%80%d0%b8%d1%85%d0%be%d0%b4%d0%b8-%d0%b7%d0%b0-2017-%d0%b3-%d0%be%d1%82%d1%87%d0%b5%d1%82%d0%b5-%d0%bd%d0%b0%d0%bf/", "text": "Националната агенция по приходите отчете ръст в събраните задължения през 2017 година, заяви директорът на НАП Розалия Димитрова, предаде  . По думите на Димитрова годишният план е преизпълнен с 887 милиона лева. От агенцията обявиха, че за последните 3 години НАП отчита ръст на събраните вземания в размер на 5 милиарда лева. Общите събрани приходи през 2017 година са 19 млрд. лева или с 1,5 млрд. повече от 2018 година. Като успешна практика директорът на НАП посочи въвеждането на т.нар. меки мерки към длъжниците – телефонни разговори, изпращане на електронни съобщения. Изпратени са съобщения през 2017 г. на над 410 000 лица, в резултат на което техният дълг е драстично намалял. От НАП отчитат още, че са проверени 64 лица, които са търгували с трети страни. Направени са проверки на 400 лица за данъчни измами, посетени са 170 адреса. 882 големи дружества са проверени. Като предстоящи мерки НАП смята да започне електронни ревизии, да оптимизира фискалния контрол. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.21", "title": " 19 млрд. лева приходи за 2017 г. отчете НАП"}
{"url": "https://trud.bg/%d0%b2%d0%b8%d0%b6%d1%82%d0%b5-%d0%b7%d0%b0%d1%82%d0%b2%d0%be%d1%80%d0%bd%d0%b8%d0%ba%d0%b0-%d0%b8%d0%b7%d0%b1%d1%8f%d0%b3%d0%b0%d0%bb-%d1%82%d0%b0%d0%b7%d0%b8-%d1%81%d1%83%d1%82%d1%80%d0%b8%d0%bd/", "text": "Полицията издирва избягалия от външен неохраняем обект в Ловеч затворник – 48-годишния Борислав Ангелов Иванов. Той излежава 13-годишна присъда за блудства и кражби и вече е изтърпял 7 г. от наказанието си. Борис Иванова се е отклонил от изтърпяване на наказанието от затвора в Ловеч. Мъжът е на 48 години, той е среден на ръст, с кафяви очи и къса, черна коса, съобщиха от МВР. Борис Иванов е с нормално телосложение, продълговато, леко мургаво лице, правилен нос, високо чело. На врата си има татус – червена целувка. От полицията призовават хората, които имат допълнителна информация за издирвания, или го забележат, да сигнализират на тел. 112 или във всяко поделение на МВР. Анонимността им е гарантирана.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.21", "title": " Вижте затворника, избягал тази сутрин от Ловеч"}
{"url": "https://trud.bg/%d0%bc%d1%80%d1%8a%d1%81%d0%be%d1%82%d0%b8%d1%8f-%d0%b2-%d0%b8%d1%80%d0%b0%d0%bd-%d0%bf%d1%80%d0%b8%d1%82%d0%b5%d1%81%d0%bd%d0%b8-%d0%b2%d0%be%d0%bb%d0%b5%d0%b9%d0%b1%d0%be%d0%bb%d0%b8%d1%81%d1%82/", "text": "Треньорският екип и играчите от мъжкия национален отбор по волейбол бяха неприятно изненадани от мръсотията по игрището в зала „Азади“ в иранската столица Техеран, която този уикенд приема последния турнир от Лигата на нациите. След оплакването им супервайзорът нареди на домакините незабавно да почистят терена. „Дойдохме с малко променен състав, тъй като имаме контузени, освен това дадох почивка на някои от най-опитните ни играчи – заяви селекционерът Пламен Константинов. – Въпреки това ще гоним победата във всеки мач.“ Днес от 14,30 часа България играе с Германия.", "date": "2018.06.21", "title": " Мръсотия в Иран притесни волейболистите"}
{"url": "https://trud.bg/%d0%bc%d1%8a%d0%b6%d0%ba%d0%b8-%d1%81%d1%82%d1%80%d0%b8%d0%bf%d1%82%d0%b8%d0%b9%d0%b7-%d0%bd%d0%b0-%d0%b4%d0%b0%d0%bd%d0%b8%d1%8f-%d0%b0%d0%b2%d1%81%d1%82%d1%80%d0%b0%d0%bb%d0%b8%d1%8f/", "text": "Дания и Австралия не успяха да се победят. Двата тима направиха 1:1 в мача по между си в група “C”. Кристиан Ериксен откри резултата с красив гол в началото на двубоя. В последствие Миле Йединак изравни от дузпа. Наказателният удар дойде след като реферът Матеу Лаос си послужи с видеоповторение. Попадението хвърли в екстаз феновете на “кенгурата”. На трибуните на стадион “Космос Арена” в Самара дори имаше и мъжки стриптийз. Екзалтиран фен се съблече по бельо и затанцува при попадението на Йединак. Неговите любимци спечелиха първата си точка на световните финали в Русия, докато датчаните имат четири в актива си.", "date": "2018.06.21", "title": " Мъжки стриптийз на Дания – Австралия"}
{"url": "https://trud.bg/%d0%bb%d1%8a%d0%b2%d0%b8%d1%86%d0%b8%d1%82%d0%b5-%d1%81%d1%85%d1%80%d1%83%d1%81%d0%ba%d0%b0%d1%85%d0%b0-%d0%b0%d0%b2%d1%81%d1%82%d1%80%d0%b0%d0%bb%d0%b8%d1%8f-%d1%81-30/", "text": "Женският национален отбор по волейбол започна с гръмка победа участието си на междуконтиненталния „Чалъндж“ турнир в перуанската столица Лима. Българките, които преди седмица грабнаха титлата в Златната европейска лига, разбиха с 3:0 (11, 16, 15) Австралия в първия мач от група „В“. Първият гейм бе безпроблемен за „лъвиците“, но във втория австралийките се държаха до 13:15 преди силна серия на тима на Иван Петков да доведе до 2:0. В третата част българките не допуснаха изненади и бързо затвориха мача. „Много сме доволни от победата и от начина, по който играхме в този мач – заяви капитанката Христина Русева. – Горда с отбора, мисля, че всички показахме наистина добър волейбол. За първи път играхме срещу Австралия и беше малко изненадващо, защото сме свикнали повече с европейския стил на игра. Но за радост, сервисът и атаката ни бяха на добро ниво. Що се отнася до следващата ни среща, Пуерто Рико е добър отбор и сега ще започнем да мислим за тях. Дойдохме тук, за да спечелим турнира и се надявам, че ще успеем.“ Тя бе най-резултатна с 13 точки, а Гергана Димитрова и Мария Каракашева добавиха по 9 т. За Австралия Ребека Рийв се отчете със 7 т. „Бяхме много нервни – призна австралийската треньорка Шанън Уинзър. – България е голям отбор, който играе бързо и е много силен на блокада.“ Вторият мач на „лъвиците“ с Пуерто Рико е тази нощ от 1,00 часа българско време.", "date": "2018.06.21", "title": " „Лъвиците“ схрускаха Австралия с 3:0"}
{"url": "https://trud.bg/%d0%b9%d0%b5%d0%bd%d1%81-%d1%81%d1%82%d0%be%d0%bb%d1%82%d0%b5%d0%bd%d0%b1%d0%b5%d1%80%d0%b3-%d0%b2%d1%80%d1%8a%d0%b7%d0%ba%d0%b0%d1%82%d0%b0-%d0%bc%d0%b5%d0%b6%d0%b4%d1%83-%d1%81%d0%b0%d1%89-%d0%b8/", "text": "Генералният секретар на НАТО Йенс Столтенберг изрази днес увереност, че връзката между САЩ и Европа ще се запази въпреки разногласията по търговията, климатичните промени и ядрената сделка с Иран, предадоха Ройтерс и Асошиейтед прес. В реч в Лондон той посочи, че “някои се съмняват в здравината на тази връзка. “Не е твърдо и неизменно правило, че трансатлантическите връзки ще траят вечно, но аз вярвам, че те ще се запазят”. Столтенберг припомни, че светът е изправен пред предизвикателства като тероризъм, разпространение на оръжия за масово унищожение, кибератаки и агресивната Русия. Генералният секретар добави, че пактът се нуждае от отбранителния потенциал на Великобритания. Той изрази това становище по повод публикация, че британският премиер Тереза Мей е казала на своя министър на отбраната да преосмисли равнището на този потенциал. По думите на Столтенберг една евентуална среща между президентите на САЩ и Русия не би противоречала на политиката на алианса. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.21", "title": " Йенс Столтенберг: Връзката между САЩ и Европа ще се запази въпреки разногласията"}
{"url": "https://trud.bg/%d0%b2%d0%b0%d1%80%d0%bd%d0%b0-%d0%b5-%d0%b5%d0%b2%d1%80%d0%be%d0%bf%d0%b5%d0%b9%d1%81%d0%ba%d0%b8-%d0%b3%d1%80%d0%b0%d0%b4-%d0%bd%d0%b0-%d1%81%d0%bf%d0%be%d1%80%d1%82%d0%b0-2019/", "text": "След Европейска младежка столица 2017 Варна е избрана и за Европейски град на спорта 2019. „Титлата ще ни бъде връчена официално на 4 декември в Брюксел – съобщи кметът Иван Портних. – Международната ветроходна регата “Толшипс” ще стартира от Варна.“ Миналата седмица Морската столица бе посетена от експерти от Асоциацията на европейските столици и градове на спорта (ACES EUROPE ), които оцениха кандидатурата ни за Европейски град на спорта с 84,5 точки от 100 възможни. Генералният секретар Хуго Алонсо обяви, че той и колегите му са останали очаровани от видяното.", "date": "2018.06.21", "title": " Варна е Европейски град на спорта 2019"}
{"url": "https://trud.bg/%d0%bc%d0%b0%d0%ba%d0%bb%d0%b0%d1%80%d1%8a%d0%bd-%d0%bc%d0%b0%d0%bc%d0%b8-%d1%80%d0%b8%d0%ba%d0%b0%d1%80%d0%b4%d0%be-%d1%81-20-%d0%bc%d0%bb%d0%bd/", "text": "Слуховете, че Фернандо Алонсо ще напусне Формула 1 след края на сезона получиха ново потвърждение. „Макларън“ усилено търси заместник на испанеца, а фаворит за позицията е пилотът на „Ред Бул“ Даниел Рикардо. Тимът предлага на австралиеца годишна заплата от 20 милиона долара, което е значително повече от сегашното му възнаграждение. Освен това договорът на Дан с „Червените бикове“ изтича тази година, а той е в лоши отношения със съотборника си Макс Верстапен, който се ползва с протекцията на шефовете. „Всяка седмица офертата им се увеличава – заяви Хелмут Марко, съветник на собственика на „Ред Бул“ Дитрих Матешиц. – Искат го и от „Ферари“ и „Мерцедес“, но няма нужда да ходи там, за да е втори пилот.“", "date": "2018.06.21", "title": " „Макларън“ мами Рикардо с $20 млн."}
{"url": "https://trud.bg/%d0%bc%d0%b5%d0%b3%d0%bb%d0%b5%d0%bd%d0%b0-%d0%ba%d0%b0%d1%80%d0%b0%d0%bb%d0%b0%d0%bc%d0%b1%d0%be%d0%b2%d0%b0-%d0%b3%d1%80%d0%b0%d0%bd%d0%b4%d0%b0%d0%bc%d0%b0%d1%82%d0%b0-%d0%bd%d0%b0/", "text": "За колегите и приятелите си тя е просто Мегата. Мегата пък е тяхната любимка. Цял живот остава вярна на думите на баща си: „Театърът е храм!”. Баща й е големият български театрал, режисьор, актьор и преводач, Стефан Караламбов. В кариерата си Меглена е изиграла десетки роли, повечето от тях изключително силни и остродраматични. На сцената и в киното е партнирала с най-известните актьори. Почти 50 години тя е от емблемите на един от най-обичаните български театри – на армията, а публиката я е дарила с нестихващи аплодисменти. Талант, ум, характер и красота са рядко срещани заедно, но при Меглена те си подават ръка. Господ изглежда е бил щедър – дал й ги е с пълни шепи. Гласът й е запомнящ се – прилича на мелодия. Очите й са сини. Много сини. Фигурата й е почти момичешка, а усмивката мека и топла. Тя е от онова поколение актьори, което продължава да пълни театралните зали и да предизвиква носталгия към доброто старо време, не толкова отдавна, но родило забележителни имена на българската сцена. В дома й освен пианото „Зайлер”, веднага се забелязват два големи портрета.„На моите учители са – Методи Андонов и Леон Даниел”, обяснява тя и усмивка озарява лицето й. Освен баща й, майка й Вера също е актриса. И в това театрално семейство бъдещето на Мегата изглежда предначертано. Само дето малкото и послушно момиче обожава музиката и по цял ден си дирижира. Оттук е и мечтата й да стане диригент. Девет години свири на пиано. И сега Мегата често сяда пред „Зайлер-а” и се отдава на музиката. Макар и израсла зад кулисите на Бургаския театър, където баща й няколко години е директор, а после в Младежкия в столицата, красивото момиче мечтае за музикална кариера. Мечтата обаче се изпарява, когато започва да учи в Английската гимназия. Точно там англичанката Кристин Бартлет, която ръководи драмсъстава, й казва: „Ти ще станеш актриса!” И познава. Макар че е приета да следва английска филология, Мегата тайно от баща си, но подкрепяна от майка си, кандидатства във ВИТИЗ и е приета. Точно там е големият й шанс – попада в класа на проф. Стефан Сърчаджиев, където са още Стефан Данаилов, Стефан Мавродиев, Милен Пенев, Илия Добрев, Елена Райнова, Продан Нончев… След внезапната смърт на професора техен учител става Методи Андонов, когото всички боготворят. „Отвори ни очите за света!”, винаги са повтаряли те през годините. Затова всички те се наричат вечните методианци. В групичката им са и още няколко души от другия клас на проф. Боян Дановски – Катето Паскалева, Руси Чанев, Марин Янев и Северина Тенева. Някои от тях вече ги няма, но и досега те се събират заедно на купони и са истински приятели. Театралният дебют на Меглена е във Варненския театър в ролята на Елисън от „Обърни се с гняв назад” от Дж. Озбърн. От 1969 г. е актриса в Театър „Българска армия”, където изиграва десетки роли в български и чужди съвременни и класически пиеси. Там случаят веднага я хвърля в устата на лъва. Съвсем изненадващо се оказва, че трябва да замести бременната Невена Симеонова – съпругата на Наум Шопов, в спектакъла „Трамвай Желание”. И така бойното й кръщение на сцената на „Армията” е с гениалните Наум Шопов и Петър Слабаков. И така в продължение на 49 години. Гостувала е на сцената на Народния театър „Иван Вазов”, Пловдивския и в Театър 199. Има много участия в киното, телевизията и радиото. Сред филмите й са „Осмият”, „Онова нещо”, „Бяла магия”, френският „Изток – Запад” на Режи Варние с участието на Катрин Деньов, номиниран за „Оскар”. Изиграла е десетки театрални роли, сред които: Офелия и Гертруда от „Хамлет” на Шекспир, Милкана от „Майстори” на Рачо Стоянов, Джудит от „Ученика на Дявола” от Шоу, Оливия от „Дванайста нощ” на Шекспир, Ева от „Г-н Пунтила и неговият слуга Мати” от Брехт, Таничка от „Чудо” на Иван Радоев, „А” от „Три високи жени” на Едуард Олби, за която през 1996 г. получава наградата на Съюза на артистите за най-добра женска роля. През 2013 г. министърът на културата тогава д-р Петър Стоянович й връчи най-високото отличие на министерството – престижната награда „Златен век” – звезда, както и почетна грамота за големия й принос в развитието на българската култура. А през 2017 година получи и наградата „Аскеер”. Най-голямото щастие за Меглена днес са дъщеря й Невена, която е художник сценограф, и внучката й – 12-годишната Маргарита, която е голямата й гордост.   Среща се с Висоцки, Катрин Деньов и Ед Харис  Няколко срещи със знаменити нейни колеги също белязват живота й. По време на турнето на театър „Таганка” у нас се запознава с великия Владимир Висоцки. Сприятелява се и с големия Ед Харис, докато снимат „Обратният път”. Той дори отива да я гледа в театъра и е във възторг от „Гара Виктория”. С грандамата на френското кино Катрин Деньов пък се запознава на снимките на номинирания за Оскар „Изток-запад”. Заедно снимат в бившия Партиен дом. Макар да я пазят строго, Меглена отива при нея и на английски й се представя. Звездата в началото изглежда малко надута, но след това показва топлотата си в разговора с Меглена.   За нея 55 години сме приятели С Мегата ни свързва приятелство, което има почти 55-годишна давност. И съм истински щастлив от това. Благодаря на Меглена, че успя да го съхрани. Освен голяма актриса и приятелка, тя е човекът, който умее да прощава. А аз получих много прошки от нея, често ми е помагала, когато егото ми пречеше… Обичам я Мегата! Тя е известна и със своя апетит – не само творчески, но и към храната. Мой боен другар Тя е от нашата група – на методианците. Компанията ни беше много хубава. Методи Андонов ни учеше, че изкуството започва оттам, където започва мисленето. Отначало беше плаха, но постигна висини в театъра. Забавните ни моменти с нея са много, често учехме като студенти у тях по предмети като „диамат”, „история на БКП”… Последно играехме с нея пиесата „Квартет”. Мегата е мой боен другар… Страхотен преводач е Меглена ме е подкрепяла през целия живот. Когато съм имала нужда, винаги ми е давала всичко от себе си. Харесвам отношението й към приятелите си. Толкова сърдечен и прям човек, с чието приятелство продължавам да се гордея. Но освен прекрасна актриса, тя е и страхотен преводач от английски. Последната пиеса „4000 мили”, в която играе, е неин превод и на Искра Ангелова. Меги и прекрасна майка на Невена и прекрасна баба на Марги. Неконфликтна и благородна Меглена е изключително добър и сърдечен човек. Само качествени и големи актьори като нея могат да изкарат почти 50 години на сцената. Тя наистина е една от грандамите на Армията. Неконфликтна и благородна, което е рядкост за професията. Голямата Невена Коканова ми каза веднъж за нея: „Меглена е много умна, възпитана и отдадена на професията”.", "date": "2018.06.21", "title": " Меглена Караламбова – Грандамата на „Армията“"}
{"url": "https://trud.bg/%d1%88%d0%b5%d1%84%d1%8a%d1%82-%d0%bd%d0%b0-%d0%bc%d0%b8%d1%82%d0%bd%d0%b8%d1%86%d0%b8%d1%82%d0%b5-%d0%b3%d0%b5%d0%be%d1%80%d0%b3%d0%b8-%d0%ba%d0%be%d1%81%d1%82%d0%be%d0%b2-37-%d0%bc%d0%bb%d1%80/", "text": "През първите пет месеца на 2018 година Агенция „Митници“ е събрала 3,7 млрд. лева приходи от мита, ДДС при внос, акцизи, глоби и лихви. Те са със 150 млн. лева или 4.2% повече от същия период на 2017 година. Това каза директорът на Агенция „Митници“ Георги Костов на заседание на парламентарната комисия за наблюдение на приходните агенции и борба със сивата икономика и контрабандата. „Събраните приходи през 2018 година са 2% над планираните в изключително амбициозния ни план за тази година“, изтъкна той. „От началото на годината данните на икономическите оператори показват, че спрямо същия период на 2017 година приходите от мита нарастват с 29.5%, от ДДС при внос – с 3.5%, а от акциз касово изпълнение- с 4.5%“, обясни Георги Костов. „През периода януари- май 2018 година са събрани 1,928 млрд. лева приходи от акциз касово изпълнение“, каза още той. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.21", "title": " Шефът на митниците Георги Костов: 3,7 млрд. лева са приходите от мита, ДДС при внос, акцизи, глоби и лихви"}
{"url": "https://trud.bg/%d0%b7%d0%b0%d0%bc-%d0%bc%d0%b8%d0%bd%d0%b8%d1%81%d1%82%d1%8a%d1%80-%d1%82%d0%b0%d0%bd%d1%8f-%d0%bc%d0%b8%d1%85%d0%b0%d0%b9%d0%bb%d0%be%d0%b2%d0%b0-%d0%be%d1%82%d0%ba%d1%80%d0%b8-%d1%84%d0%be%d1%80/", "text": "Зам.-министърът на образованието и науката Таня Михайлова откри форума на младите педагогически специалисти „Предизвикателствата пред нас”, съобщи Общинско радио Велико Търново. В трето издание участват 70 млади учители от областите Велико Търново, Враца, София и Бургас. В продължение на три дни те ще споделят добри практики и ще отправят послания към институциите. Ще бъдат представени 14 научни разработки, които по-късно ще се публикуват в специализиран сборник. „Убедена съм, че всеки от вас носи в себе си заряда, който е необходим, за да тръгнеш по пътя на тази професия. Вие сте по-смели, по-склонни да експериментирате, по-непримирими. Именно смелостта, амбицията, креативността – това е зарядът на младостта. Никога не дейте да ходите на работа, продължавайте да ходите на училище, защото всеки ден научаваме нещо ново и за себе си, и за класа, за ученика, за това как да направиш урока по-различен, по-добър по-резултатен. Убедена съм, че вие ще разрушите матрицата на статуквото. Вие сте хората, които ще провокират учениците на приложимост на знанията”, подчерта в приветствието си Михайлова. Зам.-просветният министър, съобщи, че предстои измененията в Закона за професионалното образование и обучение да се обсъдят в Националния съвет за тристранно сътрудничество. Съгласно проекта 55 професии в 12 направления са обявени за „професии с очакван недостиг на пазара на труда“. Те са в секторите машиностроене, енергетика, транспорт, хранително-вкусова промишленост. Близо 400 са преподавателите във Великотърновския регион на възраст до 35 години. Всяка година в учебните заведения се назначават около 70 млади педагози, съобщи началникът на Регионалното управление на образованието Розалия Личева. Тя се ангажира в следващия форум да привлече участници и от останалите области на страната. Добри практики от Велико Търново представи директорът на общинската дирекция „Образование, младежки дейности и спорт” Пенка Игнатова. Сред тях приемането на помощник-учители в първите групи на детските градини, които по-късно биват назначавани на редовни преподавателски места.  Срещата се организира от РУО, Община Велико Търново и Сдружение „Образователни инициативи 19”. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.21", "title": " Зам.-министър Таня Михайлова откри форум на младите учители в Търново"}
{"url": "https://trud.bg/%d0%be%d1%81%d1%82%d0%b0%d0%b2%d0%b8%d1%85%d0%b0-%d0%b2-%d0%b0%d1%80%d0%b5%d1%81%d1%82%d0%b0-%d0%b3%d1%80%d1%8a%d1%86%d0%ba%d0%b8-%d0%b0%d0%ba%d1%82%d0%b8%d0%b2%d0%b8%d1%81%d1%82-%d0%bf%d1%80%d0%b8/", "text": "Гъркът Артемис Сорас, който призовавал гражданите да не си плащат данъците, като заявявал, че има достъп до достатъчно пари, за да плати огромния държавен дълг, ще остане в ареста в очакване на съдебен процес по обвинения за измама, предаде Асошиейтед прес. Стотици поддръжници на Сорас, развяващи гръцки знамена, се събраха пред съда в Атина, където той бе изслушан днес. Срещу Сорас са повдигнати обвинения за измама и ощетяване на държавата чрез призиви да не се плащат данъци, създаване на престъпна организация, пране на пари, разпространение на лъжливи слухове и подстрекателство. Обвиняемият беше арестуван през уикенда в Атина, след като се укриваше повече от година. Сорас основал сдружение, наречено “Събрание на гърците”, което призовавало данъкоплатците да не плащат задълженията си към правителството и твърдяло, че има възможност да събере достатъчно пари, за да покрие както техните дългове, така и огромния държавен дълг от 320 милиарда евро с фонд, създаден чрез различни спекулативни операции с помощта на акции. Мнозина са му повярвали. Гръцките власти обявиха “Събрание на гърците” за престъпна организация. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.21", "title": " Оставиха в ареста гръцки активист, призовавал гражданите да не плащат данъци"}
{"url": "https://trud.bg/%d0%bf%d0%be%d1%87%d0%b8%d0%bd%d0%b0-%d0%b3%d0%be%d1%80%d0%b8%d0%bb%d0%b0%d1%82%d0%b0-%d0%ba%d0%be%d0%ba%d0%be-%d0%ba%d0%be%d1%8f%d1%82%d0%be-%d0%b2%d0%bb%d0%b0%d0%b4%d0%b5%d0%b5%d1%88%d0%b5-%d0%b6/", "text": "Горилата Коко, известна с уменията си да общува с хората с жестове, почина на 46 години, съобщиха световните информационни агенции. Животното издъхна в съня си в резерват в планинската верига Санта Крус, Калифорния, информираха от фондация “Горила”. Коко се роди през 1971 г. в зоологическа градина в Сан Франциско. На езика на жестовете тя се научи благодарение на д-р Франсин Патерсън, която я включи в проект на Станфордския университет.  Приматът можеше да общува с хората, използвайки 1000 думи от жестомимичния език. Освен това разбираше 2000 думи от говоримия английски. Горилата се появи в много документални филми и два пъти в сп. “Нешънъл джиографик”, като през 1978 г. сама се снима за корицата на списанието. Сред приятелите на Коко бяха покойният актьор Роби Уилямс и басистът на “Ред хот чили пепърс” Флий. Рок музикантът дори даде на любопитния примат китарата си. Коко веднага започна да дърпа една от струните и даже успя да изсвири един или два рифа. От фондация “Горила” заявиха ще запазят “завета” на животното с жестомимично приложение с Коко, приходите от което ще се използват в полза на горилите и децата, а също и с други проекти. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.21", "title": " Почина горилата Коко, която владееше жестомимичния език"}
{"url": "https://trud.bg/%d0%b5%d0%b4%d0%b8%d0%bd-%d0%b7%d0%b0%d0%b3%d0%b8%d0%bd%d0%b0%d0%bb-%d0%b8-24-%d1%80%d0%b0%d0%bd%d0%b5%d0%bd%d0%b8-%d1%81%d0%bb%d0%b5%d0%b4-%d0%ba%d0%b0%d1%82%d0%b0%d1%81%d1%82%d1%80%d0%be%d1%84%d0%b0/", "text": "Един човек загина, други 24 бяха ранени при катастрофа на автобус в северозападния турски окръг Бурса, съобщи турската телевизия НТВ. Автобусът се е преобърнал в канавка. Пътниците в превозното средство са пътували за погребение. На мястото на инцидента са пристигнали много линейки и пожарни коли. Трима от ранените са в тежко състояние. Всички пострадали при катастрофата са приети в болници в района. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.21", "title": " Един загинал и 24 ранени след катастрофа на автобус в окръг Бурса"}
{"url": "https://trud.bg/%d1%81%d1%8a%d0%b4%d1%8a%d1%82-%d0%be%d1%82%d1%85%d0%b2%d1%8a%d1%80%d0%bb%d0%b8-%d0%b8%d1%81%d0%ba%d0%b0-%d0%bd%d0%b0-%d0%b0%d0%bd%d1%82%d0%b8%d0%ba%d0%be%d1%80%d1%83%d0%bf%d1%86%d0%b8%d1%8f/", "text": "Дело за отнемане на придобито от престъпна дейност имущество на стойност 3,6 млн. лв. от осъдения до живот Георги Вълев от “Килърите” бе насрочено в четвъртък в Окръжния съд във Велико Търново. Оповестяването на открития процес стана в „Държавен вестник“ още през март. Оказа се обаче, че делото е прекратено още преди месец, защото Комисията за отнемане на незаконно придобито имущество /КПКОНПИ/, станала известна като „Антикорупция“, не била приключила въпросната си проверка в рамките на законовия 10–месечен срок. Оглавяваната правителствена комисия от Пламен Георгиев вече е внесла жалба в Апелативния съд във Велико Търново против прекратяването на делото срещу бившия бизнесмен Георги Вълев. Самият Пламен Георгиев при визита във Велико Търново наскоро заяви, че вече имало в страната съдилища, които се базират на законов срок от 10 до 13 месеца за проверки за престъпно имане, за да прекратяват дела. Искът на комисията за отнемане на придобито от престъпна дейност имущество срещу Вълев е бил внесен още на 11 ноември 2010 г., когато той вече бе арестуван и разследван за мокри поръчки като член на групата „Килърите“. Тогава държавата сложи ръка върху негово имане за над 10 млн. лв. като обезпечение на бъдещ иска и когато той бъде осъден. Според „Държавен вестник“ обаче последният иск на комисията е внесен през февруари 2018 г. Доживотната присъда на бившия хотелиер влезе в сила в края на миналата година. Заради това „Антокорупция“ поднови иска си, а Темида огласи имотите в „Държавен вестник“. И докато институциите си прехвърлят топката, 60-годишният Вълев води дела срещу лица и институции като се явява на процесите със служебен адвокат, защото се води беден. В същото време имуществото му, което е определено за конфискация, е изчислено на 3,6 млн. лв. и е запорирано. Така държавата за седем години прави три опита за изземване на имане на Вълев. Последният иск е за 3 611 169 лв. за 41 имота и парични суми на Вълев и семейството му, придобити от дейности, за които не са успели да докажат трудови доходи. През 2011 г. Окръжният съд запорира 54 имота за близо 10 млн. лв. по искане на комисията за отнемане на незаконно имане и като обезпечение в полза на държавата. Тогава Вълев още не бе осъден. През 2016 г. пак Окръжният съд освободи 13 имота и вдига наложи запор върху дружествени дялове във фирми и над 7 автомобила – леки и товарни, защото са били закупувани с доказани доходи. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.21", "title": " Съдът отхвърли иска на „Антикорупция“ за отнемане на 3,6 млн. лв. от осъдения до живот Георги Вълев\t\t\t"}
{"url": "https://trud.bg/%d0%b8%d0%b7%d0%bf%d1%80%d0%b0%d1%89%d0%b0%d0%bc%d0%b5-36-%d0%b8%d1%8f-%d0%b2%d0%be%d0%b5%d0%bd%d0%b5%d0%bd-%d0%ba%d0%be%d0%bd%d1%82%d0%b8%d0%bd%d0%b3%d0%b5%d0%bd%d1%82-%d0%b7%d0%b0-%d1%83%d1%87%d0%b0/", "text": "Министърът на отбраната Красимир Каракачанов и заместник-началникът на отбраната генерал-лейтенант Пламен Атанасов ще участват утре, 22 юни, в тържествената церемония по изпращане на 36-ия контингент от въоръжените сили за участие в мисията на НАТО в Афганистан „Решителна подкрепа”. Ритуалът ще се проведе в град Плевен от 15:00 часа на площад „Възраждане“. Това съобщиха от пресслужбата на МО. Контингентът е в състав до 160 военнослужещи. Той включва национален елемент, рота за охрана, екип от съветници и щабни офицери в щаба на мисията на НАТО. Национален командир е полковник Веселин Василев от Съвместното командване на силите. Командир на ротата за охрана е майор Велин Кехайов от военно формирование 42800 – Плевен. Помощник-национален командир на контингента е подполковник Недялко Киров от военно формирование 52340. На ритуала по изпращането в Плевен ще присъстват още командващият на Съвместното командване на силите генерал-лейтенант Любчо Тодоров и командирът на Сухопътните войски генерал-майор Михаил Попов. Международната мисия на НАТО в Афганистан „Решителна подкрепа” е фокусирана върху подготовката, подпомагането и предоставянето на екипи от съветници за афганистанските държавни институции и националните сили за сигурност във взаимодействие с афганистанското правителство, партньорите и другите международни организации, ангажирани в региона. Участието ни в мисията е съгласно отговорностите на България като страна-членка на НАТО. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.21", "title": " Изпращаме 36-ия военен контингент за участие в мисията на НАТО „Решителна подкрепа“ в Афганистан"}
{"url": "https://trud.bg/%d0%be%d0%b1%d0%b2%d0%b8%d0%bd%d0%b8%d1%85%d0%b0-%d1%81%d1%8a%d0%bf%d1%80%d1%83%d0%b3%d0%b0%d1%82%d0%b0-%d0%bd%d0%b0-%d0%b8%d0%b7%d1%80%d0%b0%d0%b5%d0%bb%d1%81%d0%ba%d0%b8%d1%8f-%d0%bf%d1%80%d0%b5/", "text": "Съпругата на израелския премиер Бенямин Нетаняху, Сара, е била обвинена днес в измама заради предполагаема злоупотреба с държавни средства при поръчки на кетъринг за официалната им резиденция, заяви министерството на правосъдието на Израел, цитирано от Ройтерс. Според обвинителния акт Сара Нетаняху и един държавен служител по неправомерен начин са използвали над 100 000 долара за стотици ястия, доставяни от ресторанти, заобикаляйки забраната за подобна практика, когато резиденцията разполага с щатен готвач. В обвинителния акт, разпространен за медиите от министерството на правосъдието, се посочва, че обвинението срещу съпругата на премиера и в измама при утежняващи вината обстоятелства и в злоупотреба с доверие. Премиерът, самият той забъркан в поредица от корупционни разследвания, определи обвиненията срещу жена си като нелепи и безпочвени. В миналото 59-годишната Сара Нетаняху многократно влизаше в новините заради репутацията ѝ на властен и деспотичен човек. Говорител на семейството каза, че това мнение за Сара е абсолютно незаслужено. Поредният скандал около Сара е малко вероятно да навреди политически на съпруга ѝ, който управлява Израел четвърти мандат и според социологическите проучвания се радва на висока подкрепа, въпреки че е обвиняван в нарушения, отбелязва Ройтерс. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.21", "title": " Обвиниха съпругата на израелския премиер Нетаняху в измама"}
{"url": "https://trud.bg/%d1%83%d0%b2%d0%be%d0%bb%d0%bd%d0%b8%d1%85%d0%b0-%d0%b4%d0%b8%d1%80%d0%b5%d0%ba%d1%82%d0%be%d1%80%d0%ba%d0%b0-%d0%b7%d0%b0%d1%80%d0%b0%d0%b4%d0%b8-%d1%81%d0%ba%d0%b0%d0%bd%d0%b4%d0%b0%d0%bb%d0%bd/", "text": "Директорката на училището в несебърското село Оризаре е била уволнена заради скандална снимка. На рождения си ден тя се снимала с торта, украсена с… полов член. Началниците ѝ били информирани за потресаващата снимка и директорката светкавично излетяла от работа. Местните в Оризаре считат, че не може учителката на децата им да има подобно поведение и че снимката наистина е компрометираща. Други обаче твърдят, че все пак директорката не е отишла с тортата в училище, а е била на частно празненство. Директорката, вече бивша, е родом от Оризаре. Иначе със съпруга и двете си деца, живеела в Поморие. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.21", "title": " Уволниха директорка заради скандална торта (обзор)"}
{"url": "https://trud.bg/%d1%87%d0%b5%d1%82%d0%b8%d1%80%d0%b8-%d1%85%d0%b5%d0%bb%d0%b8%d0%ba%d0%be%d0%bf%d1%82%d0%b5%d1%80%d0%b0-%d0%b8%d0%b7%d0%b2%d0%be%d0%b7%d0%b2%d0%b0%d1%85%d0%b0-%d1%82%d1%83%d1%80%d0%b8%d1%81%d1%82/", "text": "Хеликоптери транспортираха заради аварирал лифт над 400 души, останали високо в планина в Швейцария, предаде Ройтерс. Инцидентът станал на височина от 2970 метра, където се намира ресторант Пиц Глория, в планината, където са снимани сцени от един от филмите за Джеймс Бонд (“В служба на Нейно Величество”, 1969). Лифтът, който трябвало да свали туристите от върха, се повредил. Те били откарани с друг лифт до съседен връх, откъдето били свалени с четири хеликоптера до ски курорта Мюрен. Операцията по евакуацията започнала в 11,30 ч. по Гринуич и приключила в 15 ч. по Гринуич. Във филма за Бонд главният герой, чиято роля се изпълнява от австралийския актьор Джордж Лейзънби, е преследван по ледените склонове под Пиц Глория от банда лоши момчета на ски, въоръжени с автомати. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.21", "title": " Четири хеликоптера извозваха туристи, блокирани на швейцарски връх заради авария на лифт"}
{"url": "https://trud.bg/%d0%b2%d0%b8%d0%b6%d1%82%d0%b5-%d0%b0%d0%ba%d1%86%d0%b5%d0%bd%d1%82%d0%b8%d1%82%d0%b5-%d0%b2-%d0%b1%d1%80%d0%be%d1%8f-%d0%bd%d0%b0-%d0%b2%d0%b5%d1%81%d1%82%d0%bd%d0%b8%d0%ba-%d1%82%d1%80%d1%83-185/", "text": "Конфискуват имоти на избягали бандити Целта е борба с финансирането на тероризма. В ЕС са иззети само 1,1% от всички приходи от престъпна дейност.       Има ли кой да отмени пакета “Настимир” Превозвачите заминават да протестират в Брюксел срещу пакета „Макрон“, но иначе търпят родната корупция – коментар на Цветан Гемишев.         Как венецианците прецакват турския флот Победата през 1570 година се смята за началото на залеза на Османската империя – продължение на статията от миналата седмица на проф. Божидар Димитров от рубрика “Политически разкопки”.         Масонството трябва да се живее пълноценно Свободните зидари в България дадоха уникален пример за братята по света, казва Оскар де Алфонсо Ортега, Велик майстор на Великата ложа на Испания в интервю за “Труд”.             По заповед на щуката Силует на вътрешния министър на Германия Хорст Зеехофер. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.21", "title": " Вижте акцентите в броя на вестник “Труд” в петък, 22 юни 2018"}
{"url": "https://trud.bg/%d0%bf%d0%be%d0%bb%d0%b8%d1%86%d0%b8%d1%82%d0%b5-%d0%ba%d0%b0%d1%81%d0%ba%d0%be-%d0%bc%d0%be%d0%b6%d0%b5-%d0%b4%d0%b0-%d0%bf%d0%be%d1%81%d0%ba%d1%8a%d0%bf%d0%bd%d0%b0%d1%82/", "text": "Искат да се направи пул Да бъде създаден пул за селскостопанско застраховане, вместо предложения модел за превенция на градушките. Това се казва в позиция на Асоциацията на българските застрахователи, в която членуват 28 компании с дял над 93% от българския застрахователен пазар. Най-масовите застраховки като “Каско” и “Домашно имущество” ще поскъпнат, ако държавата задължи застрахователите да финансират борбата с градушките, пише в позицията. Тя бе разпространена по повод предложението на агроминистерството за Закон за превенция от неблагоприятни климатични събития в земеделието. Проектът предвижда Агенцията за борба с градушките да се преобразува в държавно предприятие, което да управлява риска от неблагоприятни климатични събития в земеделието. Част от необходимия ресурс ще се дава от бюджета. Останалите средства ще бъдат привлечени от земеделските стопани чрез годишни задължителни вноски и от отчисления от премийния приход на застрахователните компании за определени класове застраховки.", "date": "2018.06.21", "title": " Полиците „Каско“ може да поскъпнат"}
{"url": "https://trud.bg/%d0%bf%d0%be%d0%b6%d0%b0%d1%80-%d0%ba%d1%80%d0%b0%d0%b9-%d0%bf%d0%bb%d0%be%d0%b2%d0%b4%d0%b8%d0%b2-%d0%b8%d0%b7%d0%bf%d0%b5%d0%bf%d0%b5%d0%bb%d0%b8-%d1%81%d1%82%d0%be%d1%82%d0%b8%d1%86%d0%b8-%d0%b4/", "text": "Пожар изпепели стотици декари житни блокове между пловдивските села Тюркмен и Чоба. Огнената стихия достигна на около 200 метра от крайните къщи на Чоба, съобщи  . Около 19:30 ч. на място с огнената стихия се бореха три противопожарни екипа и местни доброволци. Гасенето на огъня беше затруднено поради вятъра и пресечения терен с множество храсти. По предварителни оценки са изпепелени над 400 декара насаждения. Пожарът е тръгнал в късния следобед от землището на село Тюркмен и към 18 ч. се придвижил над 3 километра в посока Чоба. Привечер пожарът се прехвърли в ловна местност с множество храсти и дървета и това допълнително затрудни достъпа на огнеборците. В момента огнената стихия е локализирана – няма опасност за близките къщи. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.21", "title": " Пожар край Пловдив изпепели стотици декари житни блокове"}
{"url": "https://trud.bg/%d0%ba%d0%be%d0%bd%d1%84%d0%b8%d1%81%d0%ba%d1%83%d0%b2%d0%b0%d1%82-%d0%b8%d0%bc%d0%be%d1%82%d0%b8-%d0%bd%d0%b0-%d0%b8%d0%b7%d0%b1%d1%8f%d0%b3%d0%b0%d0%bb%d0%b8-%d0%b1%d0%b0%d0%bd%d0%b4%d0%b8%d1%82/", "text": "Целта е борба с финансирането на тероризма Нови по-строги правила за конфискуване на незаконно придобито имущество ще влязат в сила в страните от Европейския съюз. Промените предвиждат да може да се конфискуват имоти и пари на укрили се от правосъдието бандити. Значително ще бъде улеснено и конфискуването на имоти на престъпници, които се намират в друга страна-членка на ЕС, т.е. апартаменти и вили на българи в държави като Испания, Гърция и Франция. Вчера временното политическо споразумение, постигнато от Европейския парламент и Съвета относно предложението на Европейската комисия за нови правила за замразяването и конфискацията на активи през границите, беше потвърдено от държавите-членки, съобщиха официално от Европейската комисия. Предложението беше прието като част от мерките на ЕС за засилване на борбата срещу финансирането на тероризма. Новата директива на ЕС разширява обхватът на имуществото, което страните от ЕС ще може да конфискуват по дело, започнало в друга страна членка. Промените предвиждат страните от ЕС по искане на друга държава членка да може да конфискуват активи, които не са преки приходи от престъпление, както и активи, които принадлежат на трето лице. Освен това ще може да се конфискува имущество дори, ако все още няма осъждане, например ако заподозреният е избягал, се посочва в мотивите на Европейската комисия. Ако тези предложения бъдат окончателно приети и влязат в сила, ще може много по-лесно да се конфискуват имоти и пари на престъпници и на техните съпруги, които се намират в друга страна от ЕС, както и средства на бандити, които не е доказано, че са придобити от конкретно престъпление.  “Приветствам политическото споразумение за нови правила за улесняване на конфискацията на трансграничните активи”, коментира Вера Йоурова, еврокомисар по въпросите на правосъдието, потребителите и равенството между половете. “В момента 99% от приходите от престъпления остават в ръцете на престъпници и терористи. Настоящото законодателство на ЕС относно взаимното признаване на заповеди за конфискация или замразяване на активи зад граница е остаряло и е предразположено към вратички. Държавите-членки трябва да си сътрудничат по-добре и много по-бързо. Нашият нов набор от правила ще се прилага пряко в държавите-членки със стандартни документи, ясни срокове и по-добра комуникация между националните органи”, допълни тя. Промените се предлагат, защото според Европол само 1,1% (1,2 млрд. евро) от всички приходи от престъпна дейност в ЕС са конфискувани, се посочва в официалните мотиви за промяната. Предстои директивата да бъде официално одобрена от Европейския парламент.   Замразяват имущество преди присъда Новият регламент на ЕС предвижда ускорени срокове за отнемане на имущество, придобито от престъпна дейност. Дава се срок по 48 часа, за да бъде призната и изпълнена една заповед за замразяване на имущество. Целта е криминално проявените лица да нямат възможност да укрият имущество и активи. Още при съмнение за извършване на престъпна дейност парите, къщата и другата собственост на заподозряния ще може да се запорират от съда. След провеждане на съдебно производство може да последва заповед за конфискация. Предлага се жертвите от престъпление да бъдат първите, които ще получават обезщетение при разпределянето на конфискуваните активи.   Евродепутатът Емил Радев: Взаимно ще се признават съдебните решения Регламентът ще доведе до взаимно признаване на всички съдебни решения по наказателноправни въпроси, свързани с решенията за обезпечаване и конфискация, коментира за „Труд” Емил Радев, евродепутат от ЕНП-ГЕРБ. Решения, постановени в една държава от ЕС, ще бъдат по принцип пряко признавани и изпълнявани в друга държава членка, обясни той. Обхватът на типовете конфискация ще бъде широк, като например основаваща се на стойността конфискация и несвързана с присъда конфискация, включително някои системи на превантивна конфискация, при условие че съществува връзка с престъпление.   Дело за 2,2 млрд. лв. срещу Цветан Василев чака отговор от съда в Люксембург Отнемането на престъпно имущество от роднини на бандити се практикува у нас още от 2005 г., когато започна работа н.нар. Комисия “Кушлев”. Това припомниха вчера експерти пред “Труд”. Оттогава до 2102 г. комисията запорираше имоти, сметки, дружествени дялове на всеки обвиняем, а когото съдът го признаваше за виновен, внасяше иск за отнемането на имуществата в съда. Отнемаше се не само личното имущество на осъдения, но и това, придобито общо със съпругата му или жената, с която живее, както и това на децата им. За недействителна бяха обявявани сделки, ако са сключени със съпруга, бивша съпруга, жена, с която живее, майка, баща и други роднини. След смъртта му се отнемаха имоти на вдовицата и другите му наследници. Всичко това се прави и досега, като в допълнение през 2012 г. бе въдена гражданската конфискация. С нея се отнема имущество, преди да има влязла в сила присъда. През март т.г. по повод иск на Комисията по противодействие на корупцията и отнемане на незаконно придобитото имущество (КПКОНПИ) за конфискация на активи на банкера беглец Цветан Василев и още 27 лица за 2,2 млрд.лв. Софийският градски съд (СГС) изпрати запитване до Съда на Европейския съюз в Люксембург. Основни въпроси в него са дали европейското право допуска държавите, членки на ЕС, да приемат правилата за гражданската конфискация, неосновани на присъда и дали наказателното производство срещу дадено лице достатъчно, за да се инициира процедура по гражданска конфискация срещу него. СГС попита и дали следва правото на ЕС да се разбира като гарантиращо прилагане на презумпцията за невиновност и забраняващо конфискация, неоснована на присъда. Практиката е, докато съдът в Люксембург се произнесе, исковете на КПКОНПИ да бъдат замразявани. В момента са във фризера няколко от общо 300 водени дела.   Прекратиха иск срещу осъден по „Килърите“ Делото за отнемане имущество на над 3,6 млн. лв. от осъдения доживот Георги Вълев по делото “Килърите” е била прекратено още преди месец. Това стана ясно вчера в Окръжния съд във Велико Търново, където бе насрочен процеса. Оказа се, че КПКОНПИне била приключила проверката си в законовия 10-месечен срок. От комисията вече са внесли жалба против прекратяването в Апелативния съд във Велико Търново. Искът срещу Вълев е за 3 611 169 лв. През 2011 г. Окръжният съд запорира 54 имота на Вълев за близо 10 млн. лв., а през 2016 г. съдът освободи от запор 13 имота, защото били купувани с доказани доходи. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.21", "title": " Конфискуват имоти на избягали бандити\t\t\t"}
{"url": "https://trud.bg/%d0%b4%d0%b8%d0%bc%d0%b8%d1%82%d1%8a%d1%80-%d0%b4%d0%b0%d0%bd%d1%87%d0%b5%d0%b2-%d0%b7%d0%b0-%d0%ba%d0%b0%d0%ba%d0%b2%d0%b8-%d1%87%d1%83%d0%b6%d0%b4%d0%b8-%d0%b8%d0%bd%d0%b2%d0%b5%d1%81%d1%82%d0%b8/", "text": "За какво привличане на чуждестранни инвеститори говорят постоянно премиерът и министърът на икономиката, след като не могат да осигурят нормални условия да функционира една индустриална зона? Този въпрос зададе народният представител от групата на “БСП за България” Димитър Данчев, който заедно с Иван Ченчев, също народен представител от БСП, подкрепи протеста на граждани от “Толева махала” и Божурище днес. Хората се бяха събрали на кръстовището на Международен път Е-80 при магазин “Метро-2” с искане незабавно да бъде изградено продължението на бул. “Царица Йоанна” от ж.к. “Люлин” до Индустриална зона “Божурище”. „Протестът на гражданите е напълно справедлив“, коментира Димитър Данчев. „В момента входът за най-голямата индустриална зона в София минава през “Толева махала” и “Божурище”. Това предизвиква огромен хаос, тъй като десетки камиони преминават на ден, дори в събота и неделя. Хората настояват поне през почивните дни да бъде забранено преминаването, докато бъде разрешен проблемът с пътя. Гражданите имат обещание от министъра на икономиката, който е принципал на Национална компания “Индустриални зони”, да бъде изграден нов път между бул. “Царица Йоанна” и зоната в Божурище. Но въпреки това, нещата не се получават. Затова хората протестират“. Димитър Данчев обясни, че този проблем не е от скоро и народният представител от БСП Румен Гечев вече е задавал официален въпрос на министъра на икономиката по него. “С колегата Иван Ченчев, с когото бяхме на протеста днес, ще подготвим ново питане до министъра, за да научим какво става с обещаното от Национална компания “Индустриални зони” финансиране от 14 милиона лева за изграждане на пътя и кога най-накрая ще започне работа по него, за да се разтовари трафикът през “Толева махала” и “Божурище”, заяви той. Народният представител от БСП обясни, че съвсем скоро проблемът ще стане още по-тежък, тъй като ще заработи най-големият логистичен център в Европа на известна чуждестранна компания. “Тогава липсата на довеждаща и извеждаща инфраструктура в района ще предизвика огромен бунт и от страна на инвеститорите, и от тази на гражданите, предупреди Димитър Данчев. „Премиерът и министърът на икономиката под път и над път говорят за привличане на нови чуждестранни инвеститори чрез развитието на индустриалните зони в България, а в същото време не могат да осигурят нормални условия за функционирането им. Така създават проблеми и на бизнеса, и на гражданите и нещата няма как да проработят“. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.21", "title": " Димитър Данчев: За какви чужди инвеститори говорят управляващите, като не осигуряват нормални условия да функционира една индустриална зона?"}
{"url": "https://trud.bg/%d0%b1%d0%b0%d0%bd%d1%81%d0%ba%d0%be-%d1%81%d1%8a%d0%b7%d0%b4%d0%b0%d0%b4%d0%b5-%d0%bd%d0%be%d0%b2-%d1%82%d1%83%d1%80%d0%b8%d1%81%d1%82%d0%b8%d1%87%d0%b5%d1%81%d0%ba%d0%b8-%d0%bf%d1%80%d0%be%d0%b4/", "text": "Банско е домакин на двудневно съвместно заседание на Регионалния съвет за развитие и Регионалния координационен комитет на Югозападен район. В програмата на форума са включени темите за развитие на туризма, напредъка по изпълнението на европейските програми, изпълнявани в програмен период 2014-2020, както и актуални въпроси, свързани с прилагането на Регламента за лични данни в администрацията. Кметът на община Банско, Георги Икономов, се включи в заседанието, изнасяйки презентация на тема „Перспективите за развитие на туризма на общинско и регионално ниво”. Той представи иновативното виртуално заснемане на пистите в ски зона Банско, което е първото от подобен род за страната. С помощта на съвременните технологии, всеки ще има възможност да направи виртуално спускане по всяка една от пистите, както и да разгледа ски-зоната. Предвижда се заснемането да бъде публикувано на сайта на община Банско, както и да бъде направено безплатно мобилно приложение. Той запозна присъстващите още с предизвикателствата, свързани с изграждането на Втори кабинков лифт в Банско и необходимостта от модернизирането на ски зоната в Добринище. „Община Банско пое инициативата и е основател на Район Рила – Пирин, като заедно с включилите се общини, ще търсим общи маркетингови механизми за реклама и по-ефективно достигане до туристическите пазари, особено далечните. Възможностите за алтернативен туризъм в района на Пирин, особено през летните месеци, са изключително разнообразни, контакта с планината и нейните богатства, може да се осъществи по различни вълнуващи начини – скално катерене, планинско ходене, колоездене и много други. Минералните ресурси в района също допълват спектъра на предлаганите туристически услуги и ръста на туристическите обекти, предлагащи спа и уелнес услуги го показва” допълни градоначалникът. Заседанието приключи с предаването на щафетата по председателството на Регионалния съвет от София област към област Кюстендил. По този повод Областния управител на София, Николай Пехливанов подчерта удовлетвореността си от работата на Съвета и пожела спорно председателство на Виктор Янев, областен управител на Кюстендил. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.21", "title": " Банско създаде нов туристически продукт – виртуално спускане по пистите"}
{"url": "https://trud.bg/%d0%b1%d0%bb%d0%b0%d1%82%d0%b5%d1%80-%d0%be%d1%89%d0%b5-%d1%81%d1%8a%d0%bc-%d0%bf%d1%80%d0%b5%d0%b7%d0%b8%d0%b4%d0%b5%d0%bd%d1%82-%d0%bd%d0%b0-%d1%84%d0%b8%d1%84%d0%b0/", "text": "Най-видният гост на мача Португалия – Мароко (1:0) се скри от любопитните погледи на зрителите и от медийното внимание. На трибуните на ст. „Лужники“ в Москва пристигна Сеп Блатер, бившият шеф на ФИФА. Той бе поканен лично от руския президент Владимир Путин. Явно домакинът е осигурил специална ложа със затъмнени стъкла за Блатер, защото журналистите не успяха да го зърнат, а фотографите – да го снимат. През 2015 г. швейцарецът бе наказан за шест години да не изпълнява никаква дейност, свързана с футбола и няма право да влиза в официалните зони на ФИФА, каквито са ложите за длъжностните лица. Санкцията му бе наложена заради корупция и машинации. Подозира се, че дългата ръка на Блатер стои зад даването на домакинство на световното през 2018 г. на Русия, а през 2022 г. – на Катар.  „Аз все още съм президент на ФИФА, но наказан президент“, заяви той пред руска телевизия преди мача между Португалия и Мароко. След двубоя Блатер е имал уговорка да даде телевизионни интервюта в хотела си, но подминал чакащите го камери, без да обели нито дума. Подозира се, че е бил посъветван да мълчи след смелото изказване, че още е шеф на ФИФА.", "date": "2018.06.21", "title": " Блатер: Още съм президент на ФИФА"}
{"url": "https://trud.bg/%d0%be%d1%80%d0%b3%d0%b0%d0%bd%d0%b8%d0%b7%d0%b8%d1%80%d0%b0%d1%82-10-%d0%ba%d0%b8%d0%bb%d0%be%d0%bc%d0%b5%d1%82%d1%80%d0%be%d0%b2-%d0%bf%d0%be%d1%85%d0%be%d0%b4-%d0%b7%d0%b0-%d0%b1%d0%b8%d0%bb%d0%ba/", "text": "С 10-километров поход за билки ще започне отбелязването на Еньовден във Велико Търново. В ранното неделно утро на 24 юни от града ще тръгнат организирани групи, които ще берат росни лечебни треви в местността Гарга баир и по арбанашките поляни. Еньовският поход за билки ще бъде воден от Free Wild Tours и ще започне в 6,00 часа от площад „Цар Асен I“ пред крепостта Царевец. В 10,00 часа ще започне отбелязването на деня на лятното слънцестоене, лечебните билки и прастарите магическите обреди на Самоводската чаршия. Всеки ще им възможност ритуално да премине за здраве през венец, който са вплетени 77 билки. На място венецът ще бъде ритуално опушен с жарава от лечебни треви. След това Улицата на занаятите ще се огласи от народна музика и ще започне Еньовденска хоротека, която ще води Райчо Димитров от Школа за български народни танци „Сръчница“. В празничния ден на Самоводската чаршия ще се предлагат различни билкови и лечебни храни. Еньовден се отбелязва на Самоводската чарши вече петнадесет години по инициатива на Общинската туристическа агенция “Царевград Търнов“. Празникът това лято се организира в партньорство с TarnovoRuns – Групови Упражнения и Здраве. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.21", "title": " Организират 10-километров поход за билки на Еньовден в Търново"}
{"url": "https://trud.bg/%d0%b7%d0%b2%d0%b5%d0%b7%d0%b4%d0%b8-%d0%be%d1%82-%d1%83%d1%82%d1%80%d0%b5/", "text": "Под това мото най-изявените студенти от Националната музикална академия „Проф. П. Владигеров” представиха твърде любопитна програма в зала „България” в рамките на 49-тия Международен фестивал „Софийски музикални седмици” – 2018. Концертът на 20 юни включваше произведения от оперната и инструментална класика, като от първата към втората част публиката беше изненадана с плавно включване на поп и джаз изпълнения. Подобна изява в храма на класиката рядко може да бъде видяна, при това миксирана талантливо от диригентите  Виктор Крумов  и  Светлин Христов .  Концертът започна с творба на Лудвиг ван Батовен – Концерт за пиано и оркестър № 3, със солово участие на пианиста  Таньо Чиликов  от класа на проф. д-р Маргарита Кръстева. Последваха изпълнения на младите надежди в оперния жанр:  Калина Томова , сопран, възпитаничка на проф. д-р Маргарита Баснарова (ария на Моргана от оп. „Алчина”, Хендел) и  Яна Узунова , мецосопран от класа на проф. Мила Дюлгерова (ария на Розина от оп. „Севилския бръснар”, Росини). Градусът на аплаузите се покачи с появата на групата  „   ”  с трима изключителни китаристи –  Боян Дафов ,  Христо Нейчев  и доц. д-р  Цветан Недялков . Българската класика беше застъпена с ария на Мария Десислава от едноименната опера на Парашкев Хаджиев в изпълнение на  Елена Мишинова  (от класа на проф. д-р Мария Белчева). В богатата програма от различни стилове и инструментални солови изпълнения публиката се радваше на виртуозните изяви на тромпетиста  Християн Радоев  (от класа на проф. Атанас Дюлгеров) и на виолончелиста  Калоян Русев  (възпитаник на гл. ас. д-р Атанас Кръстев). Истинско лятно настроение завладя залата с изпълненията на студенти от поп и джаз факултета на академията, чиито преподаватели са проф. д-р Стефка Оникян и доц. Алис Боварян. Техните възпитаници  Миглена Русева ,  Хараламбос Пецинакис  и  Станислав Събев  си партнираха с група от елитни ритъм и брас музиканти в един емоционален пърформанс, включващ емблематичната поп песен „         ”, изпълнявана някога от Елла Фиджералд и Франк Синатра, както и джаз композициите „       ” и „ ’        ”. Очевидно границите на различните жанрове в музикалното изкуство се преминават лесно в общия тон на талантливото музициране, което е важна тенденция за освежаване на класическия тип концертиране.", "date": "2018.06.21", "title": " Звезди от утре\t\t\t"}
