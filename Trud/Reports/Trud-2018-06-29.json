{"url": "https://trud.bg/%d0%bb%d0%b8%d0%bb%d1%8f%d0%bd%d0%b0-%d0%bf%d0%b0%d0%b2%d0%bb%d0%be%d0%b2%d0%b0-%d0%b7%d0%b0-%d0%b5%d0%b2%d1%80%d0%be%d0%bf%d1%80%d0%b5%d0%b4%d1%81%d0%b5%d0%b4%d0%b0%d1%82%d0%b5%d0%bb%d1%81%d1%82/", "text": "Похвалите към България са напълно заслужени, заяви министърът на Българското председателство на Съвета на ЕС (2018 г.) Лиляна Павлова в „Панорама“ по  . Тя оцени високо работата на екипите, работили по Европредседателството, в условията на труден за Европа момент, в който постигането на консенсус е трудно. Въпреки това, по думите ѝ единодушие е постигнато, и то по чувствителни теми като дигиталната сфера, енергийния и банковия съюз, миграция. Според нея едно от най-големите постижение на Българското европредседателството е поставянето на темата за евроинтеграцията на Западните Балкани, както и даването на страните от региона на конкретни стъпки към това. „Нашето председателство беше успешно по три причини и оценката на Брюксел не е куртоазна“, заяви Лиляна Павлова. Европа се намира в сложна ситуация, а решенията се взимат трудно, но въпреки това беше постигнат пробив по редица теми като дигиталната сфера, енергийния и банковия съюз, миграция. Именно заради това е заслужена похвалата за Българското европредседателство, допълни Павлова. Безспорен принос за Българското европредседателство е поставянето на темата за Западните Балкани, заяви тя. „Българското председателство ще бъде запомнено с това, че наложи една тема, която нито беше популярна, нито беше актуална, даже беше болезнена. Преди една година Балканите не бяха на дневен ред. Те получиха не само политическата подкрепа, която преди нямаха, но и единството на 28-е, а единодушието в Европа не се получава лесно.“, коментира министърът на Българското председателство на Съвета на ЕС . Според Лиляна Павлова декларацията от София има практически елемент, защото са определени конкретни проекти за свързаност. Както Балканите се нуждае от Европа, така и тя се нуждае от тях, допълни Павлова. Македония и Албания получиха дата за започване на преговорите за присъединяване към ЕС, което доскоро изглеждаше невъзможно, заяви Павлова. Сърбия и Черна гора получиха подкрепа за отваряне на нови преговорни глави, допълни тя. „Всяка от държавите получи конкретни стъпки – проекти, отваряне на преговорни глави, отваряне на преговорен процес. Това е голяма стъпка. Преди една година това почти беше в сферата на фантазиите.  България може да има достойнството и гордостта да е пълноправен член на ЕС, защото има опита и капацитета“, заяви Павлова като допълни, че българите не трябва да се подценяват. „Ако имаме повече самочувствие, подплатено с експертиза – показахме, че можем.“ Националният интерес също трябва да се защитава, заяви Павлова. Според нея репликата „Брюксел каза“ е неприемлива, защото България също е част от ЕС. Лиляна Павлова заяви, че стабилното правителство трябва да е придружено от стабилна опозиця, която да дава здрава и конструктивна критика. Колкото е по-опозицията, толково по-добри ще бъдат управляващите, допълни тя. Тя даде уверение, че работата по постигнатото по време на Българското европредседателство ще продължи, за да бъдат устойчиви решенията, взети на него. Както и преди половин година в началото на Българското европредседателство, тя и сега не се зае с прогноза какъв ще е личният ѝ професионален път след края му. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.29", "title": " Лиляна Павлова за европредседателството: Показахме, че можем, похвалите са напълно заслужени"}
{"url": "https://trud.bg/%d0%be%d0%b3%d0%bd%d0%b5%d0%b1%d0%be%d1%80%d1%86%d0%b8-%d1%81%d0%bf%d0%b0%d1%81%d0%b8%d1%85%d0%b0-%d0%b1%d0%b5%d0%b4%d1%81%d1%82%d0%b2%d0%b0%d1%89%d0%be-%d1%81%d0%b5%d0%bc%d0%b5%d0%b9%d1%81%d1%82/", "text": "Огнеборци от Велико Търново са спасили бедстващо семейство от Израел с две деца на 4 и 15 години в Еменския каньон. Сигнал за инцидента бил подаден на телефон 112 около 17 часа в петък. Потърпевшите се обадили в Спешния център и на руски език обяснили, че са сред скалите и водопадите край великотърновското село Емен и не могат да се върнат обратно по екопътеката, която е почти непроходима заради изгнили дървени мостове над урвите. Автомобилът им бил оставен на площада в селото и те не успявали да се доберат до него. Освен това чуждестранните туристи били премръзнали и мокри до кости от проливния дъжд. Към мястото незабавно бил изпратен високопроходим амтомобил с четирима спасители, които е трябвало да обикалят около 30 км, докато стигнат до мястото, където са блокирани туристите. За щастие огнеборците пристигнали навреме и извели семейството от каньона. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.29", "title": " Огнеборци спасиха бедстващо семейство от Израел в Еменския каньон"}
{"url": "https://trud.bg/%d0%b5%d1%81-%d1%81%d1%8a%d0%b7%d0%b4%d0%b0%d0%b2%d0%b0-%d0%bd%d0%be%d0%b2%d0%b8-%d1%86%d0%b5%d0%bd%d1%82%d1%80%d0%be%d0%b2%d0%b5-%d0%b7%d0%b0-%d0%b1%d0%b5%d0%b6%d0%b0%d0%bd%d1%86%d0%b8-%d0%be%d0%b1/", "text": "Вторичното разпределение на преселници е доброволно Затворени мигрантски центрове ще бъдат създадени в страни от ЕС, където ще бъдат разграничавани икономически преселници от нуждаещи се от убежище. За това се споразумяха рано сутринта евролидерите след маратонски преговори, продължили цяла нощ. Центровете ще бъдат разполагани на “доброволна” основа и неподлежащите на закрила ще бъдат връщани обратно, се казва в приетото заключение на Европейския съвет. Документът призовава страните членки да осигурят ефективен контрол върху външните граници на общността. Предвижда се вторичното разпределение на мигранти от най-засегнатите страни като Италия и Гърция също да бъде изцяло на доброволен принцип. Не е ясно кои държави ще приютят новите центрове, нито кои ще приемат бежанци. В същото време ЕК трябва бързо да проучи възможността за създаване на т.нар. регионални платформи за дебаркиране на мигранти в Африка. ЕС създава и фонд в помощ на африканските страни в първоначален размер от 500 млн. евро. Одобрено е и отпускането втория транш по мигрантското споразумение с Турция от 3 млрд. евро. “Нямаме финансов ангажимент към създаването на центровете в ЕС. Внасяме своя принос към споразумението с Турция и Африка”, каза премиерът Бойко Борисов. Той допълни, че България се справя прекрасно и си изпълнява ангажиментите и заради това не вижда смисъл от нови двустранни споразумения за връщане на мигранти от Германия, които преди това са преминали през наша територия. Относно вторичното разпределение ключовата дума е “доброволно”, посочи още Борисов и подчерта, че ще бъдат отделени повече ресурси за охрана на външните граници.", "date": "2018.06.29", "title": " ЕС създава нови центрове за бежанци (обзор)\t\t\t"}
{"url": "https://trud.bg/%d0%bb%d1%83%d0%b8%d0%b7%d0%b0-%d0%b3%d1%80%d0%b8%d0%b3%d0%be%d1%80%d0%be%d0%b2%d0%b0-%d0%b7%d0%b0%d1%85%d0%b2%d1%8a%d1%80%d0%bb%d0%b8-%d0%b4%d1%80%d0%b5%d1%85%d0%b8%d1%82%d0%b5/", "text": "Актрисата и модел Луиза Григорова-Макариев зарадва почитателите си с провокативна снимка в социалните мрежи.  Звездата от сериала „Откраднат живот” сподели кадър от терасата на СПА хотел във Велинград, където е била заедно със съпруга си – режисьорът Мартин Макариев. „Когато се събудиш, погледнеш през прозореца и животът е прекрасен” написа под снимката наследничката на Ивет Григорова, която след поредица от връзки най-накрая се радва на щастие в любовта. След като наскоро си казаха „да” Луиза и бившият съпруг на актрисата Елена Петрова често се отдават на почивка из близки и далечни дестинации. След Велинград Луиза сподели снимки и от морето край Свети Влас, където е решила да продължи ваканцията си. „Обичам живота си”, „свобода” и „позитивни емоции” написа тя под кадрите от „Марина”.", "date": "2018.06.29", "title": " Луиза Григорова захвърли дрехите\t\t\t"}
{"url": "https://trud.bg/12-%d0%b3%d0%be%d0%b4%d0%b8%d1%88%d0%b5%d0%bd-%d0%bf%d1%80%d0%b5%d0%ba%d0%be%d1%81%d0%b8-%d1%81-%d0%bf%d0%bb%d0%b0%d1%82%d0%bd%d0%be%d1%85%d0%be%d0%b4%d0%ba%d0%b0-%d1%81%d0%b5%d0%b2%d0%b5%d1%80%d0%bd/", "text": "12-годишно момче от Франция постави рекорд като прекоси с платноходка Северно море съвсем само за по-малко от 15 часа. Малкият Том Горон измина близо 100 километра за 14 часа със средна скорост от 8 километра в час. Той потегли от британския остров Уайт и акостира във френския град Шербур, като по време на цялото пътуване беше плътно следван от баща си в по-голяма лодка. Горон плава от 8-годишен и оттогава е участвал в редица състезания в родината си. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.29", "title": " 12-годишен прекоси с платноходка Северно море за 14 часа"}
{"url": "https://trud.bg/%d1%81%d0%be%d1%84%d0%b8-%d1%82%d1%8a%d1%80%d0%bd%d1%8a%d1%80-%d0%be%d1%81%d0%bc%d0%b8%d1%8f%d1%82-%d1%81%d0%b5%d0%b7%d0%be%d0%bd-%d0%bd%d0%b0-%d0%b8%d0%b3%d1%80%d0%b0-%d0%bd%d0%b0-%d1%82%d1%80/", "text": "До излизането на осмия сезон на сериала “Игра на тронове” по екраните остава година, но актрисата Софи Търнър заяви, че той ще е най-кървавият досега, съобщи в. “Дейли мейл”. “Това е “Игра на тронове”, така че ще бъде още по-кървав, с повече смърт и душевни терзания, отколкото предишните години”, обеща Софи Търнър, която изпълнява ролята на Санса Старк. Въпреки клетвата за пълно мълчание за ставащото в последния сезон на сериала, информация изтича. Най-вече от 22-годишната Софи Търнър, която все намеква, че развитието на сюжета ще е вълнуващо, но никога не дава по-големи подробности. По-рано тя разкри, че целият актьорски състав е ръкопляскал и плакал, когато се е събрал на масата за общото изчитане на сценария. Софи Търнър заяви, че в последния сезон на сериала, в който всичко е поставено на карта, героинята й Санса Старк най-накрая става воин. “Винаги съм чувствала, че тя носи воина вътре в себе си. Струваше ми се, че Санса се учи и се приспособява, и в даден момент ще ни го покаже. И тя го стори. Бях много удовлетворена, когато това се случи”, заяви актрисата. Софи Търнър каза, че е доволна от края на историята за героинята си. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.29", "title": " Софи Търнър: Осмият сезон на “Игра на тронове” ще е най-кървавият досега"}
{"url": "https://trud.bg/%d0%bd%d0%be%d0%b2%d0%b8-%d0%bf%d1%80%d0%be%d0%bc%d0%b5%d0%bd%d0%b8-%d0%bd%d0%b0-%d0%b4%d0%b2%d0%b8%d0%b6%d0%b5%d0%bd%d0%b8%d0%b5%d1%82%d0%be-%d0%b2-%d1%81%d0%be%d1%84%d0%b8%d1%8f-%d0%b7%d0%b0%d1%80/", "text": "От 1 до 15 юли се въвеждат промени в движението във връзка с ремонта на столичната ул. „Граф Игнатиев“.  Забранява се влизането на коли по южната половина от пътното платно на бул. „Витоша” в кръстовището му с ул. „Алабин”, в участък с дължина от 12 м. Движението през кръстовището ще се извършва в една лента, в посока от ул. „Цар Калоян” към бул. „Христо Ботев”.  Забранено за превозни средства е и през кръстовището ул. „Солунска“ – ул. „Ангел Кънчев”. Променя се посоката на движение на по ул. „Иван Денкоглу” в участъка от ул. „Цар Асен I“ до ул. „Ангел Кънчев”, като посоката на движение е към ул. „Ангел Кънчев”. От 1 юли до 15 август се забранява влизането на превозни средства по южната половина от платното на ул. „Алабин”, в участъка от бул. „Витоша” до ул. „Граф Игнатиев”. Движението ще се извършва в една пътна лента, в посока от ул. „Цар Калоян” към бул. „Витоша” в същия участък.  Забранено е и по ул. „Граф Игнатиев” в участъка от ул. „Алабин” до ул. „Княз Александър I” и в участъка от ул. „Княз Александър I” до ул. „Георги Раковски”;  Въвежда се ограничение и по ул. „Солунска” в участъка от ул. „Ангел Кънчев” до ул. „Граф Игнатиев”.  Възстановява се посоката на движение по ул. „Иван Денкоглу” в участъка от ул. „Цар Асен I“ до ул. „Ангел Кънчев”, като посоката на движение е към ул. „Цар Асен I“.  Закриват се местата за почасово платено паркиране и местата в режим на платено паркиране „служебен абонамент” по ул. „Солунска“ от ул. „Ангел Кънчев“ до ул. „Граф Игнатиев”. От 1 до 31 юли се забранява влизането на превозни средства, както следва по ул. „Граф Игнатиев”, в участъка от ул. „Георги Раковски” до ул. „6-ти септември”,  по ул. „6-ти септември” в участъка от ул. „Граф Игнатиев” до ул. „Ген. Паренсов”,  и през кръстовището ул. „Граф Игнатиев” – ул. „6-ти септември”.  Променя се посоката на движение на превозни средства по ул. „6-ти септември”, където движението става двупосочно в участъка от ул. „Хан Крум“ до ул. „Граф Игнатиев”.  Закриват се местата за почасово платено паркиране и местата в режим на платено паркиране „служебен абонамент” по ул. „6-ти септември” от ул. „Ген. Паренсов” до ул. „Граф Игнатиев”.  При изпълнение на ремонтите се осигурява пешеходна проходимост в зоната на строителните площадки, с широчина от 1.50м.,съобщиха от Столичната община.  Закриват се местата за почасово платено паркиране за горепосочените места.", "date": "2018.06.29", "title": " Нови промени на движението в София заради ремонта на “Граф Игнатиев”"}
{"url": "https://trud.bg/%d1%81%d1%82%d0%be%d0%bb%d1%82%d0%b5%d0%bd%d0%b1%d0%b5%d1%80%d0%b3-%d0%bc%d0%b0%d0%ba%d0%b5%d0%b4%d0%be%d0%bd%d0%b8%d1%8f-%d0%b5-%d0%bd%d0%b0-%d0%bf%d1%80%d0%b0%d0%b3%d0%b0-%d0%bd%d0%b0-%d0%bd%d0%b0/", "text": "Членство в пакта най-рано след година Македония е на прага на НАТО и вратите на Алианса са отворени за нея, заяви вчера генералният секретар на пакта Йенс Столтенберг на съвместна пресконференция в Брюксел с македонския премиер Зоран Заев, предаде “Дойче веле”. Столтенберг отбеляза, че очаква лидерите на страните членки да отправят официална покана към Скопие за присъединяване на срещата си на върха на 11-12 юли. Ключ към членството е успешен референдум за договора за името с Гърция и последващото му одобряване от двете страни. След това предстоят ратификации на присъединителния протокол от националните парламенти на всички 29 държави в НАТО и така според Столтенберг Македония може да стане част от алианса най-рано през юли 2019 г. Но първо трябва да бъде сложена точка на спора с Гърция, предупреди шефът на НАТО. Вчера Скопие, заедно с Тирана, получи зелена светлина от лидерите на ЕС за започване догодина на преговори за присъединяване към общността. Така Македония и Албания може да се надяват да са сред следващата вълна от разширяването на ЕС, очаквана през 2025 г.", "date": "2018.06.29", "title": " Столтенберг: Македония е на прага на НАТО (обзор)\t\t\t"}
{"url": "https://trud.bg/%d1%86%d0%b2%d0%b5%d1%82%d0%b0%d0%bd-%d1%86%d0%b2%d0%b5%d1%82%d0%b0%d0%bd%d0%be%d0%b2-%d1%80%d0%b0%d0%b7%d0%b3%d0%be%d0%b2%d0%b0%d1%80%d1%8f-%d1%81-%d0%bf%d1%80%d0%b5%d0%b4%d1%81%d1%82%d0%b0%d0%b2/", "text": "Председателят на ПГ на ГЕРБ и зам.-председател на партията Цветан Цветанов разговаря с регионалния директор за Европа на Международния републикански институт Ян Сурочак и с регионалния директор за Централна и Източна Европа на Националния демократичен институт Робърт Бенджамин. Това се случи преди участието им в 82-рата интерпарламентарна среща между делегациите на ЕС и САЩ. Тримата обсъдиха ситуацията и тенденциите в региона на Западните Балкани, както и ролята, която ЕС и САЩ като стратегически партньори трябва да имат в региона. Двамата експерти се съгласиха с Цветан Цветанов, че е нужно да има силно присъствие на ЕС и силен ангажимент от страна на САЩ за бъдещото евроатлантическо развитие на региона, за да се гарантира сигурността и просперитета на гражданите. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.29", "title": " Цветан Цветанов разговаря с представители на Международния републикански и на Националния демократичен институт"}
{"url": "https://trud.bg/%d0%b1%d0%b8%d1%82%d0%ba%d0%b0-%d1%81-%d1%87%d0%b5%d1%80%d0%b2%d0%b5%d0%bd%d0%be-%d0%b2%d0%b8%d0%bd%d0%be-%d1%81%d0%b5-%d1%80%d0%b0%d0%b7%d1%80%d0%b0%d0%b7%d0%b8-%d0%b2-%d0%b8%d1%81%d0%bf%d0%b0%d0%bd/", "text": "Хиляди хора се поливаха с червено вино от кофи с испанския гр. Аро на ежегодния празник в района, известен с вината риоха, предаде Ройтерс. Освен с кофи, участниците се пръскаха с вино и с детски водни пушки. Дрехите на всички почервеняха. Битката с вино се организира всяка година в гр. Аро на празника на Свети Петър. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.29", "title": " Битка с червено вино се разрази в испански град"}
{"url": "https://trud.bg/%d0%b0%d0%b2%d1%81%d1%82%d1%80%d0%b8%d0%b9%d1%81%d0%ba%d0%b8%d1%8f%d1%82-%d0%ba%d0%be%d0%bd%d1%81%d1%82%d0%b8%d1%82%d1%83%d1%86%d0%b8%d0%be%d0%bd%d0%b5%d0%bd-%d1%81%d1%8a%d0%b4-%d0%bb%d0%b5%d0%b3/", "text": "Властите в Австрия трябва да приемат интерсексуалните идентичности, реши днес нейният Конституционен съд, предаде ДПА. Съдът постанови, че хората, които не се определят нито като мъже, нито като жени, ще могат да регистрират друг пол в официалните документи. Според КС Европейската конвенция за правата на човека гарантира идентичността на хората, тяхната индивидуалност и цялостност, следователно “защитава хората с други полови идентичности от това някой друг да им определя пола”. Съдиите предложиха понятия като “различен”, “интер” или “отворен”, но оставиха на парламента или съответните органи да решат как хората от трети пол ще могат да се наричат в официалните документи. През ноември Конституционният съд на Германия постанови подобно решение, като призова депутатите да признаят трети пол, отбелязва ДПА. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.29", "title": " Австрийският Конституционен съд легализира третия пол"}
{"url": "https://trud.bg/%d0%ba%d0%be%d0%bd%d1%86%d0%b5%d1%81%d0%b8%d1%8f%d1%82%d0%b0-%d0%bd%d0%b0-%d1%81%d0%ba%d0%b8-%d0%b7%d0%be%d0%bd%d0%b0-%d0%b1%d0%b0%d0%bd%d1%81%d0%ba%d0%be-%d0%bc%d0%be%d0%b6%d0%b5/", "text": "Благодарение на решението на ЮНЕСКО от четвъртък вече може да бъдат коригирани грубите грешки в концесионния договор между държавата и концесионера на ски зона “Банско”, допуснати още при подписването на споразумението през 2001 година. Това заяви вицепремие­рът Валери Симеонов на брифинг в сградата на Министерския съвет. Заради неточностите “зелените” манипулират, че концесионера ползва по-голяма площ от разрешената. Симеонов дойде на “Дондуков” 1 веднага след завръщането си от 42-та Годишна среща на Комитета за световно наследство на ЮНЕСКО в Бахрейн. Там след тежки разговори българската делегация успя да убеди страните-членки на Комитета да не приемат решение, с което България щеше да бъде задължена да наруши собствените си и европейските закони. А именно да прави Стратегическа екологична оценка на частичното изменение на действащия План за управление на Национален парк “Пирин”, прието от кабинета на 28 декември. Изменението даде възможност за модернизация на ски зона “Банско”. Симеонов бе категоричен, че по време на визитата се е убедил, че българските “зелени са заблуждавали дълги години страните-членки на Комитета за ситуацията в Пирин. Той посочи като успех, че са разяснили фактите по време на разговорите с представителите на тези държави. “Трябваше да защитим позицията на държавата, която беше изцяло предадена. На сесията бе подготвено решение с много крайни ограничителни, да не кажа драконовски мерки, спрямо страната ни по отношение на развитието на ски туризма основно в НП “Пирин”. Световната организация и държавите-членки не разполагаха с достоверни данни”, каза Симеонов. Той обясни, че благодарение на работата на българската делегация проекторешението е било коригирано и новите текстове, приети с пълно мнозинство, вече не налагат задължителна екооценка на измененията на действащия План. Решението на ЮНЕСКО е продължение на определението й от 2009 г., когато за зимен туризъм в Пирин организацията посочи 1078 хектара (виж картата). Без екооценка на Плановете за управление “През последните няколко години имаше твърдения, че на плановете на Националните и Природните паркове у нас трябва да се правят Стратегически екологични оценки (ЕО). Приетото от ЮНЕСКО е поредното доказателство, че този тип планове не се подлагат на ЕО”, заяви директорът на Националната служба за защита на природата Мирослав Калугеров. Той е бил в делегацията в Бахрейн и говори на брифинга в МС. “Тази манипулация, подготвена в Бахрейн, щеше да ни накара да нарушим българското и европейското законодателство, тъй като този тип планове не попадат в обхвата на директивата за ЕО. Именно това се промени с поправките в решенията. Ние казахме, че ще направим ЕО, но на план с елементи, които биха могли да се оценят. Такива според българските закони са устройствените планове.”, уточни Калугеров.", "date": "2018.06.29", "title": " Концесията на ски зона „Банско“ може да се промени (ОБЗОР)"}
{"url": "https://trud.bg/%d0%bf%d1%80%d0%b0%d0%b7%d0%bd%d0%b8%d0%ba-%d0%bd%d0%b0-%d1%80%d0%be%d0%bc%d1%81%d0%ba%d0%b0%d1%82%d0%b0-%d0%bf%d0%be%d0%b5%d0%b7%d0%b8%d1%8f-%d0%b8-%d0%bf%d0%b5%d1%81%d0%b5%d0%bd-%d1%81%d1%8a%d0%b1/", "text": "Празник на ромската поезия и музика събра в петък ученици, младежи и утвърдени ромски музиканти в Шумен на откритата тераса на сладкарница, която се превърна в своеобразна сцена. В творческата среща участваха ученици от Шесто ОУ “Еньо Марковски”. Лариса, Кремена, Йосиф, Лоренцо, Йордан, Неждет, Радостин и Исус дадоха начало на празника. От няколко месеца те са създали група за ромски и български песни. Обединява ги Ангел Ангелов, студент по специалността “социална педагогика” в Шуменския университет. Ангел е и помощник-учител в училището. Водещи на събитието бяха Стилиян Стоянов и актрисата Стефани Лечева. Те представиха пред публиката твобри на едни от най-добрите ромски поети у нас – Усин Керим, Сали Ибрахим, Димитър Сотиров, Асен Мерков и Георги Парушев. Ромската поезия прилича на песен, затова този празник е и празник на музиката, споделиха участниците в събитието. Музиканти от оркестър “Шумен” с ръководител Евгени Чакъров също се включиха в програмата. Те изпълниха популярни руски, унгарски, ромски и български песни и предизвика възторжените аплодисменти на публиката. Подобни инициативи помагат за съхраняване на културната идентичност на ромите, чрез запознаване и популяризиране на творчеството на значими творци от общността и стимулиране на активността сред ромските младежи, сподели Марияна Йорданова, директор на VI-то ОУ, която бе сред гостите. Инициативата се реализира по проекта на Община Шумен “Взаимодействието с общността – фактор за по-добро бъдеще и успешна интеграция” в рамките на програма ЗОВ към Българо-швейцарската програма за сътрудничество. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.29", "title": " Празник на ромската поезия и песен събра таланти"}
{"url": "https://trud.bg/%d0%b4%d0%be%d0%bd%d0%b0%d0%bb%d0%b4-%d1%82%d1%80%d1%8a%d0%bc%d0%bf-%d0%be%d1%81%d1%8a%d0%b4%d0%b8-%d0%b0%d1%82%d0%b0%d0%ba%d0%b0%d1%82%d0%b0-%d1%81%d1%80%d0%b5%d1%89%d1%83-%d0%b2%d0%b5%d1%81%d1%82/", "text": "Президентът на САЩ Доналд Тръмп осъди днес   срещу вестник в щата Мериленд, при която бяха убити петима души, предадоха световните агенции. “Ужасяващото (нападение) шокира съвестта на нацията и изпълни нашите сърца със скръб”, каза Тръмп в Белия дом. Той подчерта, че “журналистите, подобно на всички американци, трябва да упражняват своя занаят без страх, че ще станат жертви на атаки”. Тръмп поднесе съболезнования на семействата на убитите. “Няма думи, които да изразят нашата скръб”, каза той. Извършителят на атаката срещу вестник “Капитал газет” в град Анаполис, в североизточния американски щат Мериленд, бе задържан. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.29", "title": " Доналд Тръмп осъди атаката срещу вестник в Мериленд"}
{"url": "https://trud.bg/%d0%b2%d0%b5%d1%87%d0%b5-%d1%81%d0%bc%d0%b5-%d0%bf%d0%be%d0%b4-7-%d0%bc%d0%b8%d0%bb%d0%b8%d0%be%d0%bd%d0%b0/", "text": "Всеки ден намаляваме с 220 души Вчера официално населението на Република България падна под 7 милиона. Това се случи точно в 14 часа 07 минути 03 секунди и бе отбелязано в брояча на населението в света от Департамента по икономически и социални въпроси към ООН. “Това е най-тъжната новина на най-тъжния Петровден. България е в клинична демографска смърт, тя умира!” Така коментира новината пред “Труд” акад. Петър Иванов, шеф на демографския институт към БАНИ. Данните се променяха през целия ден, като към 16 ч. вчера показваха, че в петъчния ден у нас са се родили 120 бебета, а са починали 193 души. От статистиката на ООН може да се види още, че разликата между родени и починали за 2018 г. е почти 20 000 в полза на вторите (виж данните). “Всеки ден намаляваме с 220 души, или 9 души на час, като това намаление в действителност е минус 13 етнически българи и плюс 4 цигани, (-9=-13+4). Това означава, че българите намаляват с 13 и стават малцинство, а циганите се увеличават с 4 и стават мнозинство в Отечеството ни. А ние сме най-бързо намаляващата нация в света”, каза още акад. Петър Иванов. Официалните данни сочат, че за пръв път сме минали 7 милиона през 1946 година – преброяването на населението тогава показва, че към 31 декември 1946-а сме 7 029 349 души. През 1985 г. сме близо 9 милиона – 8 948 649 души. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.29", "title": " Вече сме под 7 милиона\t\t\t"}
{"url": "https://trud.bg/%d1%81%d0%bb%d0%b5%d0%b4-%d0%b2%d0%be%d1%82%d0%b0-%d0%b8%d0%b4%d0%b2%d0%b0-%d0%bf%d1%80%d0%b5%d0%b3%d0%bb%d0%b5%d0%b4-%d0%bd%d0%b0-%d1%81%d0%b5%d0%ba%d1%82%d0%be%d1%80-%d1%81%d0%b8%d0%b3/", "text": "Станахме свидетели на мълчаливи дебати по внесения от парламентарната опозиция в лицето на „БСП за България“ вот на недоверие на правителството „заради провала в политиката по сигурността“ с близо 15 страници мотиви. Резултатът, що се отнася до предстоящото гласуване, е предизвестен. Проблемът обаче остава. Той не се отрича и от управляващите. Очевидно и заради това, Съветът по сигурност към Министерския съвет одобри предложението през 2018 г. да бъде подготвен и до 2020 г. да бъде завършен стратегически преглед на системата за защита на националната сигурност. В неговите рамки ще бъде проведен и стратегическият преглед на отбраната. Това е много смело решение. Подобна крачка не е правена скоро. Обектът на този преглед, т.е. системата за защита на националната сигурност се състои от държавни органи и структури, които осъществяват дипломатическа, отбранителна, разузнавателна, контраразузнавателна, оперативно-издирвателна, правоохранителна и охранителна дейност и които са представени в Съвета по сигурността към Министерския съвет. Ще се наложи правителството да преоцени една голяма част от дейностите, за които пряко отговаря. И да вземе съответните решения, което е задължително. Самото обявяване на такъв преглед показва, че има сериозни причини за неговото провеждане. Обичайното обяснение при такива случаи е промяната на средата за сигурност. По-сериозният анализ обаче, сигурно е поставил и въпроса за адекватността на държавата и всичките й военизирани и специални структури на днешните и утрешните заплахи за България. Тази тревога се подхранва и от факта, че Съветът е взел това решение след одобряването на проекта на Годишен доклад за състоянието на националната сигурност на Република България през 2017 г. Потвърждава се, че предстоящият стратегически преглед на целия сектор „Сигурност“ идва след сериозен анализ на състоянието на националната ни сигурност и определени изводи, за които не е трудно да се предполага. Добре щеше да бъде, ако дебатът по вота беше един своеобразен първи етап на подготовката и провеждането на стратегически преглед на системата за защита на националната сигурност, включително и на отбраната. За съжаление, той не се състоя. По тактически причини, най-вероятно. От това загубиха всички – управляващи и опозиция. И най-вече – обществото. Така проверката на готовността на държавната машина за защита на страната и нейните граждани тепърва предстои. Друг е въпросът, че подобни прегледи почти са загубили доверие в хората. В отбраната например, има много богат опит в това отношение. Не е пресилено, ако кажем, че у нас има хора, чието любимо занимание е да инициират прегледи, да формират няколко десетки работни групи, да пишат визии, програми и планове и да чакат някой да ги изпълнява. Дори по обективни обстоятелства. Сега пак се стъпва накриво. По принцип у нас едно правителство е с четиригодишен мандат. Би трябвало подобен преглед да се проведе в началото, а не в края на управлението. Получава се така, че това управляващо мнозинство ще вземе определени решения, които трябва да се изпълняват от следващото. А практиката у нас показва, че това почти не се случва. Изглежда, че такава ни е народопсихологията. Идваш на власт и светът започва от теб. Предишните обикновено са грешни. Подобни разсъждения са породени не от друго, а от сериозността на нещата. За да звучи убедително един стратегически преглед, трябва да бъде последван от доста съществени промени, които ангажират не толкова ведомствата и службите, колкото законодателната и съдебната власт. В отбраната например, най-пресни са спомените от неосъществените намерения на правителството на Орешарски да прави такъв преглед. Той трябваше да роди нов закон за отбраната и въоръжените сили, нов закон за резерва, инвестиционен план за превъоръжаване и модернизация и други подобни документи, за които продължава да се говори от експертите, че са много необходими. Не му стигна времето на тогавашното правителство. Изглежда, че сегашното е решило да му свърши работата. Рискът в подобен мащабен процес е да излязат от привидно забвение стари идеи за прекрояване на системата за национална сигурност. Макар че в момента не можем да се оплачем от законова основа, особено на специалните служби. Да, но дали някой не чака удобен момент пак да обединява цивилното и военното разузнаване? Или да прехвърли още функции на армията, които по учебник не са й присъщи? Въпроси, които са открити, докато не се обявят мотивите за провеждане на стратегически преглед в тази сфера, където по принцип трябва да се пипа с кадифени ръкавици. Другият подход обикновено дава обратен резултат.   Продухване или стабилизиране на системата? Ако има и най-малък замисъл за първото, идеята се опорочава. Впрочем това вече сме го гледали. Понякога се правят иначе обосновани промени на структурата на силите, за да си отидат едни и да дойдат други. По-важното, дори належащото, е да има стабилизиране на системата. Ако това е целта и се постигне, аплодисментите ще бъдат заслужени.", "date": "2018.06.29", "title": " След вота идва преглед на сектор “Сигурност”\t\t\t"}
{"url": "https://trud.bg/%d0%b8%d0%ba%d0%be%d0%bd%d0%be%d0%bc%d0%b8%d1%81%d1%82%d1%8a%d1%82-%d0%bf%d1%80%d0%be%d1%84-%d0%b4-%d1%80-%d0%b1%d0%be%d1%8f%d0%bd-%d0%b4%d1%83%d1%80%d0%b0%d0%bd%d0%ba%d0%b5%d0%b2-%d0%bf%d1%80%d0%b5-3/", "text": "– Проф. Дуранкев, вие сте известен с прогнозите си за политическото, икономическото и социално развитие на света. Последният път в интервю пред „Труд“ анализирахте започващата търговска война между САЩ, Канада и Европа. Оттогава минаха два месеца. Нещата като че ли ескалираха. Какъв е днешният ви коментар? – Въпреки че търговските войни (не е една, а няколко – на различни територии) продължават във фазата „опипване на почвата“, те вече създават кахъри на повечето от „обичащите се“ (словесно) участници. Нека обаче да поясня: търговската война не е между САЩ и ЕС, например, а между системи от компании, които са във възможност да формират съответната национална (регионална) политика. Ако САЩ „не харесва“ изгодните мита за европейските автомобилни компании, това на практика означава, че американските производители на автомобили търсят свои ценови конкурентни предимства. Доналд Тръмп не „воюва“, просто – както твърдеше един политик – политиката изглежда като концентриран израз на икономическите интереси в съответния момент. Обратно, Европейският съюз издига ценови бариери пред символите на САЩ – „Ливайс“, „Харли Дейвидсън“ и „Джак Даниелс“ не по причината, че ги „мрази“, а понеже все някак трябва да се отговори на предизвикателството. Което не означава че европейците ще минат на български „каубойски панталони“, ще предпочитат мотопед „Балканче“ и ще вдигат наздравици с троянска сливова ракия… – Кой е виновник за икономическите неудачи на САЩ? – Всъщност, виновник за икономическите неудачи на САЩ са неолибералните политики, родени в… САЩ. Когато „еталонните“ компании преследват своята печалба, те намаляват разходите, като изнасят заводите си в по-слаборазвитите страни с евтин труд, практикуват офшоринг и крият данъци. Само от началото на новия век – и до сега – в САЩ са затворили врати към 100 000 фабрики, като същевременно няма отворили толкова броя нови фабрики; ценовата конкуренция на евтината работна сила – например, в Китай и Индонезия, е намалила крайните цени на много стоки на американския пазар, но спадът на реалните работни места – и съответно на доходите – е компенсиран от нарастването на кредитната задлъжнялост. За капак на всичко офшорките ограничават възможностите за данъчни постъпления във федералния бюджет, който също започва да се храни с кредити, дълговете нарастват, доверието в долара спада и … Тръмп пристига с гръм, за да „оправи работите“. Впрочем, същото се наблюдаваше и в България: заводите изчезват, смазани от ценовата и нелоялната външна конкуренция; по-скъпо платените работни места в другите страни на ЕС „крадат“ млада и умна работна сила; „българските“ производители се крият в офшорки. Но България е малка като потенциал на влияние и никакъв български Тръмп не може да си позволи да действа като американския Тръмп. „Чакай и се надявай“ (граф Монте Кристо), това е философията на българския политик. – В същото време обаче беше постигнат голям пробив в отношенията между САЩ и Северна Корея. По-спокойно ли се живее след историческата среща между Доналд Тръмп и Ким Чен Ун? – Светът не стана по-спокоен след „Малчугана“ и „Дебелака“(б. р. – атомните бомби над Хирошима и Нагасаки). Докато има ядрено оръжие, никой не може да бъде спокоен. Но се оказа че има „единство и борба на противоположностите“, която може да отведе нещата към благоприятна развръзка. Срещата между Доналд Тръмп и Ким Чен Ун оставя началото на един дълъг път, който може да доведе до „началото на края на историята на атомната бомба“, ако перифразираме Фукуяма. Не количеството и качеството на бомбите прави света по-спокоен, а единствено тяхното отсъствие. Но как може да си представяме САЩ без ядрено оръжие? Само насън, засега. Но не е лошо да се припомни на Доналд Тръмп брилянтната мисъл на великия Джон Кенеди, че човечеството трябва да сложи край на войната, иначе войната ще сложи край на човечеството. – На фона на тази среща имаше коментар от българската външна министърка Екатерина Захариева, че Северна Корея продължава да е глобална заплаха за България, защото има ядрено оръжие. Не беше ли прекалено крайно това нейно изказване? – Г-жа Захариева очевидно има склонност да се забавлява, като се шегува. Всъщност, ако се озърне за изток-запад и на север-юг, тя ще открие много „локални“ заплахи за България. А българинът – като веселяк, който от време на време се опитва да дърпа руската мечка за опашката, или докато се разхожда по острието на османския ятаган, наистина може да открие и „глобални“ заплахи. Оптимизмът, че „НАТО нас ни пази“, не трябва да ни изолира от мисълта, че за други НАТО е заплаха и те (другите) имат право на превантивен удар. Мирът е нещо твърде важно, за да се остави на НАТО, генералите (по Жорж Клемансо) или Паси. Сега НАТО е най-силно, но да припомня, че навремето СССР имаше най-силната армия. И какво?! – Да се върнем в България. Не минава ден без някакви европейски и световни класации. Ето например преди ден бе обявено, че София е на 175-о място в световната класация на най-скъпите градове за чужденци през 2018 г., изготвена от консултантската компания Mercer. Столицата е точно преди Букурещ и след Сан Салвадор. София се издига с 9 места напред в сравнение с миналата година и заема най-високата си позиция поне от 2015 г. насам. През 2016 г. тя бе на 182-о място, а година по-рано – на 187-а позиция. Трябва ли да се гордеем с тази позиция? – София е в пакет между Сан Салвадор и Букурещ. 175-о място от 209 градове не е никак лошо. Но със средни български доходи е невъзможно да оцелееш в първите (по скъпотия) градове – Хонконг, Токио и Цюрих; но с такива доходи ще ти е по-леко около шията в столицата Виктория (Република Сейшели) или в Абиджан (Кот д’Ивоар). София остава малка столица в югоизточния ъгъл на Европа, която може да се гордее с добри хора, „Александър Невски“ и НДК, както и нов завод за боклук. Малко столици имат честта да се намират в близост до такава прекрасна планина като Витоша. Така че малкото и красивото е за предпочитане пред голямото и шумното, освен ако не си психопат. – В същото време продължаваме да сме на опашката по доходи. И все ни обещават, че в близките години ще стигнем средноевропейските… Свидетели сме на решаване на проблемите на парче. Тръгва някой да протестира и веднага Министерският съвет взема решение за допълнителни средства. Излиза, че пари в държавата има? – Шумотевиците на различни елементи на така нареченото „гражданско общество“ в края на краищата опират до пари и пари „прим“, като преди това се захранват (най-често) пак с пари. Всъщност прилагателното „гражданско“ съвсем обезсмисля съществителното „общество“. Тридесет и трима шумящи граждани не правят общество, а подяждат обществото, ако въобще някой си въобразява, че има нещо такова. Но тенденцията „групи за натиск“ да се маскират като „общества“, които „изискват“, стана твърде напоителна и даже… обществено опасна. Много искат, един дава. И когато един дава на парче на част от „обществото“, то възникват още по-големи дисбаланси. „Гражданското“ общество днес има много водачи, но малко интелектуалец и индианец. – Независимо от бодряческите изказвания, продължава отливът на чужди инвестиции в страната. Себе си ли заблуждаваме, или статистиката не е вярна? – В една „по-лоша система“ никой не мислеше за чужди инвестиции, а обществото осигуряваше натрупване за разширено възпроизводство. Питайте се, защо една „по-добра система“ не може да осигури обществено натрупване за възпроизводство, а най-много за саниране на стари сгради. И аз се питам. Но не отливът на чужди капитали е най-тревожният феномен. Много по-смъртоносен е феноменът на отлив на млада българска кръв към други страни. „Временно пребиваващите“ в другите страни не правят „български малцинства“ и не работят за България (в смисъл, че не плащат данъци). Оттокът на личности е най-унизителната илюстрация на факта, че в България се живее… трудно. И че няма „българска мечта“, освен за лятна почивка 3 дни на Халкидики. – С променлив успех периодично се повдига въпросът за приемане на еврото. Но според международните финансови институции и Брюксел все още не сме готови, поставени бяха и някои нови изисквания за кандидатстване в „чакалнята“ – механизма ERM – 2. Кога ще се откажем от българския лев? И добре ли ще е това за България. – Гърция, Италия и Испания са най-съществените предупредителни знаци, че не всеки, приел еврото, е прокопсвал. Ако България приеме еврото без съответните подкрепящи „плавен преход“ програми, шокът (най-вече за „работещите бедни“, а те не са малко!) може да е доста осезаем. Не повече кредити и повече лотарии, а по-високи доходи успокояват ситуацията. Но всяка страна-членка на ЕС, по дефиниция трябва да приеме еврото. Представете си САЩ с 50 валути и 50 официални езици – пълна какофония. Сближаването означава и универсална валута, но и универсални правила на труд и живот. Затова засега ЕС прилича повече на организирана какофония, а не на система за решаване на задачи. – Страната ни приключва с председателството на Съвета на ЕС. Бихте ли изброили три положителни и три недотам положителни резултати от това председателство? – Българинът със сигурност прави разлика между лидер на ЕС, управление на ЕС и председателство на Съвета на ЕС. Лидер не се назначава, управлението не е еднократен акт, а председателството е временна чест и задължение. От последното не се очакват чудеса, а смирение. Трите положителни неща, които се забелязаха, са: първо, българите отдавна не живеят по дърветата; второ, можем да организираме подобно мероприятие на прилично ниво и с достойнство; трето, повдигнат беше важен въпрос за т.нар. „Западни Балкани“, които нито някой любвеобилно ги иска, нито те пък се захранват достатъчно от ЕС. И понеже трябва да се посочи какво не ни достигна, за да остане „историческо“ нашето председателство, то ето го: българите нямат ясна „мечта за България“, която да отстояват! Второ, още по-лошо: през тези месеци България бе арена на неособено деликатни партизански битки на вождове и вождици, на партии и коалицийки, на дебели сметчици и тънки сметчици. И накрая, първото и второто не позволиха да имаме ясни изисквания какво ни е необходимо, за да се „оправим“. – Все пак, нека обобщим: Кога ще се оправим най-сетне? – Един пример. Когато Германия се обедини, се инвестираха над 1200 млрд. евро в това национално обединение – най-вече в Източна Германия чрез „Програма 2010“. Източна Германия имаше 16 млн. души население и сравнително добре развита икономика. България има 7 млн. души население и в нея за периода 2007-2020 г. ще бъдат отделени над 10 млрд. евро. Ако бяхме Източна Германия, щяха да ни отделят около 500 млрд. евро, грубо пресметнато (при нашето население). Но 45 години (още) стигат. За да се оправим. Забележка: при умни, некорумпирани и настойчиви политици; при работлив народ и сплотено общество.  ", "date": "2018.06.29", "title": " Икономистът проф. д-р Боян Дуранкев пред „Труд“: Българите нямат ясна “мечта за България”\t\t\t"}
{"url": "https://trud.bg/%d0%b7%d0%b0%d0%b3%d0%b0%d0%b4%d0%ba%d0%b8%d1%82%d0%b5-%d0%bd%d0%b0-%d0%b1%d1%8a%d0%bb%d0%b3%d0%b0%d1%80%d1%81%d0%ba%d0%b0%d1%82%d0%b0-%d0%b0%d0%b2%d0%b8%d0%b0%d1%86%d0%b8%d1%8f/", "text": "Нашите герои от Одрин са бомбардирали и с дини турските войски В началото на XXI век при мен дойде едно младо американче, вече професор в Тексаския университет. Заяви ми, че правят книга за първите пилоти на всяка държава и ме попита мога ли да му намеря снимки на капитан Симеон Петров, който бил първият български летец. Честна дума, макар че се интересувам от авиация, нямах представа, че той е първият ни летец. А знаех имената на героите от Одрин, които са бомбардирали кога с бомби, кога с дини срещу турските войски! Да, не се учудвайте – падат дини – разцепват се и турците бягат от червеното. Оказва се, че наистина Симеон Петров е част от групата български офицери, които през август 1912 г. пристигат в Париж да се обучават на самолети тип „Блерио“. И нашият излита първи в небето над Париж. Нещо повече – първи успява да кацне на парижкото летище с изгаснал мотор горе във въздуха. Резултатът е, че дори Франция е потресена от това и издават пощенска марка за този случай. След време момчето от Тексас ми изпрати книгата и на първо място се мъдреше нашият летец Симеон Петров. Българските летци, както е известно, през Балканската война – 1912 г., показват чудеса от храброст с тези несъвършени апарати от пръчки и плат. Освен „Блерио“, закупуваме и самолети марка „Албатрос“. Заедно с българските пилоти участват и доста доброволци от Русия и други западни страни, за да наберат боен опит. Самолетът още не е използван във война и тези самолети биха могли да бъдат използвани – само заради фоторазузнаване на противника. Възникват големи спорове, като кой първи е използвал самолета за бойни цели. Българите настояваме, че сме ние, тъй като летците ни хвърлят над Одрин и бомби. Някои от тях ръчни, други бомби тип „Винаров“, изработени от един български офицер. Италианците настояват, че са първи, тъй като през 1911 г. те също воюват кратка война с Османската империя, когато й откъсват Либия. В Либия един италиански пилот е обстрелвал отряд османска конница с пистолет. Това едва ли е за хвалене, но е малко познат факта, че в края на Балканската война България има повече самолети, отколкото Великите сили. Тоест от САЩ, Русия, Франция, Великобритания – независимо, че те са производители. През Първата световна война България има вече внос от нашия съюзник Германия десетки нови самолети. И те поне до 1917 г. се използват единствено за разузнаване на противника от високо, което също не е малко. Има сблъсък с един нахлул със същата цел английски самолет, който е свален над Своге, тъй като натам се е мъчил да избяга. Бил е подгонен от два български самолета, които са стреляли с ръчна картечница. През 1917 г. инженерите успяват да монтират картечницата за самолета така, че с нея да не стреля вторият пилот, а първият. И то при най-удобния случай като картечните редове се синхронизират с въртенето на перките на двигателя. В небето наистина пламват жестоки боеве, които се водят по рицарски правила. Свалените пилоти се канят в базата, т.е. не се пращат веднага в пленнически лагери, а в базата ядат и пият с колегите им офицери 24 или 48 часа. Най-интересното е, че на погребението на наш пилот близо до Кавала, когато на гроба има стотици офицери, изведнъж се появяват три английски самолета от английското училище на остров Тасос. Това е крайно опасно, тъй като те могат да избият десетки български офицери със своите картечници. Но самолетите се снижават и пускат три венеца върху пресния гроб на загиналия наш пилот. И още един любопитен случай има в тази война. Български пилот е свален и поради повреда на двигателя каца в Костур – днес гръцки град, тогава той и селата наоколо са населени с българи. Селяните прибират пилота, укриват го, тъй като това е дълбокият тил на френската източна армия срещу нас, обличат го в селски дрехи, той си пуска брада и живее като селянин две години. Срещу заплащане французите изкарват стотици селяни на едно ново летище да трамбоват – и този брадат селянин също е там заедно с другите в национална униформа – с потури и везана риза. Французите искат да се снимат, за да изпратят картичка вкъщи с дивите български селяни. Снимат се и с нашия пилот, който попитал може ли да влезе в кабината и там да го снимат. Речено – сторено. И докато те го снимат, нашият човек включва двигателя и тръгва. Французите губят цяла минута, докато си приберат откачените челюсти, през която нашият пилот излита. връща се и тръгва към хангарите, защото знае, че няма хора, но има много нови самолети. Поръсва ги със огън и потегля към фронта, успява да го премине, но куриозно е свален от нашата противовъздушна артилерия, която в този момент представлява обикновени полски оръдия, вързани за едно колело от каруца. Той, слава Богу, остава жив, но на френския самолет не можем да се радваме. След войната с българската авиация се случва огромно крушение. Ньойският договор ни задължава да унищожим всички самолети и ние го правим. Ние обаче имаме 26 съвсем нови фокери (немски самолети), които искаме да запазим. Затова тайно ги настаняваме по плевници, пещери, на доверени хора из българските села. В софийското село Хераково в плевници са открити два самолета. Някакъв пиян селянин се разприказвал на пазара и така офицерите от съюзната контролна комисия – французи и англичани, научават за тази работа и отиват в селото да издирят самолетите и да обвинят България в нарушение на договора. Чуждите офицери предлагат много пари на местни селяни да им кажат къде са самолетите, но нашите се правят на три и половина. И разгневен, френският полковник пише в донесение: „Не мога да ги разбера тези българи. Разделени са на партии, мразят се, мушкат се с ножове в кръчмите – а те са партийни клубове, разбиват столове в главите си, но когато ги питаш къде е самолетът, те почват да те гледат с огромните си сини очи и да викат, че самолет у наше село – нема такова животно. Ние гледаме крави, телета, биволи – ама самолет? А всички знаят какво е самолет…“ Тези самолети ние ги изкарваме през 1926 година и ги използваме като пощенски. През 1938 г. всички ограничения на Ньойския договор отпадат и отново започваме да правим голяма авиация. Разбира се, тя се състои главно от самолети на новия ни съюзник – 163 броя от модела „Месершмит 109“, които са най-добрите изтребители бомбардировачи в света. Купуваме също френските „Девулатин“ – друг тип самолети, и те са гръбнакът на българската авиация, която в края на войната достига 701 самолета. Но трябва да отбележим, че летят само част от тях. За другите няма достатъчно резервни части, и много от тях стоят на земята, заради някакъв дребен чарк, който германците не могат да ни доставят, защото са нужни и на тях. Посрещаме първия сериозен сблъсък с чужда авиация – анго-американските самолети, които летят през България от 1 август 1943 година и не ни закачат, тъй като България няма сериозни цели зад тях. Те отиват да бомбардират Плоещ в Румъния, чийто нефтени залежи дават 90 на сто от горивото на Вермахта.  На връщане обаче българската авиация започва да сваля самолети. Много от тях са доста лошо ударени или с един-два двигателя и четиримоторните бомбардировачи. По-скоро за наказание, отколкото преследвайки сериозни военни цели. България няма сериозна воeнна индустрия, тя не е тук, а в Казанлък и на други места. Те бомбардират София изключително жестоко, причинявайки смъртта на стотици софиянци. На 9 септември 1944 г. малко хора знаят, че българската авиация първа влиза в бой. В Прилеп е обкръжен с полка си полк. Николай Младенов. От България го делят някакви си 200 км. Младенов отказва да се предаде на немците, тръгнали от Битоля. Посреща ги с бой и ги разбива. Причина за успеха е, че в 10 ч. от летище София излитат изтребители бомбардировачи и за няколко дни попиляват немците, бомбардирайки ги с малки бомби, наподобявайки на днешните касетъчни бомби. След войната руснаците ни заставят да дарим 163-те месъри на югославяните, а те ни дават в замяна 300 самолета от своите изтребители бомбардировачи. Отново правим голяма авиация – и тя е със 700 самолета. Правилото беше да имаме толкова самолети колкото Гърция и Турция могат да отделят в наше направление. Самолетоносачите на Шестия американски флот плуваха в Средиземно море. През 1964-1966 служех в Граф Игнатиево. Разигравайки военни учения, към нашите 48 самолети там идваха 132 руски и около 36 румънски самолети. Това водеше до значително превъзходство на силите. И слава Богу, че война не стана. Щяхме да съсипем Гърция и Турция. А от ответния американски удар можеше и ние да пострадаме.", "date": "2018.06.29", "title": " Загадките на българската авиация\t\t\t"}
{"url": "https://trud.bg/%d0%b8%d0%b0%d0%bd%d0%bc%d1%81%d0%bf-%d0%be%d1%80%d0%b3%d0%b0%d0%bd%d0%b8%d0%b7%d0%b8%d1%80%d0%b0-%d1%83%d1%87%d0%b0%d1%81%d1%82%d0%b8%d0%b5%d1%82%d0%be-%d0%bd%d0%b0-%d0%b1%d1%8a%d0%bb%d0%b3%d0%b0-3/", "text": "Участието на българските предприятия се финансира по Проект № BG16RFOP002-2.003-0001 „Създаване на условия за устойчиво развитие и успешно интегриране на българските предприятия на европейски и международни пазари чрез осигуряване на подкрепа за участие в международни търговски панаири и конференции“. Международната специализирана изложба ЕЛТЕХ показва най-доброто от света на електрониката и електротехниката. Тя осигурява на участниците всички необходими условия за ефективно представяне и контакти с потребители. През последните години изложбата разширява своя обхват с допълнителни секции, а най-новата е за оборудване на шивашки фабрики и ателиета. Краен срок за подаване на документи за участие – 12 юли 2018 г. (четвъртък).  За допълнителна информация посетете интернет страницата на ИАНМСП –  Проект №BG16RFOP002-2.003-0001 „Създаване на условия за устойчиво развитие и успешно интегриране на българските предприятия на европейски и международни пазари, чрез осигуряване на подкрепа за участие в международни търговски панаири и конференции“", "date": "2018.06.29", "title": " ИАНМСП организира участието на български фирми в Международната специализирана изложба за електроника и електротехника ЕЛТЕХ 2018 (24-29.09.2018, Международен панаир Пловдив)"}
{"url": "https://trud.bg/%d0%be%d1%82-%d1%86%d0%b0%d1%80%d0%b5%d0%b2%d0%b5%d1%86-%d0%b2-%d1%82%d1%8a%d1%80%d0%bd%d0%be%d0%b2%d0%be-%d1%81%d1%82%d0%b0%d1%80%d1%82%d0%b8%d1%80%d0%b0-%d0%b5%d0%b2%d1%80%d0%be%d0%bf%d0%b5%d0%b9/", "text": "От средновековния хълм Царевец във Велико Търново в петък стартира Европейското първенство по ориентиране за младежи. 500 състезатели от 35 държави се включиха в спринтовата надпревара, провела се из крепостта и в района на площад „Цар Асен I”. Първенството продължава до 1 юли, а официалното откриване е този следобед на сцената на Летния театър във Велико Търново, където ще има дефиле на всички участници. Сред атлетите има състезатели както от цяла Европа, така също от САЩ, Австралия и Нова Зеландия. Те ще бъдат разделени в четири групи – момчета и момичета до 16 годишна възраст; мъже и жени (16-18 г.). България е представена от 15 състезатели и двама треньори. На 30 юни надпреварата продължава в района на село Мийковци, община Елена, а ден по-късно са финалите на щафетните игри, които ще бъдат край Петропавловския манастир. Европейското първенство е организирано от Българската федерация по ориентиране, Спортен клуб „Трапезица – 1954“, Туристическо дружество „Трапезица – 1902“, общините Велико Търново, Елена и Лясковец. Крепостта Царевец е оценена като една от най-добрите в цяла Европа локации за спортната дисциплина, предвид характеристиките на терена, посочиха организаторите. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.29", "title": " От Царевец в Търново стартира Европейското първенство по ориентиране за младежи"}
{"url": "https://trud.bg/%d0%bc%d0%bb%d0%b0%d0%b4-%d0%bc%d1%8a%d0%b6-%d0%b5-%d0%b2-%d0%ba%d0%be%d0%bc%d0%be%d1%86%d0%b8%d0%be-%d1%81%d0%bb%d0%b5%d0%b4-%d0%bf%d0%be%d0%b1%d0%be%d0%b9-%d0%b7%d0%b0%d1%80%d0%b0%d0%b4%d0%b8-%d1%80/", "text": "22-годишен мъж е получил комоцио след нанесен му побой в Нова Загора, съобщиха от ОД на МВР-Сливен. Сигнал е подаден около 15 ч. на 28 юни от филиала на Центъра за спешна медицинска помощ. Пострадалият бил в развод с жена си. Половин час по-рано, в района на бензиностанция в града, той се засякъл с братовчед на съпругата си. Избухнал скандал. Малко след като Спешна помощ подала сигнала за пострадалия, в полицията се появил лично и извършителят – мъж на 25 години. Той бил във видимо добро състояние, но също се оплакал и внесъл жалба, че е станал жертва на побой, заявиха служители на реда. Братовчедът е задържан. Работата по случая продължава. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.29", "title": " Млад мъж е в комоцио след побой заради развод"}
{"url": "https://trud.bg/%d0%bd%d0%b0%d1%80%d0%ba%d0%be%d0%bc%d0%b0%d0%bd-%d1%80%d0%b0%d0%bd%d0%b8-%d0%bc%d1%8a%d0%b6-%d1%81-%d0%bd%d0%be%d0%b6-%d0%b7%d0%b0-%d0%b4%d0%b0-%d0%bc%d1%83-%d0%be%d1%82%d0%ba%d1%80%d0%b0%d0%b4/", "text": "24-годишен сливенец е задържан под стража за въоръжен грабеж с причинена телесна повреда на потърпевшия, съобщиха от Областната дирекция на МВР в Сливен. За извършителя има данни, че е наркоман, заявиха служители на реда. Нападението е било извършено около 20,30 ч. на 22 юни в кв. “Асеновец”, който се намира в покрайнините на града, недалеч от женския затвор. Жертвата е мъж на 49 години. Престъпникът извадил нож и го забил в ръката му. След това успял да пребърка ранения човек. Взел единствените 20 лева, които той носел в себе си. Раненият постъпил веднага в болница. Последствията от нападението били сериозни, тъй като при удара с ножа били срязани мускулни връзки. С това е била причинена средна телесна повреда. Извършителят е бил задържан на следващия ден след предприети незабавни издирвателни действия от полицията. Първоначално е бил задържан за 24 часа, а по-късно съдът му наложил най-тежката мярка за неотклонение “задържане под стража” по искане на прокуратурата. Лицето било с множество криминални прояви. Криминалистите продължават работата си за установяване и доказване на цялостната му престъпна дейност. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.29", "title": " Наркоман рани мъж с нож, за да му открадне 20-те лева"}
{"url": "https://trud.bg/%d0%bc%d0%b8%d0%bd%d0%b8%d1%81%d1%82%d1%8a%d1%80-%d1%80%d0%b0%d0%b4%d0%b5%d0%b2-%d0%b7%d0%b0-%d0%bf%d0%be%d1%80%d0%b5%d0%b4%d0%bd%d0%b8%d1%8f-%d0%b8%d0%b7%d0%b1%d1%8f%d0%b3%d0%b0%d0%bb-%d0%b0%d1%80/", "text": " от Пловдив е грешка на нашите полицейски органи. Това каза министърът на вътрешните работи Валентин Радев по време на редовния си месечен брифинг. По отношение на скока му от втория етаж, министър Радев коментира: „Много смело, жив и здрав да е. Здраво момче, щом е скочил и нищо му няма.“ Валентин Радев посочи, че са взети мерки. „Лично директорът на Областната дирекция прекъсна отпуската на началника, за да проверят кой е отговорен за това, защо се случва. Не е нещо драматично, но не бива да се случва, когато ние говорим за избягали въобще“. По думите на вътрешния министър това се случва на фона на други, които постоянно се задържат. „Това не са системни бягства от арести и затвори и отклонения. Това са обобщения, които не са такива“, заяви той и допълни, че тези твърдения са на един бивш заместник-министър. Валентин Радев предположи, че това важи за времето, когато той е управлявал. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.29", "title": " Министър Радев за поредния избягал арестант: Много смело, здраво момче, щом е скочил и нищо му няма"}
{"url": "https://trud.bg/%d0%b1%d0%be%d1%80%d0%b8%d1%81%d0%be%d0%b2-%d0%ba%d0%b0%d0%bd%d0%b4%d0%b8%d0%b4%d0%b0%d1%82%d1%81%d1%82%d0%b2%d0%b0%d0%bc%d0%b5-%d0%b7%d0%b0-%d1%87%d0%b0%d0%ba%d0%b0%d0%bb%d0%bd%d0%b8%d1%8f%d1%82/", "text": "Премиерът Бойко Борисов заяви в Брюксел, че ще бъдат подадени документи в един и същи ден за кандидатстване на България и за чакалнята на еврозоната, и за банковия съюз, предаде  . “Това, което на колегите и днес ще им кажа, и съм им казвал: Банковият съюз и чакалнята на еврозоната трябва да станат в един ден. Готови сме за банковия съюз, но в един ден с подписването и чакалнята на еврозоната. Съгласен съм, нека да има съответния мониторинг, но да има и твърда дата, че това ще се случи”.     АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.29", "title": " Борисов: Кандидатстваме за чакалнията на еврозоната и банковия съюз в един ден"}
{"url": "https://trud.bg/%d0%ba%d0%bc%d0%b5%d1%82%d1%8a%d1%82-%d0%bd%d0%b0-%d0%be%d0%b1%d1%89%d0%b8%d0%bd%d0%b0-%d1%81%d0%be%d0%b7%d0%be%d0%bf%d0%be%d0%bb-%d0%b4%d0%b0%d1%80%d0%b8-%d0%bd%d0%b0-%d0%be%d0%b4%d0%bc%d0%b2%d1%80/", "text": "Навръх един от най-големите летни празници Петров ден – електронната система Dräger DrugTest 5000, улавяща наличието на шест наркотични вещества в човешкия организъм, бе дарена от кмета на Община Созопол Панайот Рейзи на ОДМВР – Бургас за нуждите на Районното управление в крайморския град. Дарението бе прието лично от Директорът на ОДМВР – Бургас – старши комисар Калоян Калоянов, като на церемонията присъстваха зам.- кметът на Община Созопол – г-жа Катя Стоянова, Председателят на Общински съвет – Созопол – г-жа Красимира Германова и местните общински съветници. Електронният анализатор бе закупен от Община Созопол, за да подкрепи полицейските служители от крайморския регион при проверка на водачите на превозни средства за употреба на наркотици, като по този начин се стигне до ограничаване на рисковите пътни ситуации и предотвратяване на евентуални тежки пътни произшествия. Модерният дрегер DrugTest 5000 улавя наличието на шест забранени вещества в организма на човек, употребени преди той да бъде тестван. Анализаторът се състои от два основни компонента : Dräger DrugTest 5000 Test Kits и Dräger DrugTest 5000 Analyzer. Системата е средство за бърз и точен анализ на слюнчени проби напр. за наличие на амфетамини, т. нар. дизайнерски амфетамини, опиати, кокаин и техните метаболити, бензодиазепини, канабиноиди или метадон. С тегло по-малко от 4,5 кг. този оптико-електронен апарат извършва надежден и точен анализ на съдържащата се в Test Kit проба в рамките само на няколко минути. Разполага с осветен, удобен и управляван от менюто дисплей, който се разчита лесно дори и под малък ъгъл. Показанията на цветния дисплей могат по всяко време да бъдат избрани на един от петте предварително инсталирани езика. Анализаторът Dräger DrugTest 5000 се обслужва лесно само с три бутона и може да бъде свързан с различни устройства за обработка и запис на данни като компютър, принтер или баркод-четец. Преди всяко измерване апаратът извършва автотест за проверка на състоянието на температурните датчици, оптичната система както и общата функционалност на апарата. По предложение на кмета на Община Созопол – Панайот Рейзи, подкрепено от общинските съветници, местното полицейско управление вече разполага със специалното техническото средство, с което служителите на реда буквално след броени дни ще започнат да си служат. Директорът на ОДМВР – Бургас – старши комисар Калоян Калоянов благодари за възможността да е част от дарителската церемония, като изтъкна, че подобен жест – закупуването и предоставянето на съвременния електронен анализатор е пример за партньорстки взаимоотношения между държавна институция и общински власти в лицето на общинския съвет и общинската администрация в Созопол. Той допълни, че една такава помощ, каквато оказва крайморската община със закупуването на Dräger DrugTest 5000 е неоценима, тъй като основната задача на полицаите е да работят за обществения интерес, и чрез използването на специализирания дрегер ще се случи точно това. Дрегерът бе предаден на Началникът на Районно управление – Приморско -главен инспектор Милен Гайдарджиев, който от своя страна благодари и се ангажира с гарантиране спокойствието и сигурността на гражданите и почиващите в Сазополски регион. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.29", "title": " Кметът на Община Созопол дари на ОДМВР – Бургас дрегер, улавящ шест забранени вещества"}
{"url": "https://trud.bg/%d0%bc%d1%8a%d0%b6-%d0%b7%d0%b0%d0%b3%d0%b8%d0%bd%d0%b0-%d0%bf%d1%80%d0%b8-%d1%83%d0%b4%d0%b0%d1%80-%d0%bd%d0%b0-%d0%ba%d0%be%d0%bb%d0%b0-%d0%b8-%d0%b0%d0%b2%d1%82%d0%be%d0%b2%d0%be%d0%b7-%d0%b2/", "text": "Временно е ограничено движението през Прохода на Републиката заради катастрофа в района на 46 км при село Пчелиново, съобщиха от МВР. Сигналът за пътен инцидент е постъпил към 13.45 часа. Незабавно към мястото на инцидента са насочени екипи на полицията и Спешна помощ. Според първоначалните данни, при удар между лек автомобил и автовоз е загинал мъж, пътувал в колата. Движението през Прохода на Републиката в района на с. Пчелиново, 46 км, е временно преустановено. Товарните автомобили над 12 тона изчакват на място. Останалите моторни превозни средства могат да ползват обходен маршрут през проход “Шипка”. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.29", "title": " Мъж загина при удар на кола и автовоз в Прохода на Републиката"}
{"url": "https://trud.bg/%d0%b3%d1%80%d0%b8%d0%b3%d0%be%d1%80-%d0%b8-%d0%b2%d0%b0%d0%b2%d1%80%d0%b8%d0%bd%d0%ba%d0%b0-%d0%b2-%d1%81%d0%b1%d0%bb%d1%8a%d1%81%d1%8a%d0%ba-%e2%84%967/", "text": "Григор Димитров и Стан Вавринка ще се срещнат в сблъсък №7 още на старта на „Уимбълдън“, отреди жребият. Сблъсъкът е в понеделник. Българинът е с положителен баланс от 4:2 победи срещу носителя на три титли от Големия шлем и е в серия от 4 поредни успеха. 33-годишният швейцарец е бивш №3 в света, но в момента е 225-ти на планетата, след като пропусна втората половина от миналия сезон заради травма. Най-доброто класиране на Стан е от 2014-а, когато достига до четвъртфиналите. А Григор Димитров е полуфиналист от същата година. Последният им сблъсък бе в Синсинати преди два сезона, спечелен от Димитров (6:4, 6:4). Българинът е поставен под №6 в схемата, където водач е Роджър Федерер. Двамата могат да се срещнат чак на полуфиналите. Именно швейцарецът спря Григор миналата година в осминафиналите на „Уимбълдън“, а после ликува и с трофея. При жените също ще има българско участие, след като Виктория Томова преодоля квалификациите. Тя също излиза в понеделник, а нейна съперничка ще е чехкинята Тереза Смиткова. Двубоят ще е първи помежду им. 32-годишната Смикова е 167-ма в света, с 31 позиции след Томова. Ако преодолее първото препятствие българката има вероятност да срещне бившата №1 в света Серена Уилямс (САЩ).", "date": "2018.06.29", "title": " Григор и Вавринка в сблъсък №7"}
{"url": "https://trud.bg/%d0%b3%d0%bb-%d0%ba%d0%be%d0%bc%d0%b8%d1%81%d0%b0%d1%80-%d0%bd%d0%b8%d0%ba%d0%be%d0%bb%d0%be%d0%b2-%d1%81%d0%b8%d1%82%d1%83%d0%b0%d1%86%d0%b8%d1%8f%d1%82%d0%b0-%d0%b2-%d1%81%d1%82%d1%80%d0%b0%d0%bd/", "text": "Към момента ситуацията в страната е по-спокойна, няма бедстващи хора или такива с непосредствена опасност за живота. Това каза гл. комисар Николай Николов, директор на Главна дирекции „Пожарна безопасност и защита на населението“ по време на редовния месечен брифинг на МВР. Гл. комисар Николов отчете, че все още има бедствени положения в сила. „Постепенно започват да отменят бедствените положения”, каза Николов. „През цялото време и към момента не сме имали бедстващи хора или с непосредствена заплаха за живота”, каза гл. комисар Николов. „Въпреки това в приблизително при 9 случая се е наложило наши служители да изведат предимно възрастни хора от къщи, които бяха вече залети. Пряка опасност за живота им нямаше, но не можем да ги оставим в залетите къщи. Последният случай е от преди половин час в Роман“, каза гл. комисар Николов. „Ако сме могли досега да направим нещо по отношение на превенцията, то е само да организираме мониторинг. Разпоредено беше всички критични участъци да се наблюдават. Техниката, с която разполагат в извънредни ситуации да бъде в готовност, абсолютно всички, които участват в плановете за защита при бедствия да бъдат прозвънени. Идеята беше ранно да предупредим хората, ако се наложи принудителна евакуация и самоспасяване, така че да не се допуснат човешки жертви“, заяви гл. комисар Николов. Сложна е обстановката около река Малък Искър, създадена е реална заплаха за Етрополе, каза Никлов. По думите му реката е наводнила улици и десетки къщи в Етрополе. „Няма опасност за населението. Кметът е създал необходимата организация. Сутринта бях там, уверих се на място. Язовирът, който се намира над Етрополе – се наблюдава, все още не е започнал да прелива“, каза той и уточни, че пожарните служби намаляват неговото ниво, за да могат хората да бъдат спокойни. Той посочи, че това се прави, защото в община Роман, област Враца, например населението се притеснява, че най-вероятно е скъсана язовирна стена, за да се покачи така нивото на река Малък Искър. „Не, няма скъсана язовирна стена“, каза той и поясни, че нивото на реката там е спаднало.  Гл. комисар Николов допълни, че сигналите, пристигнали в оперативния център са стотици. „243 конкретни операции са проведени от служителите на МВР. Те са свързани с отводнявания на подземни етажи, мазета, подлези, охрана на опасни мостове“, допълни гл. комисар Николов. Дъждовният облак продължава на северозапад, предупредили сме областните управители на Враца и Монтана за предприемане на необходимите превантивни мерки, заяви още той. “Обърнато е специално внимание на прословутия язовир “Рогозен”, за който всяка година по едно и също време тичаме и обявяваме бедствено положение. Дано тази година не е така. Надявам се строителните работи максимално бързо да приключат и той да бъде изправен”, заяви гл. комисар Николов. Той посочи, че утре се очаква подобряване на валежната обстановка. “За Централна и Западна България е обявен жълт код, за останалата зелен. Жълтият код обаче не е свързан с валежи, а с ветрове. Поради което трябва бързо да преобърнем нашите усилия да призовем гражданите, особено в градовете. Там, където има изнесени саксии и предмети, които има опасност да паднат, да бъдат прибрани, а гражданите да бъдат по-внимателни, преминавайки през и около високи сгради”, заяви гл. комисар Николов. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.29", "title": " Гл. комисар Николов: Ситуацията в страната е по-спокойна, няма бедстващи хора"}
{"url": "https://trud.bg/%d1%81%d1%82%d0%b0%d1%80%d1%82%d1%8a%d1%82-%d0%bd%d0%b0-%d0%b4%d0%b5%d0%bc%d0%b8%d1%80%d0%b5%d0%b2%d0%b0-%d0%bd%d0%b0-%d0%b6%d0%b8%d0%b2%d0%be-%d0%bf%d0%be-max-sport-2/", "text": "Българската звезда в скока на височина Мирела Демирева ще участва в поредното издание на Диамантената лига. В събота от 21 часа най-добрите атлети в света ще си дадат среща в Париж, а турнирът ще се предава пряко по MAX Sport 2. Олимпийската вицешампионка от Рио 2016 постави личен рекорд от 200 см на Диамантената лига в Стокхолм в началото на юни, но и това не й помогна да се пребори за първото място с Мария Ласицкене (Русия), която неизменно печели всички състезание през сезона до момента. Този уикенд волейболната Лига на нациите при жените ще определи своя нов шампион.Трофея ще си оспорват САЩ, Китай, Турция, Сърбия, Холандия и Бразилия през уикенда в Нянджин, Китай. Полуфиналите са в събота от 10 и 14,45 ч, а битките за отличията са в неделя. Малкият финал е от 10 ч, двубоят за златото е от 14 ч по MAX Sport 2.  От следващия сезон националките ни също ще е част от Лигата на нациите, след като спечелиха финалния турнир на Златната лига в Перу. В събота от 17 ч по MAX Sport 1. феновете на тениса ще могат да проследят и битката за титлата на турнира в Ийстбърн.", "date": "2018.06.29", "title": " Стартът на Демирева на живо по MAX Sport 2"}
{"url": "https://trud.bg/%d0%bf%d1%80%d0%b5%d0%bc%d0%b8%d0%b5%d1%80%d0%b8%d1%82%d0%b5-%d0%b1%d0%be%d1%80%d0%b8%d1%81%d0%be%d0%b2-%d0%b8-%d1%86%d0%b8%d0%bf%d1%80%d0%b0%d1%81-%d0%bf%d0%be%d0%b4%d0%bf%d0%b8%d1%81%d0%b0%d1%85/", "text": "В присъствието на председателя на Европейската комисия Жан-Клод Юнкер премиерите на Република България Бойко Борисов и на Република Гърция Алексис Ципрас декларираха политическата подкрепа на двете страни за завършване на проекта за интерконектор Гърция-България. Декларацията бе подписана по време на заседание на Европейския съвет в Брюксел. В документа се подчертава, че страните подкрепят амбициозния график за изпълнение на дейностите по проекта. Съгласно декларацията се предвижда строителните работи по газопровода Гърция-България да започнат до края на 2018 г. Интерконекторът следва да бъде въведен в експлоатация през 2020 година, когато се очакват и първите доставки на азербайджански природен газ през Транс-Адриатическия газопровод. Министър-председателите на България и Гърция ще следят отблизо изпълнението на дейностите по проекта, за да се осигури своевременното му реализиране. Междусистемната газова връзка Гърция-България е стратегически проект за диверсификация на източниците и маршрутите за доставка на природен газ за региона на Югоизточна Европа. Изграждането му ще осигури на Европа природен газ от допълнителни източници, по-специално от каспийския регион през Транс-Адриатическия газопровод, както и втечнен природен газ от Гърция. Интерконекторът Гърция-България е сред седемте приоритетни за ЕК проекти, включен е в инициативата за газова свързаност в Централна и Югоизточна Европа (CESEC). Реализацията на газопровода ще допринесе за свързване на енергийните пазари, ще увеличи конкуренцията и ще гарантира сигурността на доставките на газ в Югоизточна Европа. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.29", "title": " Борисов и Ципрас подписаха декларация за изграждане на интерконектора между двете страни\t\t\t"}
{"url": "https://trud.bg/%d0%be%d1%82-%d0%bd%d0%b5%d0%b4%d0%b5%d0%bb%d1%8f-%d1%80%d0%b5%d0%bc%d0%be%d0%bd%d1%82%d0%b8%d1%80%d0%b0%d1%82-%d0%b1%d1%83%d0%bb-%d0%b1%d1%8a%d0%bb%d0%b3%d0%b0%d1%80%d0%b8%d1%8f/", "text": "От 1 юли започва реконструкцията на неремонтирания участък от релсовия път по бул. „България“ и ремонт на бул. „Васил Левски“ от ул. „Граф Игнатиев“ до Ректората. „Във връзка с ремонта на релсовия път при кръстовището на бул. „Ив. Е. Гешов“ от 30-ти юни до 2-ри юли ще бъде спряна трамвайна линия №1, а маршрутът на линия №6 ще бъде скъсен в посока ж.к. „Иван Вазов“ – от пл. „Македония“ наляво по ул. „Алабин“ до Съдебна палата, двупосочно“, посочи столичният кмет Йорданка Фандъкова. Тя допълни, че маршрутът на трамвайна линия № 7 също ще бъде променен в посока ж.к. „Борово“ – от площад „Македония“ надясно по бул. „Македония“, по трасето на трамвайни линии № 4 и № 5 до ж.к. „Бр. Бъкстон“, двупосочно. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.29", "title": " От неделя ремонтират бул. „България“ и бул. „Васил Левски“ в София"}
{"url": "https://trud.bg/%d0%b1%d0%be%d0%b9%d0%ba%d0%be-%d0%b1%d0%be%d1%80%d0%b8%d1%81%d0%be%d0%b2-%d1%81%d0%b5-%d0%bf%d0%be%d1%85%d0%b2%d0%b0%d0%bb%d0%b8-%d1%81-%d1%82%d0%b5%d0%bd%d0%b8%d1%81%d0%ba%d0%b0-%d0%bd%d0%b0-%d0%b5/", "text": "Премиерът на Белгия Шарл Мишел подари на Бойко Борисов тениска на белгийския футболист Еден Азар. Затова се похвали българският министър-председател на профила си във Фейсбук. „Въпреки трудните разговори в Брюксел, Белгия ликува след вчерашната футболна победа. Поздравих белгийския ми колега Шарл Мишел за успеха, а той ми подари тениска на тяхната футболна звезда Еден Азар“, написа Борисов. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.29", "title": " Бойко Борисов се похвали с тениска на Еден Азар"}
{"url": "https://trud.bg/%d0%bd%d0%b5%d0%bf%d1%82%d1%83%d0%bd-%d1%81-%d1%80%d1%83%d1%81%d0%b0%d0%bb%d0%ba%d0%b8-%d0%b8%d0%b7%d0%bb%d0%b5%d0%b7%d0%b5-%d0%be%d1%82-%d0%b4%d1%83%d0%bd%d0%b0%d0%b2-%d0%ba%d1%80%d0%b0%d0%b9-%d0%bb/", "text": "Цар Нептун със свита от русалки излезе в Деня на Дунав от голямата река край Лом. Морското божество изгледа състезанията на 30 ученици от пристанищния град и района, които премериха сили в игри като „измерване нивото на Дунав”, „улов на златна рибка“, „водно спасяване“, „теглене на въже във вода“ и „воденбол, а след това поръси с речна вода и връчи кръщелните свидетелства с имена на риби на момчетата и момичетата. Млади еколози показаха чрез разделно събиране на отпадъци как да опазим реката и крайбрежието чисти и отправиха послание всички да полагат грижи за съхраняване на флората и фауната на най-дългата река на територията на Европейския съюз. „Дунав е нашата съдба. Лом е неразривно свързан с голямата река, тя е нашата надежда за по-доброто ни бъдеще!“, каза кметът на Лом Пенка Пенкова. Поздравление към ломчани отправи и генералният директор на Държавно предприятие „Пристанищна инфраструктура” Ангел Забуртов, който обяви, че предстои честване на 180 години от създаването на ломското пристанище. Участниците в речния празник се хванаха на хоро и изгледаха програмата от танци и песни на общински състави. Празникът на брега на реката бе организиран от Държавно предприятие „Пристанищна инфраструктура“ (ДППИ) и Община Лом. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.29", "title": " Нептун с русалки излезе от Дунав край Лом\t\t\t"}
{"url": "https://trud.bg/%d0%b8%d0%b2%d0%b0%d0%bd-%d0%b3%d0%b5%d1%88%d0%b5%d0%b2-%d0%ba%d0%b0%d0%bd%d0%b4%d0%b8%d0%b4%d0%b0%d1%82-%d0%b7%d0%b0-%d0%b7%d0%b0%d0%bc-%d0%b3%d0%bb%d0%b0%d0%b2%d0%b5%d0%bd-%d0%bf%d1%80/", "text": "Шефът на спецпрокуратура Иван Гешев е предложен от главния прокурор Сотир Цацаров за негов заместник. Кандидатурата ще бъде разгледана от прокурорската колегия на Висшия съден съвет на 4 юли. Гешев има повече от 20 г. стаж в съдебната система, бил е и следовател и полицай. Работил е по едни от най-сложните разследвания, сред които и това за фалита на КТБ. Като зам.главен прокурор отново ще отговаря за спецпрокурорите.", "date": "2018.06.29", "title": " Иван Гешев – кандидат за зам.-главен прокурор\t\t\t"}
{"url": "https://trud.bg/%d0%bf%d0%b5%d0%ba%d0%b8%d0%bd-%d1%83%d0%b2%d0%b5%d1%80%d0%b8-%d0%b1%d1%80%d1%8e%d0%ba%d1%81%d0%b5%d0%bb-%d0%b2-%d0%b4%d0%be%d0%b1%d1%80%d0%be%d0%bd%d0%b0%d0%bc%d0%b5%d1%80%d0%b5%d0%bd%d0%be%d1%81/", "text": "Китай признава, че има известно безпокойство от сътрудничеството му с Централна и Източна Европа (ЦИЕ), но не цели да създава разкол в Евросъюза, увери вчера зам. външният министър Ван Чао, цитиран от Ройтерс. Изказването идва преди срещата на върха Китай-ЦИЕ във формат 16+1 в София в края на следващата седмица на фона на притеснения в Западна Европа, че Пекин се стреми да разедини континента. “За нас от основен интерес е единен, стабилен и процъфтяващ ЕС. Китайската позиция по този въпрос никога не се е променяла, въпреки притесненията на някои евродържави”, подчерта високопоставеният дипломат. Форумът в София с участието на китайския премиер Ли Къцян ще бъде последван от среща ЕС-Китай в средата на юли.  Брюксел, също като Вашингтон, изразява притеснения от пазарния достъп и предполагаеми злоупотреби с правата върху интелектуалната собственост в Китай, но за разлика от САЩ не заплашва с наказателни мита.", "date": "2018.06.29", "title": " Пекин увери Брюксел в добронамереност\t\t\t"}
{"url": "https://trud.bg/%d0%b1%d0%be%d0%b9%d0%ba%d0%be-%d0%b1%d0%be%d1%80%d0%b8%d1%81%d0%be%d0%b2-%d0%bd%d0%b0%d0%bf%d1%80%d0%b0%d0%b2%d0%b8%d1%85%d0%bc%d0%b5-%d0%b5%d0%b4%d0%bd%d0%be-%d0%b4%d0%be%d0%b1%d1%80%d0%be-%d0%bf/", "text": "“Благодаря на Вас и екипите Ви за огромната помощ, която оказахте преди и по време на председателството, обърна се към Доналд Туск и Жан-Клод Юнкер премиерът Борисов на съвместна пресконференция. “Благодаря и на всички българи, които се включиха, както и на хората в София, които проявиха тръпимост към всички срещи”, каза още той. “Всичко това щеше да бъде поставено под съмнение, ако с днешния Съвет не бяха постигнати резултатите, да дадем перспектива на Македония и Албания, ако не беше постигнато споразумението между Гърция и Македония. Направихме Балканите много перспективни и успешни”, обясни още Борисов. “По време на председателството се постарахме  да бъдем максимално прагматични и да си поставим цели, които да постигнем занапред, много от тях постигнахме, а други приключихме”, каза българският министър-председател. “За укрепването на паричния банков съюз водихме дебат днес, накрая постигнахме консенсус, защото той е изключително важен. Надявам се в следващото време, много бързо и оперативно, във време на мир, така да подготвим банковия съюз, че да се справим”, допълно Борисов. “Когато говорим за миграционната криза, която е далеч по-малко, визов кодекс, оперативна съвместимост, борбата с тероризма – навсякъде сме направили много. А сега въпреки големите противоречия между две доктрини как да пазиме Европа, аз съм доволен, че сме стигнали до крехък консенсус”, обясни още той. “Положихме много усилия за балансиране на интересите. Мисля, че по тази тема и предложенията на България по време на председателството, сме отчели труда си”, подчерта Борисов. “Много добре се развихме в социалната и дигиталната сфера, впечатляващи са ни резултатите, каза Борисов. Считам, че доколкото и да сме скромни направихме едно добро председателство. Не допуснахме грешки. Всички колеги го аплодираха. Дадохме една добра основа за колегите от Австрия. Мисля, че те ще надградят, както ние надградихме естонското. Пожелавам успех на Австрия”, завърши Бойко Борисов. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.29", "title": " Бойко Борисов: Направихме едно добро председателство и не допуснахме грешки (ВИДЕО и СНИМКИ)"}
{"url": "https://trud.bg/600-%d1%83%d1%87%d0%b5%d0%bd%d0%b8%d1%86%d0%b8-%d0%be%d1%82-%d1%81%d0%bb%d0%b8%d0%b2%d0%b5%d0%bd-%d0%b1%d1%8f%d1%85%d0%b0-%d0%bd%d0%b0-%d0%bc%d0%bb%d0%b0%d0%b4%d0%b5%d0%b6%d0%ba%d0%b8-%d0%bb%d0%b0/", "text": "600 ученици от Сливен участваха в петдневен младежки лагер “Здравей, здраве”, който се проведе на реновираната късноантична и средновековна крепост “Туида” в града. От 25 до 29 юни лагерниците изучаваха различни занаяти – грънчарство, текстилно печатане и плъстене. Имаха уроци по фолклор и народни танци, по конна езда, планинско ориентиране, алпиниъм. Преминаха обучение за оказване на първа долекарска помощ. Бяха запознати с професията на пожарникаря и получиха основни знания за реакция при възникване на пожар. В програмата бяха предвидени още викторини, състезания, симулативна игра “Трафик на хора”. Децата се запознаха и с историята на крепостта “Туида”. Младежки лагер се провежда за втора поредна година на това място. Организатори са Общинският съвет по наркотични вещества и Превантивно-информационният център в Сливен, със съдействието на общината. Лагерът е част от програмата за превенция на употребата на наркотици на местно ниво. През последния ден зам.-кметът Стоян Марков връчи награди на най-изявените лагерници. Крепостта “Туида” е съществувала от ІV до ХІІІ век. Укрепителното съоръжение е била на два пъти нацяло разрушавано и възстановявано. Преди три години, с 5 млн.лева от европейски проект, общината възстанови основата на крепостните стени, благоустрои по-голямата част от 40-те декара терен, постави осветление, бяха изградени тревни площи, амфитеатър, на място бяха експонирани артефакти. Крепостта се превърна в най-новото туристическо бижу на Сливен. Тук са изнасяли концерти национални и световни звезди, на сцената на “Туида” е имало театрални постановки. Екипът на крепостта организира многобройни демонстрации на древни бойни изкуства и занаяти. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.29", "title": " 600 ученици от Сливен бяха на младежки лагер в средновековна крепост"}
{"url": "https://trud.bg/%d0%b8%d1%81%d0%bf%d0%b0%d0%bd%d1%81%d0%ba%d0%b8%d1%8f%d1%82-%d0%b2%d0%b5%d1%81%d1%82%d0%bd%d0%b8%d0%ba-%d0%bc%d0%b0%d1%80%d0%ba%d0%b0-%d0%b8-%d0%b1%d0%b5%d0%b7-%d0%b2%d0%b0%d1%80/", "text": "Видеосъдиите не са повлияли на крайните класирания от груповата фаза. И без намесата на модерната технология, същите отбори щяха да продължат напред на световното първенство в Русия. Това анализира на първа страница испанският вестник “Марка”. „Единствената разлика щеше да бъде в позициите на тимовете в някои от групите“, пише изданието. Никак не са малко критиките към новата система, която дебютира на голям форум сега. Според мнозина реферите разчитат твърде много на ВАР, а освен това в някои ситуации отново трябва да решават сами и това продължава да предизвиква полемики. Испанското издание изчисли, че само в 3 от групите е щяло да има разместване на позициите, което е щяло да доведе до други съперници на отборите и различни места в схемата, в сравнение с настоящата. Това са групи „В“, „С“ и „D“, като в първата Испания нямаше да е на първо място, а на второ за сметка на Португалия. В последните мачове и на двата тима имаше участие на ВАР, но без системата те пак щяха да се класират. В трета и четвърта група щеше да бъде същото, като Франция и Дания също щяха да разменят местата и съответно да играят срещу Хърватия и Аржентина. В група „D“ пък шведите нямаше да са първи без видеоповторенията, заради получената дузпа в мача с Южна Корея (1:0). Скандинавците щяха да играят с Бразилия. Германия пак щеше да отпадне, а Мексико да бъде на върха и да играе с Швейцария. Видео-асистент съдията със сигурност ще продължи да създава полемики и за в бъдеще, но по всичко изглежда, че от ФИФА не смятат да променят нововъведението. Освен ВАР обаче, на коментар подлежи и последният двубой от груповата фаза на турнира между Белгия и Англия. „Червените дяволи“ победиха с 1:0 и спечелиха групата си. Въпросът обаче е игра ли феърплей тимът на „Трите лъва“? С поражението Англия отиде в по-слаб поток, където на осминафинал играе с Колумбия, а потенциални съперници в следваща фаза са Швеция или Швейцария, Испания, Русия, Хърватия или Дания. Белгия пък среща Япония, а след това в потока може да мери сили с далеч по-класни отбори, като Бразилия, Мексико, Португалия, Уругвай, Франция или Аржентина. Снимка: Twitter", "date": "2018.06.29", "title": " Испанският вестник „Марка“: И без ВАР същите отбори продължаваха напред"}
{"url": "https://trud.bg/%d1%81%d0%b0%d0%bc%d0%be-%d0%b4%d0%b2%d0%b0-%d0%be%d1%82%d0%b1%d0%be%d1%80%d0%b0-%d1%81%d0%b0-%d0%b7%d0%b0%d1%89%d0%b8%d1%82%d0%b8%d0%bb%d0%b8-%d1%82%d0%b8%d1%82%d0%bb%d0%b0%d1%82%d0%b0-%d1%81%d0%b8/", "text": "МОСКВА – Само два са отборите, които са защитили световната си титла в историята. При това става въпрос за преди повече от четвърт век.  Първо го направи Италия – стана световен шампион през 1934-а и после през 1938 година. Тогава обаче играят твърде малко отбори. Дори първият шампион Уругвай отказва да се яви на мондиала в Италия 4 години по-късно. На второто световно отбор от Азия няма, а Африка е представена само с Египет. Подобна е ситуацията и на световното през 1938-а във Франция, където нито Африка, нито Азия са представени.  Бразилия е вторият тим, който защити титлата си. Спечели дебютната през 1958-а в Швеция и след това в Чили четири години по-късно. Това са и звездните години на славните Пеле и Гаринча.  От 20 години насам само Бразилия е шампионът, който не отпада в груповата фаза. „Салесао“ стигна до четвъртфинал на Мондиал 2006. В този период обаче като първенец на планетата Аржентина два пъти се провали в групата, същото направиха когато бяха на трона и Италия, Испания, а сега и (Германия).", "date": "2018.06.29", "title": " Само два отбора са защитили титлата си на мондиал"}
{"url": "https://trud.bg/%d0%b4%d0%be%d0%bd%d0%b0%d0%bb%d0%b4-%d1%82%d1%83%d1%81%d0%ba-%d1%82%d0%b2%d1%8a%d1%80%d0%b4%d0%b5-%d1%80%d0%b0%d0%bd%d0%be-%d0%b5-%d0%b4%d0%b0-%d1%81%d0%b5-%d0%b3%d0%be%d0%b2%d0%be%d1%80%d0%b8/", "text": "Председателят на Европейския съвет Доналд Туск заяви, че решенията по миграцията, взети на срещата на високо равнище на ЕС са най-лесната част от справянето с въпроса, съобщи Politico. „Твърде рано е да се говори за успех. Това е най-лесната част от задачата в сравнение с това, което ни очаква на място, когато започнем да прилагаме това, за което се споразумяхме“, заяви Туск. Той представи елементите на споразумението: платформи за разтоварване на мигрантните отвъд Европа, перо в следващия дългосрочен бюджет на ЕС за борба с нелегалната миграция и засилване на подкрепата към либийската брегова отбрана. Лидерите на ЕС са се съгласили с френско-италианското предложение да се създадат центрове за контрол на европейска територия в страните, които са съгласни да ги изградят. „Изпратили сме послания на всички кораби, включително и на тези на неправителствените организации в Средиземно море, че те трябва да уважават закона и да не пречат на либийската брегова охрана“, заяви Туск. Отделно той допълни, че е постигнато споразумение за следващия транш средства за Турция и предоставянето на допълнителни половин милиард евро за Тръстовия фонд за Африка. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.29", "title": " Доналд Туск: Твърде рано е да се говори за успех на миграционното споразумение"}
{"url": "https://trud.bg/12-%d0%b3%d0%be%d0%b4%d0%b8%d0%bd%d0%b8-%d0%b7%d0%b0%d1%82%d0%b2%d0%be%d1%80-%d0%b7%d0%b0-%d0%b5%d0%bc%d0%b1%d0%b0%d0%ba%d0%b0-%d0%ba%d0%be%d0%b9%d1%82%d0%be-%d1%83%d0%b1%d0%b8-%d1%81%d0%bb%d1%83/", "text": "12 години затвор дадоха на санданчанина Емил Първанов-Ембака, който преди 3 години уби с камък служител на новостроящ се участък на АМ „Струма“. Освен това ще трябва да плати и 340 хиляди лева кръвнина на трите деца на убития. „Независимо какво ще бъде наказанието, това, че убих човек, ще ми тежи цял живот на съвестта, съжалявам за станалото, надявам се на справедлива присъда. Не исках да убивам, но реагирах така, когато го видях да троши колата ми и нападна мен и съпругата ми, изпаднах в ярост, побеснях и кипнах, стана нелепа ситуация. Това бяха последните думи на Ембака преди съдебният състав да излезе за размисъл. Емил Първанов – Ембака бе осъден заради това,че на 26.06.2015 г., около 13.30 ч. на новостроящ се обект магистрала „Струма“, ЛОТ-4, чрез удар с камък по главата умишлено е умъртвил Николай Чивиев от гр.София, като деянието е извършено по хулигански подбуди. Жертвата Николай Чивиев работел като кординатор в „Агромах Роуда“ ЕООД и отговарял за обезпечаването на строителството и реда. Участъкът не бил готов, но Ембака решил, че ще пренебрегне всички знаци и забрани и навлязъл в строящото се платно, за да си съкрати пътя. Бившият легионер и кординатор Чивиев го пресрещнал с кола и се опитал да му обясни, че трябва веднага да напусне терена. Станал скандал и Ембака започнал да хвърля камъни по Чивиев. За зла участ един го удря в областта на слепоочието и умира. Пет месеца Ембака се кри от органите на реда и впоследствие сам се предаде. Неговите защитници адвокатите Марковски и Недин твърдяха,че той е действал в състояние на афект и неизбежна самоотбрана. Прокуратурата поиска 20 години затвор, а присъдата може да се обжалва. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.29", "title": " 12 години затвор за Ембака, който уби служител на АМ „Струма“"}
{"url": "https://trud.bg/%d1%82%d1%80%d0%b5%d0%bd%d1%8c%d0%be%d1%80-%d0%bd%d0%b0%d1%80%d0%b5%d0%b4%d0%b8%d0%bb-%d1%82%d0%b8%d0%bc%d1%8a%d1%82-%d0%bc%d1%83-%d0%b4%d0%b0-%d0%bd%d0%b5-%d0%b2%d0%ba%d0%b0%d1%80%d0%b2%d0%b0-%d0%bd/", "text": "Акира Нашино, селекционерът на Япония, направи шокиращо разкритие, след като тимът му си осигури квота за следващата фаза на мондиала по възможно най-драматичния начин.  Наставникът на азиатците призна, че е наредил на своите футболисти да не вкарват гол, но и де на получават такъв. Заповедта дошла в 80-ата минута при резултат 1:0 за „дружина полска“.  „Беше много тежко решение – обясни Нашино. – Съществуваха много въпроси от типа на „ами ако…“. Но реших, че е по-добре да запазим статуквото и да разчитаме на другия резултат (б.а Колумбия – Сенегал 1:0) да не се променя. Моите играчи бяха лоялни към решението ми.“  Така в крайна сметка азиатците излязоха от групата благодарение на четирите жълти картона, получени по време на първата фаза. Причината бе, че показателите на Япония и тези на Сенегал бяха напълно идентични, а африканците имаха две официални предупреждения повече. Именно този показател се взима под внимание, когато точките и головата разлика са равни.", "date": "2018.06.29", "title": " Треньор наредил на тима му да не вкарва на световното"}
{"url": "https://trud.bg/%d1%81-%d0%b1%d0%bb%d0%b8%d0%b7%d0%be-11-%d0%bf%d0%be%d1%81%d0%ba%d1%8a%d0%bf%d0%b2%d0%b0-%d0%bf%d1%80%d0%b8%d1%80%d0%be%d0%b4%d0%bd%d0%b8%d1%8f%d1%82-%d0%b3%d0%b0%d0%b7-%d0%be%d1%82-1-%d1%8e%d0%bb/", "text": "Цената на газа скача с 10,81% от 1 юли, реши Комисията за енергийно и водно регулиране. КЕВР утвърди цената на природния газ за третото тримесечие на 2018 г. Тя ще е в размер на 400,95 лв./1000 куб. м. или 37,79 лв./MWh (без акциз и ДДС), което е с 10,81 % по-висока от досегашната цена за ІІ-то тримесечие на 2018 г. и е определена въз основа на представените данни и документи и след направени изчисления съгласно прилагания ценови модел. Комисията не се съобрази и намали исканото от „Булгаргаз“ увеличение от 18,05 %, след като анализът в доклада на работната група въз основа на данните и отчетната информация за 2017 г. и 2018 г. показа, че е обосновано да бъде направена отрицателна корекция в размер на 13 млн. лв. надвзет приход от страна на “Булгаргаз” ЕАД през 2017 г. Коригиран беше и заложения от газовото дружество параметър за калоричност на природния газ през ІІІ-то тримесечие, съобщиха от КЕВР. В утвърдената от КЕВР цена на природния газ от 400,95 лв./1000 куб. м. са включени компонента за услугата „обществена доставка“ по чл. 17, ал. 6 от НРЦПГ в размер на 7,11 лв./1000 куб.м., както и компонентата “задължение към обществото” по чл. 11а, ал. 2 от НРЦПГ от 1,37 лв./1000куб.м., покриваща разходите на “Булгаргаз” ЕАД за съхранение на количества природен газ в газохранилището в Чирен в изпълнение на задължения по Плана за действие при извънредни ситуации съгласно Регламент на ЕС № 994/2010. В утвърдената цена не са включени цени за достъп и пренос през газопреносната мрежа и клиентите следва да ги заплащат на крайните снабдители по реда на Методиката за определяне на цени за достъп и пренос на природен газ през газопреносните мрежи, собственост на “Булгартрансгаз” ЕАД. Енергийната комисия ще проведе закрито заседание на 1 юли, на което ще утвърди цените на електрическата и на топлинната енергия, в сила от 1 юли 2018 г., съобщиха още от енергийния регулатор. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.29", "title": " С близо 11% поскъпва природният газ от 1 юли"}
{"url": "https://trud.bg/%d0%b3%d1%8a%d1%80%d1%86%d0%b8%d1%8f-%d0%b8-%d0%b8%d1%81%d0%bf%d0%b0%d0%bd%d0%b8%d1%8f-%d1%81%d0%b0-%d0%b3%d0%be%d1%82%d0%be%d0%b2%d0%b8-%d0%b4%d0%b0-%d0%bf%d1%80%d0%b8%d0%b5%d0%bc%d0%b0%d1%82-%d0%bc/", "text": "Германия обяви днес, че е сключила сделки с Гърция и Испания да приемат обратно мигрантите, регистрирани в тези страни, в стъпка към разрешаване на спора в управляващата коалиция на канцлерката Ангела Меркел, предаде АФП. „Гърция и Испания са готови да приемат търсещи убежище, които в бъдеще бъдат идентифицирани но германско-австрийската граница и имат Евродак регистрация в тези страни“, заяви германското правителство, визирайки базата с данни на ЕС за отпечатъци от пръсти на търсещи убежище. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.29", "title": " Гърция и Испания са готови да приемат мигранти от Германия"}
{"url": "https://trud.bg/%d0%b2%d0%b4%d0%b8%d0%b3%d0%b0%d1%82-%d0%b0%d0%ba%d1%86%d0%b8%d0%b7%d0%b0-%d0%b7%d0%b0-%d0%b1%d0%b5%d0%b7%d0%b4%d0%b8%d0%bc%d0%bd%d0%b8%d1%82%d0%b5-%d1%86%d0%b8%d0%b3%d0%b0%d1%80%d0%b8/", "text": "Акцизните лепенки от фолио По-висок акциз ще се плаща за бездимните цигари. От 1 октомври 2018 г. акцизът за нагреваемите тютюневи изделия ще бъде като за класическите цигари – 109 лв. на хиляда къса плюс 25% от цената. Това гласят промени в Закона за акцизите и данъчните складове, внесени в парламента от председателя на бюджетната комисия Менда Стоянова и депутати от ГЕРБ и Обединени патриоти. В момента акцизът за нагреваемите тютюневи изделия е 152 лв. за кг. Така акцизът за една кутия от тези иззелия (20 бр. цигари в кутия с общ грамаж 6,1 г. и цена 5,50 лв. за кутия) е 0,93 лв., пише в мотивите на депутатите. А ако за тези нагреваеми тютюневи изделия се прилага акцизната ставка за цигарите, то акцизът ще бъде 3,54 лв. за кутия. Да бъде въведен бандерол за бирата в опаковки над 5 литра, предвиждат още предложените промени. В момента бира в страната правят 22 лицензирани складодържатели. 4 от тях са големи производители, а 18 са независими малки пивовари. Бандеролите ще може да са не само от хартия, а и от други материали, като самозалепващо се фолио, гласят промени в наредба, пуснати за обществено отсъждане от МФ. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.29", "title": " Вдигат акциза за бездимните цигари\t\t\t"}
{"url": "https://trud.bg/%d0%bd%d0%b0%d0%b3%d1%80%d0%b0%d0%b4%d0%b8%d1%85%d0%b0-%d1%81%d0%bb%d1%83%d0%b6%d0%b8%d1%82%d0%b5%d0%bb%d0%b8%d1%82%d0%b5-%d0%bd%d0%b0-%d0%bb%d0%b5%d1%82%d0%b8%d1%89%d0%b5-%d0%bf%d0%bb%d0%be%d0%b2/", "text": "Министърът на транспорта, информационните технологии и съобщенията Ивайло Московски награди служителите на летище Пловдив Георги Ташев и Кирил Иванов, за бързата реакция при участието им в спасителната операция на екипажа на военния хеликоптер Ми-17, който   на 11 юни 2018 г. в района на пловдивската аерогара. Отличие получи и изпълнителният директор на летище Пловдив Христо Щерионов за проявения професионализъм и отличната организация на действие при възникналия инцидент. Министър Ивайло Московски заяви, че е изключително горд да работи заедно с такива доблестни хора, които независимо от риска, са действали навременно и адекватно при тази ситуация. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.29", "title": " Наградиха служителите на летище Пловдив, участвали в спасяването на екипажа на падналия Ми-17"}
{"url": "https://trud.bg/%d0%b1%d0%b8%d1%81%d0%b5%d1%80-%d0%bf%d0%b5%d1%82%d0%ba%d0%be%d0%b2-%d0%bf%d0%be%d0%b4%d0%bf%d0%b8%d1%81%d0%b0-%d0%ba%d0%be%d0%bb%d0%b5%d0%ba%d1%82%d0%b8%d0%b2%d0%b5%d0%bd-%d1%82%d1%80%d1%83%d0%b4/", "text": "Министърът на труда и социалната политика Бисер Петков подписа заповед за разпростиране на Браншовия колективен трудов договор за работещите в пивоварния бранш сред всички предприятия в отрасъла, съобщиха от социалното министерство. Заповедта е издадена по искане на Съюза на пивоварите, Синдиката на производителите на бира, храни и напитки към КНСБ и Федерация „Хранителна и питейна промишленост“ към КТ „Подкрепа“. Срокът на колективния трудов договор е до 30 януари 2020 г. Той ще важи за всички предприятия в икономическите дейности „Производство на пиво“ и „Производство на малц“. Договорът урежда въпросите на трудовите и осигурителните отношения, доходите, трудовата заетост, условията на труд, социалното партньорство, условията за синдикална дейност в дружествата от бранша, които не са регламентирани с императивни разпоредби в законодателството. Разписано е и взаимодействието между синдикатите и работодателите в пивоварния отрасъл за повишаване на производителността на труда в сектора. Регламентирани са и условията за допълнителен платен годишен отпуск от не по-малко от 7 дни за работа при вредни за здравето условия на труд. Чрез браншовия колективен договор работодателите и синдикатите, които са страни по него, се договарят, че минималните осигурителни доходи в пивоварния сектор стават минимални трудови възнаграждения. Регламентират се и допълнителни възнаграждения за нощен труд, работа по време на празници и др. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.29", "title": " Бисер Петков подписа колективен трудов договор за пивоварите"}
{"url": "https://trud.bg/%d0%b4%d0%be-%d0%ba%d1%80%d0%b0%d1%8f-%d0%bd%d0%b0-%d0%b0%d0%b2%d0%b3%d1%83%d1%81%d1%82-%d1%89%d0%b5-%d0%b1%d1%8a%d0%b4%d0%b5-%d0%b4%d0%be%d1%81%d1%82%d0%b0%d0%b2%d0%b5%d0%bd-%d0%bd%d0%be%d0%b2-%d0%ba/", "text": "До края на август ще бъде доставен новият маркиращ кораб за обозначаване на корабоплавателния път по р. Дунав. Това заяви заместник-министърът на транспорта, информационните технологии и съобщенията Велик Занчев по време на Министерска конференция на държавите-членки на Дунавската комисия. Събитието се проведе днес в Белград по случай 70-тата годишнина от подписването на Конвенцията за режима на корабоплаването по р. Дунав, съобщиха от Министерство на туризма. Заместник-министър Занчев отбеляза, че това е вторият плавателен съд, който ще бъде доставен за ИА „Проучване и поддържане на р. Дунав“ по проект FAIRway Danube, финансиран от Механизма за свързване на Европа. „С новата, съвременна техника по-ефективно ще събираме информация за критичните участъци, водните нива и ще правим по-точни прогнози за българо-румънската част на реката. В рамките на проекта ще бъдат доставени и 9 автоматични станции, които ще измерват водните нива в праговите участъци на реката“, допълни още Велик Занчев. Заместник-министърът запозна своите колеги с проектите за подобряване на условията за корабоплаване в българския участък от реката. „Те обхващат както дейности, свързани с доставката на плавателни съдове за проучвателна дейност, маркиране на плавателния път, драгажно оборудване, така и насочени към хармонизиран подход в предоставянето на информации и прогнози, подобряване на управлението на водите, седиментите и морфологията на река Дунав“, подчерта Занчев. „Целта ни е да постигнем по-добри условия за навигация, да намалим рисковете от наводнения и не на последно място да завишим качеството на услугите“, заяви в заключение заместник-министърът. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.29", "title": " До края на август ще бъде доставен нов кораб за маркиране на корабоплавателния път по Дунав"}
{"url": "https://trud.bg/%d1%81%d1%82%d1%80%d0%be%d1%8f%d1%82-%d1%82%d1%80%d0%b5%d1%82%d0%b8-%d1%82%d0%b5%d1%80%d0%bc%d0%b8%d0%bd%d0%b0%d0%bb-%d0%bd%d0%b0-%d0%bb%d0%b5%d1%82%d0%b8%d1%89%d0%b5-%d1%81%d0%be%d1%84%d0%b8%d1%8f/", "text": "Инвестира над 600 млн. евро Нов пътнически терминал ще бъде изграден на летище София до 10 години. Това става ясно от думите на министъра на транспорта Ивайло Московски на последното заседание на кабинета, на което беше решено да стартира процедура за търсене на концесионер. Изграждането на нов терминал е едно от условията, които ще се поставят на кандидатите за концесионер на летище София. Освен това бъдещият стопанин на летището ще трябва да инвестира поне 600 млн. евро за срока на концесията. Изискванията към кандидатите са да оперират поне едно международно летище с 10 млн. превозени пътници годишно. Те трябва да разполагат с нетна стойност на активите за всяка от последните три години от поне 200 млн. евро и да имат опит при финансиране поне на един проект в инфраструктурния сектор, чиято стойност надвишава 400 млн. евро. Всяка година концесионерът ще внася в хазната 10% от размера на общите приходи от всички дейности за текущата година, които са свързани с ползването на обекта на концесия, но не по-малко от 15 млн. лв. без ДДС. Кандидатите да стопанисват летище София ще се избират при открита процедура, като при оценяването най-голяма тежест ще има предложеното концесионно възнаграждение. То ще има тежест от 55% при оценка на кандидатите. Техническото предложение, което ще включва плана за развитие, финансиране, бизнес плана, общата стратегия и прогнози на трафика и капиталовите разходи, е с тежест от 45%. При подготвянето на процедурата е използвана помощта на Световната банка и на ЕБВР, посочва Московски. Първата процедура за избор на концесионер на летището беше спряна от служебното правителство на Огнян Герджиков. В нея държавата искаше бъдещият концесионер да плати първоначална сума от 550 млн. лв., като част от средствата трябваше да отидат за покриване на дълговете на БДЖ. Освен това новият стопанин трябваше да внася всяка година концесионна такса от поне 9,9 млн. лв. Кандидатите трябваше да направят и инвестиции от минимум 306 млн. лв. Искаме да купим и нови влакове, защото железниците вече изнемогват, заявява премиерът Бойко Борисов в края на дискусията. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.29", "title": " Строят трети терминал на летище София\t\t\t"}
{"url": "https://trud.bg/%d0%ba%d1%80%d1%83%d0%bc-%d0%b7%d0%b0%d1%80%d0%ba%d0%be%d0%b2-%d1%82%d0%be%d0%b2%d0%b0-%d1%87%d0%b5-%d0%b2%d0%be%d1%82%d1%8a%d1%82-%d0%bd%d0%b0-%d0%bd%d0%b5%d0%b4%d0%be%d0%b2%d0%b5%d1%80%d0%b8%d0%b5/", "text": "„Това, че вотът на недоверие срещу правителството не мина, не означава, че е безсмислен. Рано или късно ще се стигне до оставка на това правителство.” Това каза зам.-председателят на ПГ „БСП за България” Крум Зарков пред БТВ. Той добави, че на вота е станало ясно, че разривът между обществените възприятия, за начините по които работи кабинета, и възприятията на хората е непреодолим. „Има два свята. В единия хората се самоорганизират и протестират, а в другия си ръкопляскат. Те неизбежно ще се сблъскат”, добави той. По отношение на аферата със сделката с ЧЕЗ, Крум Зарков припомни, че преди два месеца и половина бе приет закон за КЕВР с мнозинство в НС. „Сега председателят на КЕВР Иван Иванов започва да тълкува дали може да се изпълни. Това е основание да си подаде оставката. КЕВР прави всичко възможно да не се произнесе по един много прост въпрос – може ли кандидат-купувачът да осигури доставката на електричество на над милион българи?”, категоричен бе народният представител. Крум Зарков припомни, че левицата е внесла искане в НС за предсрочно прекратяване на правомощията на Иван Иванов като член и председател на КЕВР. „Ще направим така, че дискусията за оставката му да се състои. Надявам се още следващата седмица този въпрос да се разисква”, посочи Крум Зарков. Крум Зарков заключи, че е можело да се използва от депутатите месец август, за да бъде решен законодателно проблемът на майките с деца с физически увреждания. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.29", "title": " Крум Зарков: Това, че вотът на недоверие не мина, не означава, че е безсмислен"}
{"url": "https://trud.bg/%d1%85%d0%b0%d0%bc%d0%b8%d0%bb%d1%82%d1%8a%d0%bd-%d0%bd%d0%b0%d0%b9-%d0%b1%d1%8a%d1%80%d0%b7-%d0%b2-%d0%bf%d1%8a%d1%80%d0%b2%d0%b0%d1%82%d0%b0-%d1%81%d0%b2%d0%be%d0%b1%d0%be%d0%b4%d0%bd%d0%b0-%d1%82/", "text": "Люис Хамилтън спечели първата свободна тренировка за Гран при на Австрия от Формула 1. Световният шампион бе по-бърз с 0,127 секунди от съотборника си Валтери Ботас. Пилотите на „Мерцедес“ стартираха в надпреварата с аеродинамично подобрение на болидите, което се очаква да даде решително предимство в битката с „Ферари“. Двата автомобила на „червените кончета“ имаха проблеми. Себастиан Фетел даде четвърто време, а Кими Райконен бе шести. Същевременно Германия остана без старт през 2019-а. Състезанията на пистата „Хокенхайм“ и „Нюрнбургринг“ отпаднаха от календара заради финансови разногласия между домакините и шефовете на Формула 1. Мястото на Германия ще заеме Маями с втори кръг в САЩ.  ", "date": "2018.06.29", "title": " Хамилтън най-бърз в първата свободна тренировка в Австрия"}
{"url": "https://trud.bg/%d0%bf%d0%be%d0%b6%d0%b0%d1%80-%d0%b8%d0%b7%d0%b1%d1%83%d1%85%d0%bd%d0%b0-%d0%b2-%d0%b8%d1%81%d1%82%d0%be%d1%80%d0%b8%d1%87%d0%b5%d1%81%d0%ba%d0%b0-%d1%84%d0%b0%d0%b1%d1%80%d0%b8%d0%ba%d0%b0-%d0%b7/", "text": "Силен пожар бушува във фабрика за обувки в Истанбул, в която са заснети сцени от култови турски телевизионни сериали, съобщиха турските медии. Пламъците от огъня в историческата фабрика в квартал Бейкоз са се разпрострели на голяма площ, а от време на време се чуват взривове. В непосредствена близост до фабриката има гориста местност. На мястото са изпратени пожарникарски екипи, които вече са овладели пламъците. Няма загинали и ранени. Фабриката, която не работи от 1999 г., често пъти се е появявала в различни турски сериали и е била използвана за фотосесии на специални поводи като сватби и годежи. В момента на възникването на огъня във фабриката не е имало снимки, заяви кметът на Бейкоз Юджел Челикбилек. По първоначални сведения огънят е тръгнал от пламнали дървени материали, уточни той. Сред сериалите, заснети във и край сградата, са “Пепел от рози”, “Времето лети”, “Справедливостта на Кара”, “Опасни улици”, “Долината на вълците” и др. Последно там е имало снимки на популярната телевизионна поредица “Възкресение Ертугрул”, съобщава частната телевизия Си Ен Ен-Тюрк. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.29", "title": " Пожар избухна в историческа фабрика за обувки в Истанбул"}
{"url": "https://trud.bg/%d0%bf%d1%80%d0%b0%d0%b2%d1%8f%d1%82-%d1%80%d0%b5%d0%b3%d0%b8%d1%81%d1%82%d1%8a%d1%80-%d0%bd%d0%b0-%d1%81%d0%be%d0%b1%d1%81%d1%82%d0%b2%d0%b5%d0%bd%d0%b8%d1%86%d0%b8%d1%82%d0%b5-%d0%bd%d0%b0-%d0%bc/", "text": "Искат прозрачни правила при финансирането Да се изготви регистър с информация за реалните собственици на медии и разпространители на медийно съдържание, предлагат от Комисията за защита на конкуренцията. От ведомството са изготвили анализ на пазара и са излезли с изводи и препоръки, с които да се ограничат констатираните негативни тенденции. Списъкът с реалните шефове в медийното пространство според КЗК е необходим заради установената тенденция за осъществяване на дейност от медийните участници едновременно на няколко медийни пазари. Освен това с регистъра ще са по-ясно видими съществуващите вертикални ефекти и ниво на медийна концентрация, аргументират се от Комисията. Според ведомството като проблем в анализа на медийната среда се откроява насочването на основната част от рекламните бюджети към големите медийни групи, което поставя на изпитание оцеляването на по-малките участници. Затова са нужни ясни правила, ефективен контрол, прозрачни и недискриминационии условия за всички допълнителни финансирания на участници на съответните пазари с публични средства, включително и за целеви средства по програми, категорични са от ведомството. От КЗК отбелязват, че се наблюдават недобросъвестни практики при отчитането на абонатите на платформените оператори. В резултат на това се влошават пазарните условия и се изкривява конкуренцията на пазара на разпространение на телевизионни програми и телевизионно съдържание. От ведомството препоръчват да се провеждат политики за изчистване на “сивия сектор”, за да могат да настъпят пазарните ефекти. Нужни са и промени, с които да се гарантира надеждна информация за тиражите на печатните издания, препоръчват КЗК. От ведомството съветват да се вземат предвид препоръките и предложенията на браншовите организации и заинтересованите страни. Комисията е информирала за резултатите от своето проучване парламента, кабинета, министрите на икономиката, финансите и културата, за да може всеки от тях да предприеме подходящи мерки, с които да се подобри функционирането на медийните пазари.", "date": "2018.06.29", "title": " Правят регистър на собствениците на медии\t\t\t"}
{"url": "https://trud.bg/%d0%b2%d0%bb%d0%b0%d0%b4%d0%b8%d0%bc%d0%b8%d1%80-%d0%bf%d1%83%d1%82%d0%b8%d0%bd-%d0%be%d1%81%d0%b8%d0%b3%d1%83%d1%80%d0%b8-%d0%b1%d0%b8%d0%bb%d0%b5%d1%82%d0%b8-%d0%b7%d0%b0-%d0%b4%d0%b2%d0%b0%d0%bc/", "text": "Двама фенове на Аржентина получиха билети за победата на любимците им срещу Нигерия (2:1) благодарение на Владимир Путин, съобщиха от Кремъл. Те пропуснаха мача от груповата фаза срещу Хърватия заради грешна дестинация. Двамата мъже трябвало да летят за град Нижни Новгород, но те сгрешили и отишли в град Велики Новгород на около 800 км на запад. След като разбрали недоразумението, двамата фенове се свързали с регионални чиновници, които заявиха, че Владимир Путин им е осигурил билети за мача с Нигерия в Санкт Петербург пет дни по-късно. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.29", "title": " Владимир Путин осигури билети за двама загубили се аржентински фенове"}
{"url": "https://trud.bg/%d1%81%d0%bf%d0%b5%d1%86%d0%b8%d0%b0%d0%bb%d0%bd%d0%b8%d1%8f-%d1%81%d1%8a%d0%b1%d0%be%d1%82%d0%bd%d0%be-%d0%bd%d0%b5%d0%b4%d0%b5%d0%bb%d0%b5%d0%bd-%d0%b1%d1%80%d0%be%d0%b9-%d1%82%d1%80%d1%83%d0%b4/", "text": "Уважаеми читатели, От 1 юли можете спокойно да пиете неделното си кафе, без да ходите до будката за любимия вестник. Слагаме неделните страници в събота и така през уикенда ще имате мнооого голям вестник – чаровният съботно-неделен “Труд”. Взимайте го още в събота – доволни ще останете!", "date": "2018.06.29", "title": " Специалния съботно-неделен брой Труд Уикенд\t\t\t"}
{"url": "https://trud.bg/%d0%b7%d0%be%d1%80%d0%b0%d0%bd-%d0%b7%d0%b0%d0%b5%d0%b2-%d1%80%d0%b5%d1%84%d0%b5%d1%80%d0%b5%d0%bd%d0%b4%d1%83%d0%bc%d1%8a%d1%82-%d0%b7%d0%b0-%d0%b8%d0%bc%d0%b5%d1%82%d0%be-%d1%89%d0%b5-%d1%81%d0%b5/", "text": "Референдумът за името ще се проведе в края на септември, заяви македонският премиер Зоран Заев от Брюксел в интервю за Македонската телевизия. По неговите думи още към края на юли започва процеса по наблюдение на Македония от страна на Европейския съюз. Зоран Заев каза още, че генералният секретар на НАТО Йенс Солтенберг е обяснил процедурите, които следват за присъединяване на страната към Алианса „Точно се знае къде ще бъде македонското знаме. След завършване на преговорния процес, който трае около три месеца, Македония ще получи място на масата заедно със страните-членки на НАТО“, каза Заев. Той изрази увереност, че с решени двустранни проблеми, с покани за членство с точно определени дати в евроатлантическите организации, не само правителството, но и всички институции в страната, както и гражданите ще бъдат мотивирани да постигнат резултати. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.29", "title": " Зоран Заев: Референдумът за името ще се проведе в края на септември"}
{"url": "https://trud.bg/%d0%b2%d0%b5%d1%81%d1%82%d1%82%d0%b0-%d0%b7%d0%b0-%d0%ba%d1%80%d0%b0%d1%8f-%d0%bd%d0%b0-%d0%b4%d0%b8%d0%b7%d0%b5%d0%bb%d0%b0-%d0%b5-%d1%81%d0%b8%d0%bb%d0%bd%d0%be-%d0%bf%d1%80%d0%b5%d1%83%d0%b2%d0%b5/", "text": "Превозните средства в Европейския съюз консумират 2,6 пъти повече нафта, отколкото бензин Потребителите извън Европа нехаят за скандала с манипулирани емисии Слуховете за смъртта на дизела като източник на енергия за задвижване на моторни превозни средства са силно преувеличени. Той продължава да бъде основен ресурс за двигатели с вътрешно горене на коли, камиони, автобуси, локомотиви и кораби, строителни, индустриални, селскостопански и военни машини. Във всички държави от ЕС с изключение на Гърция и Кипър дизелът има сериозно преимущество над бензина като използвано гориво за движение по пътищата. Това се дължи на данъчната политика в последните десетилетия за фаворизиране на дизела в много европейски страни и на въведените стриктни ограничения за вредните емисии в ЕС. Без икономичните дизелови автомобили производителите няма как да изпълнят все по-строгите норми за отделяния въглероден двуокис. В резултат съществуващият в момента автопарк в ЕС консумира 2,6 пъти повече дизел отколкото бензин, по данни на консултантската компания “Макинзи”. Съотношението на потреблението между двете горива в държавите със силно развити икономики е категорично в полза на дизела – 83:17 процента във Франция, 81:19% в Испания, 72:28% в Италия, 66:34% в Германия и Великобритания. В световен мащаб търсенето на дизел също е по-голямо от това на бензин – 430 срещу 270 хиляди барела на ден през 2017 г. Гръмналите през 2015 г. разкрития за манипулирани данни на вредните емисии при тестове на коли с дизелови мотори не влияят съществено върху пазара на горива. Негативният политически, обществен и медиен отзвук от скандала доведе до известен спад в продажбите на нови дизелови автомобили в Европа. Експерти твърдят, че това е “вътрешногермански проблем”, тъй като е породен от германски производители и най-чувствителни към него са именно германските потребители. Те имат силата да променят общата картина на пазара в ЕС поради факта, че Германия е най-големият консуматор на нови коли на континента – през 2017 г. там са продадени близо 3,5 млн. от общо 15,1 млн. автомобила в целия ЕС. Има намаляване на продажбите на дизели и във Великобритания и Франция, но в Италия растат. В глобален аспект Европа е важен, но не е най-големият пазар на автомобили. През 2017 г. в целия свят са продадени 85 млн. нови коли. Най-много от тях са купени в Китай (24,5 млн.) и САЩ (17 млн.), където дизелът не е на почит, но и потребителите нехаят за скандала с вредните емисии. Дизелът е в подем в традиционно “бензиновата” Япония с годишен пазар 4,4 млн. автомобила. В Индия (3,2 млн. купени коли през 2017 г.) също има сериозно търсене на дизели, въпреки намеренията на властта да забрани от 2030 г. продажбата на нови превозни средства с вътрешно горене заради високата смъртност от мръсния въздух. Именно заплахата от ограничения за движение в големи европейски градове и внушенията, че дизеловите автомобили повече замърсяват природата стоят в основата на спада в продажбите им в ЕС.   Бензинът също замърсява природата “Най-добрите дни за осъдения на смърт дизелов мотор предстоят”, прогнозира наскоро авторитетното издание “Зюддойче Цайтунг”. Вестникът пише, че проблемът с вредните емисии предизвиква технологично състезание между производителите за това кой ще намери най-добрия начин да намали замърсяването. Този проблем е “не само на дизеловите, но и на бензиновите мотори, защото те също изхвърлят вредни емисии”. “До 2040 г. ще се води съревнование между различни технологии за задвижване”, коментира изданието. То излага тезите, че от технологична гледна точка “краят” на дизела е необоснован, не бива политиката да определя мобилността на бъдещето и не трябва да се мисли само за хората в големите градове.   От луксозните коли у нас дизелови са над 80% Българските купувачи на премиум автомобили категорично предпочитат дизеловите пред бензиновите модели. Това се дължи на доброто представяне на високотехнологичните комън-рейл двигатели. Те са надеждни, работят тихо, осигуряват динамика и разумен разход на гориво. 83% от закупените в България нови автомобили БМВ през 2017 г. са дизелови, бензиновите са 15%, а електрифицираните – близо 3%. Данните са официално обявените търговски резултати на компанията, която всяка година дава подробна информация за продажбите си у нас.   Отпушване на движението вместо ограничения Има по-удачни инструменти за подобряване на качеството на въздуха в големите градове от въвеждането на забрани за дизелови или за стари автомобили. Европейски експерти предлагат да се работи за отпушване на движението и намаляване на задръстванията. Това ще се постигне с по-добри кръстовища, повече “зелени вълни”, “умни” светофари и дигитални технологии за бързо намиране на паркомясто. При по-бързо движение колите изразходват по-малко гориво и отделят по-малко емисии. Затова има идеи за увеличаване на скоростта в централните зони от 30 км/ч на 50 км/ч, без да се правят компромиси с безопасността.   Експертът: Няма алтернатива за дълги разстояния “Модерният дизелов двигател е част от решението, а не е проблемът на съвременната мобилност и това е ясно на всеки, който е компетентен по темата.” Тези думи каза преди месец президентът на Съюза на германската автоиндустрия (VDA) Бернхард Матес на общото събрание на най-голямата европейска автомобилна организация ADAC с повече от 20 милиона членове. “Дизеловите коли отделят до 15% по-малко въглероден диоксид в сравнение с бензиновите с идентична мощност и имат съществен принос за постигането на глобалните цели за опазване на климата на нашата планета”, припомни шефът на VDA. Той призова да не се отрича и да не се демонизира висока технология като модерния комън-рейл двигател само заради скандала с манипулирани тестови данни. “За дълги и средни разстояния дизеловите превозни средства нямат алтернатива в товарния и пътническия транспорт, защото показват отлични показатели за консумация на гориво и отделяне на вредни емисии. За къси дистанции и вътрешноградски отсечки може да се премине към други суровини като природен газ, електричество или водород”, смята Бернхард Матес.   Лидерите в бранша вярват в комън-рейла В своята 125-годишна история дизеловият двигател е преживял много възходи и падения, но с развитието на технологиите се утвърждава като задвижваща система за леки, товарни и специализирани превозни средства. Той има около 30% по-голям коефициент на полезно действие спрямо бензиновия, което означава по-добра ефективност – висока мощност при ниска консумация на гориво. Новите дизелови двигатели отделят по-малко въглероден двуокис от бензиновите, които пък изхвърлят по-ниски емисии азотен окис. Въглеродният двуокис е най-вредният от парниковите газове, а азотният окис влиза в реакция с други вещества и образува съединения, които могат да причинят различни увреждания. Германските концерни, които са “локомотивите” в развитието на тази автоиндустрията, търсят технологични пътища да направят дизеловите мотори още по-чисти. Гигантите “Даймлер” и БМВ продължават да усъвършенстват дизеловите двигатели, “Фолксваген” – също, като спира да ги предлага само за някои градски коли. “Волво” повече няма да пуска нови модели на дизел. “Ягуар” и “Ленд Роувър” имат силно дизелово потребление (91% от автомобилите през 2017 г.) и продължават да разчитат на дизела, като паралелно електрифицират гамата си. “Тойота” изважда дизела от европейските си модели. Френската група PSA на “Пежо”, “Ситроен” и “Опел” не дава индикации за отказване от дизела, но има за цел 80% от колите да са хибридни или електрически след 5 г. Алиансът “Рено Нисан” планира да намали дизеловите модели за сметка на електрическите.   №1 в индустрията остава „Фолксваген“ Дизелгейт поразклати, но не събори гиганта “Фолксваген” заедно с дъщерните му марки от трона на световен лидер в производството на автомобили. Германският производител бе в основата на скандала от 2015 г. с манипулиране на отделяните вредни емисии. Две години по-късно концернът регистрира най-добрите пазарни резултати в цялата си история. С 4,3% ръст за 2017 г. той остава №1 по продажби на нови коли в света (3,6 млн. броя) пред “Тойота” и е убедителен лидер в Европа с 23,7% пазарен дял. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.29", "title": " Вестта за края на дизела е силно преувеличена\t\t\t"}
{"url": "https://trud.bg/%d1%81%d1%8a%d0%b4%d0%b1%d0%b0%d1%82%d0%b0-%d0%bd%d0%b0-%d0%be%d1%82%d0%bf%d0%b0%d0%b4%d0%bd%d0%b0%d0%bb%d0%b8%d1%82%d0%b5-%d0%b4%d0%b2%d0%b0%d0%bc%d0%b0-%d1%81%d0%b0-%d0%b0%d1%83%d1%82-%d1%81%d0%b0/", "text": "МОСКВА – Отпадането в групите на световното първенство вече коства главата на двама треньори. Египет уволни едностранно аржентинеца Ектор Купер, който не спечели нито точка. Оправданията, че Мохамед Салах не бил готов не минаха пред босовете. „Фараоните“ са сред най-слабите на мондиала като статистика и първото класиране от 28 години насам не стопли сърцата край Хеопсовата пирамида. Египет е най-успешният африкански отбор, що се отнася до континенталните първенства. Но така и не може да направи пробив на световни финали като Гана и Камерун в миналото. Холандецът Берт ван Марвийк, извел родината си до финал на Мондиал 2010, отпадна с Австралия. Първо специалистът класира Саудитска Арабия за турнира, но избяга от Персийския залив. Сега стори същото и с „кенгурата“.  „За мен беше голямо удоволствие да работя с австралийските национали, но вече съм свободен“, каза Ван Марвийк. Тук някъде трябва да се спомене, че първата треньорска глава, паднала на финалите, дойде 48 часа преди откриването на турнира. Испанската федерация не остана равнодушна към новината, че Хулен Лопетеги е новият треньор на „Реал“ (Мадрид) и му посочи вратата. На негово място по спешност пък бе назначен Фернандо Йеро, изпълнявал до момента ролята на спортен директор. Сега неговото бъдеще начело на „Ла Фурия“ също не е никак сигурно. Тимът изигра серия от колебливи мачове в групите и спечели 5 от възможни 9 точки. В един момент световният шампион от 2010 година дори бе на прага на отпадането. Така оставането на Йеро след мондиала изглежда мисия невъзможна, но евентуален пробив в Русия може пък да промени статута му на временен наставник. Всичко обаче е в сверата на вероятностите, защото големите сблъсъци тепърва предстоят. Ясна е и съдбата на Хорхе Сампаоли. И птичетата в Русия знаят, че Лео Меси и Хавиер Масчерано вече правят аржентинския състав. Специалистът няма думата след тежката загуба с 0:3 от Хърватия. Стигна се дотам, че камерите в Русия го уловиха по време на двубоя с Нигерия да пита Лионел Меси дали да пуска резервата Серхио Агуеро. Дали това е поредната футболна конспирация, можем само да гадаем, но е факт, че минути по-късно звездата на „Манчестър Сити“ се появи на терена. Сампаоли обаче ще прибере над 10 милиона долара като неустойка без значение как се класират „гаучосите“.  А ранното отпадане странно донесе нов договор на друг треньор с временен статут. Аржентинецът Хуан Антонио Пици получи удължение на контракта със Саудитска Арабия, след като спечели мача на честта срещу Египет с 2:1. Испанецът застана начело на тима едва в края на 2017 година, когато вече бе спечелил квота за мондиала. Но въпреки неубедителните резултати в контролите и груповата фаза, успя да убеди шефовете си, че е точният човек.  Много е вероятно подобна награда да получи и Акира Нишино, треньорът на Япония. Специалистът изведе тимът до 1/8-финал, въпреки тежката група, в която бяха азиатците – Колумбия, Сенегал и Полша.", "date": "2018.06.29", "title": " Съдбата на отпадналите: Двама са аут, Сампаоли също е пътник"}
{"url": "https://trud.bg/%d0%b9%d0%be%d1%80%d0%b4%d0%b0%d0%bd%d0%b8%d1%8f-%d1%81%d1%8a%d0%be%d0%b1%d1%89%d0%b8-%d0%b7%d0%b0-%d0%bf%d0%be%d1%81%d1%82%d0%b8%d0%b3%d0%bd%d0%b0%d1%82%d0%be-%d1%81%d0%bf%d0%be%d1%80%d0%b0%d0%b7/", "text": "Йордански официален източник съобщи днес, че е било постигнато споразумение за прекратяване на огъня в Южна Сирия, което има за цел да помири опозиционните и правителствените сили, сраженията между които предизвикаха опасения от хуманитарна катастрофа, предаде Ройтерс. По-рано днес говорителката на йорданското правителство Джумана Гунаймат информира, че страната е подкрепила споразумение за примирие, “което ще защити живота на цивилни, по-специално на жени и деца”. Миналата седмица сирийските правителствени сили започнаха офанзива срещу бунтовниците в южната част на страната близо до границите с Йордания и Израел и постигнаха успехи, навлизайки в няколко града, припомня Ройтерс. Над 120 000 цивилни избягаха до момента от домовете си от началото на операцията, съобщи днес Сирийският център за наблюдение на правата на човека. Според неправителствената мониторингова организация, която е базирана във Великобритания и разполага с широка мрежа от информатори в Сирия, от 19 юни в района са били убити най-малко 98 цивилни, сред които 19 деца. Йордания подпомага преговори между бунтовнически фракции от т. нар. Свободна сирийска армия и Русия с цел сключване на сделка за прекратяване на сраженията в замяна на възстановяване на контрола на сирийското правителство върху южната провинция Дараа, отбелязва Ройтерс. Говорителката на йорданското правителство потвърди отказа на страната да приеме на своя територия още сирийски бежанци. В Йордания вече има над 666 000 регистрирани от ООН бежанци. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.29", "title": " Йордания съобщи за постигнато споразумение за примирие в Южна Сирия"}
{"url": "https://trud.bg/%d0%b0%d1%80%d0%b5%d1%81%d1%82%d1%83%d0%b2%d0%b0%d1%85%d0%b0-44-%d0%b3%d0%be%d0%b4%d0%b8%d1%88%d0%b5%d0%bd-%d0%b7%d0%b0-%d0%ba%d1%80%d0%b0%d0%b6%d0%b1%d0%b0-%d0%bd%d0%b0-600-000-%d0%bb%d0%b5%d0%b2/", "text": "Арестуван е 44-годишен мъж, заподозрян за кражбата на близо 600 000 лева от офиса на фирма в Тополовград в края на миналата година, съобщи  . По искане на прокуратурата, съдът го остави в ареста, защото може да се укрие или да извърши друго престъпление. Решението може да бъде обжалвано пред Окръжния съд – Ямбол. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.29", "title": " Арестуваха 44-годишен за кражба на 600 000 лева от офис"}
{"url": "https://trud.bg/%d1%82%d1%80%d1%8a%d0%bc%d0%bf-%d0%bf%d1%80%d0%b5%d0%b4%d0%bb%d0%be%d0%b6%d0%b8%d0%bb-%d0%bd%d0%b0-%d0%bc%d0%b0%d0%ba%d1%80%d0%be%d0%bd-%d1%84%d1%80%d0%b0%d0%bd%d1%86%d0%b8%d1%8f-%d0%b4%d0%b0-%d0%bd/", "text": "Президентът на САЩ Доналд Тръмп предложил на френския си колега Еманюел Макрон Франция да напусне Европейския съюз и да сключи двустранно търговско споразумение със Съединените щати, пише в. “Вашингтон пост”, цитиран от Франс прес. “Защо не напуснеш ЕС?”, попитал Тръмп на срещата си с Макрон в Белия дом през април, според американския ежедневник, който цитира двама европейски представители. Съдържанието на разговора бе потвърдено пред Франс прес от дипломатически източник. Тръмп увеличи през последните месеци атаките си срещу ЕС, осъждайки, според него, нечестните му търговски практики, по-специално в автомобилостроенето. Макрон пък бе избран миналата година за президент на Франция с категорично проевропейска програма, припомня Франс прес. “Европейският съюз, разбира се, бе създаден, за да се възползва от Съединените щати”, каза в сряда американският президент на предизборен митинг в северния щат Северна Дакота. Избран за президент на САЩ с лозунга “Америка на първо място”, Тръмп редовно критикува функционирането на международни организации, особено на НАТО. На срещата на върха на Г-7 в Канада в началото на този месец той каза, че Алиансът е “също толкова лош, колкото и НАФТА”, Северноамериканското споразумение за свободна търговия. В този контекст на силно напрежение със съюзниците, Тръмп ще участва в срещата на върха на НАТО на 11 и 12 юли в Брюксел. Няколко дни по-късно американският президент ще се срещне в Хелзинки с руския си колега Владимир Путин, отбелязва Франс прес. /БТА/ АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.29", "title": " Тръмп предложил на Макрон Франция да напусне ЕС"}
{"url": "https://trud.bg/%d0%b2%d0%b0%d0%bb%d0%b5%d0%bd%d1%82%d0%b8%d0%bd-%d1%80%d0%b0%d0%b4%d0%b5%d0%b2-%d0%b8-%d0%bc%d0%bb%d0%b0%d0%b4%d0%b5%d0%bd-%d0%bc%d0%b0%d1%80%d0%b8%d0%bd%d0%be%d0%b2-%d0%bf%d0%be%d1%81%d0%b5%d1%82/", "text": "Областният управител на Софийска област Илиан Тодоров, вътрешният министър Валентин Радев и главният секретар на МВР Младен Маринов бяха в с. Лъга, община Етрополе заради наводненията. Наводненията са предизвикали множество щети, както и повреда на водопреносната мрежа и някои райони в гр. Етрополе и гр. Правец са без питейна вода, съобщиха от Областната администрация на Софийска област. За тях ще бъдат осигурени водоноски, потвърди Тодоров след разговор с директора на ВиК- София. Тодоров обяви още, че хората в региона не бива да се притесняват, защото се прави всичко необходимо от държава за справяне с критичната ситуация. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.29", "title": " Валентин Радев и Младен Маринов посетиха село Лъга заради наводненията"}
{"url": "https://trud.bg/%d0%bc%d0%b8%d0%bd%d1%87%d0%be-%d0%ba%d0%be%d1%80%d0%b0%d0%bb%d1%81%d0%ba%d0%b8-667-%d0%bc%d0%bb%d0%bd-%d0%bb%d0%b2-%d1%89%d0%b5-%d1%81%d1%82%d1%80%d1%83%d0%b2%d0%b0-%d0%b7%d0%b0%d0%ba%d0%be%d0%bd/", "text": "Законът за личната помощ,   от омбудсмана Мая Манолова, ще струва 667 млн. лв. Това обяви пред   председателят на Агенцията за хора с увреждания Минчо Коралски. Според него при представянето на проекта са се чули аргументите само на едната страна. Той повтори тезата на представителните организации на хората с увреждания, че предложеният законопроект обслужва само една част от нуждаещите се. По думите му решението е в това, което е започнало правителството – промени във всички закони за хората с увреждания. За една отделна услуга няма как да се прави отделен закон, заяви Коралски. Относно регистъра за хората с увреждания за 2 млн. лв. той каза, че регистър съществува и той е уникален за ЕС. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.29", "title": " Минчо Коралски: 667 млн. лв. ще струва законът за личната помощ, предложен от Мая Манолова"}
{"url": "https://trud.bg/%d1%81%d1%8a%d0%b4%d1%8a%d1%82-%d0%b3%d0%bb%d0%be%d0%b1%d0%b8-%d0%bf%d0%b5%d0%bd%d1%81%d0%b8%d0%be%d0%bd%d0%b5%d1%80-%d0%ba%d0%b0%d1%80%d0%b0%d0%bb-%d1%84%d0%be%d1%80%d0%b4-%d1%81-%d0%bd%d0%be/", "text": "Районен съд -Варна наложил глоба на пенсионер, управлявал лек автомобил”Форд” с регистрационни табели на “Москвич”. Деянието е наказуемо по чл. 345, ал. 1 от НК. 65-годишният мъж е спрян с “Форд”-а за проверка от полицейски екип на главен път Аксаково – Кичево. След извършена справка в информационните масиви се установило несъответствие между поставените на автомобила регистрационни табели и номера на рамата. Оказало се, че водачът си служи неправомерно с истински регистрационни табели, но предназначени за превозно средство от друга марка и модел – за „Москвич”. Съдът приел постигнатото между страните споразумение и глобил подсъдимия с 600 лева. Съдебният акт е окончателен. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.29", "title": " Съдът глоби пенсионер, карал “Форд” с номерата на “Москвич”"}
{"url": "https://trud.bg/129-%d1%81%d1%80%d0%b5%d1%89%d0%b8-%d0%b2-%d0%be%d0%b1%d0%bb%d0%b0%d1%81%d1%82%d1%82%d0%b0-%d0%bd%d0%b0-%d0%be%d0%ba%d0%be%d0%bb%d0%bd%d0%b0%d1%82%d0%b0-%d1%81%d1%80%d0%b5%d0%b4%d0%b0-%d0%b8-%d0%ba/", "text": "По време на Българското председателство на Съвета на ЕС бяха проведени 129 срещи в областта на околната среда и климата, от които два Съвета на министрите на околната среда в Брюксел и в Люксембург и един Неформален съвет на министрите на ЕС по околна среда в София, съобщават от Министерството на околната среда и водите. От там допълват, че преходът към кръгова икономика е бил ключов приоритет в областта на околната среда за Българското председателство. На 25 юни по време на последния Съвет на министрите по околна са приети заключенията за плана за действие на ЕС за кръговата икономика. Темата за качеството на въздуха също била поставена като един от основните приоритети. На проведения в началото на февруари съвместно с Европейската комисия 21-ви Европейски форум по екоиновации за качество на въздуха се постигнало съгласие, че подобряването на качеството на въздуха е не само екологичен, но и социално-икономически проблем. Това било и основна тема на провелия се през април Неформален Съвет по околна среда в София. Държавите членки постигнали единодушние, че са необходими още и спешни действия за постигане на целта. Те изтъкнали необходимостта от по-добра координация между различните управленски нива и различните икономически сектори, които имат отношение към проблема. По-доброто регулиране също било обсъдено на Неформалния съвет по околна среда в София. Фокусът на дискусията се насочнл към необходимостта от подобряване на координацията между различните нива на управление. По-ясното и лесно приложимо законодателство, без прекомерна регулация и административна тежест, с работещи механизми за докладване, мониторинг и оценка била споделената визия за по-добро регулиране. Темата се адресирала и в контекста на „позеленяването“ на Европейския семестър по време на проведения обмен на мнения в рамките на мартенския Съвет по околна среда. Българското председателство провело финалните преговори с Европейския парламент по законодателния пакет „Отпадъци“, който е публикуван в Официален вестник на Европейския съюз на 14 юни, по Регламента за включване на сектор „Земеползване, промяна в земеползването и горско стопанство“, както и по Регламента за споделяне на усилията в Рамката по енергетика и климат на ЕС до 2030 г. Успешно били проведени триалозите с ЕП по предложението за Регламент за наблюдение и докладване на емисиите на въглероден диоксид и разхода на гориво на нови тежкотоварни превозни средства, като в рамките на Съвета на ЕС по околна среда на 25 юни Регламентът окончателно е приет. Българското председателство изготвило първи ревизиран компромисен текст по предложението за Директива за водите, предназначени за консумация от човека. В него били въведени някои съществени изменения в сравнение с предложението на Комисията, с което се дава възможност на Австрийско председателство да финализира преговорите. Председателството изготвило и първи ревизиран текст, отразяващ дискусиите до момента по предложението за Регламент за установяване на емисионни стандарти за нови леки и нови лекотоварни МПС. От началото на година се провели и 72 срещи на подготвителните органи към Съвета на Европейския съюз, 12 срещи в София (21-ви европейски форум по Еко-иновации в областта на качеството на въздуха), девет на ниво генерални директори/директори, среща на аташета на държавите членки по околна среда и конференция на тема „Кръгова икономика“ под патронажа на МОСВ. 17 срещи се проведели в други държави членки, както и в трети страни във връзка с редица международни конвенции. Провели се и 25 експертни срещи във връзка с подготовката на Европейския съюз за срещата на СОР 24 в Катовице в края на годината.", "date": "2018.06.29", "title": " 129 срещи в областта на околната среда и климата проведени у нас по време на председателството"}
{"url": "https://trud.bg/%d0%bb%d0%b5%d0%ba%d0%b0%d1%80-%d0%bf%d0%be%d0%bb%d1%83%d1%87%d0%b8-%d1%83%d1%81%d0%bb%d0%be%d0%b2%d0%bd%d0%b0-%d0%bf%d1%80%d0%b8%d1%81%d1%8a%d0%b4%d0%b0-%d0%b7%d0%b0-%d1%81%d0%bc%d1%8a%d1%80%d1%82/", "text": "6 години и половина след смъртта на 23-годишна варненка, настъпила след операция на сливици в частна клиника, Варненският апелативен съд отмени оправдателната присъда на първата съдебна инстанция и присъди на д-р Димитър Габровски – лекар “Уши, нос, гърло”, година и половина лишаване от свобода с три годишен изпитателен срок. Докторът е лишен от правото да упражнява лекарска професия за срок от 2 години, съобщиха от пресслужбата на Апелативния съд. Магистратите признаха вината на лекуващия лекар затова, че през януари 2012 година причинил по непредпазливост смъртта на Дарина Г., като не е осъществил следоперативен контрол и наблюдение на състоянието й, неправилно е използвал кръвоспиращ медикамент, не е реагирал адекватно на съобщените му данни за състоянието на пациентката и е прехвърлил грижите за нея на други лица, като е давал нареждания и консултации по телефона. 23-годишната Дарина постъпва за планова операция на сливиците в частна варненската клиника. Операцията била извършена от опитния лекар УНГ д-р Габровски. На следващата сутрин младата жена се почувствала зле, започнала да повръща кръв, за което била уведомената дежурната медицинска сестра. Медиците установили, че около оперативната рана има съсирек. По телефона лекуващият й лекар назначил вливане на банка глюкоза с кръвоспиращи средства и преместване в болница “Св. Анна”, но час по-късно Дарина колабирала при опит да бъде преместена. Хирургът пристигнал в частната клиника и се опитал заедно с екип да спрат кръвотечението. Въпреки тези усилия състоянието на пациентката се влошило и се наложило да бъде извикан реанимационен екип от “Св. Анна”. Близо два часа продължила битката за живота на Дарина, но тя починала. Четири години продължи досъдебното производство. В края на 2017 състав на Варненския окръжен съд оправда по всички обвинения подсъдимите д-р Димитър Габровски, извършил операцията и медицинската сестра Ваня И., която е трябвало да следи състоянието на пациентката след интервенцията. Варненският апелативен съд отмени само оправдателната присъда на д-р Габровски и потвърди невиновността на медицинската сестра. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.29", "title": " Лекар получи условна присъда за смъртта на млада жена след операция на сливици"}
{"url": "https://trud.bg/%d1%80%d1%83%d1%81%d0%b8%d1%8f-%d0%b5-%d0%b2%d0%bd%d0%b5%d1%81%d0%bb%d0%b0-%d0%b6%d0%b0%d0%bb%d0%b1%d0%b0-%d0%b2-%d1%81%d1%82%d0%be-%d1%81%d1%80%d0%b5%d1%89%d1%83-%d0%b0%d0%bc%d0%b5%d1%80%d0%b8%d0%ba/", "text": "Русия е внесла жалба в Световната търговска организация (СТО) срещу митата, въведени от САЩ върху вноса на стомана и алуминий. Москва е поискала също така консултации със САЩ по процедурата за разрешаване на спорове в СТО във връзка с допълнителните мита върху продукти на черната металургия и алуминия. Това заяви пред медии министърът на икономическото развитие Максим Орешкин, цитиран от ТАСС. САЩ въведоха митата от 23 март 2018 година. С 25 процента се облагат стоманени продукти от всички страни освен Австралия, Аржентина, Бразилия и Южна Корея. Мита от 10 процента действат върху вноса на алуминий от всички държави, освен от Австралия и Аржентина, припомни Орешкин. Освен Русия жалби в СТО срещу американските мита подадоха Китай, Индия, ЕС, Канада, Мексико и Норвегия, уточни министърът. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.29", "title": " Русия е внесла жалба в СТО срещу американските мита за внос на стомана и алуминий"}
{"url": "https://trud.bg/%d1%81%d1%8a%d0%b4%d1%8f%d1%82-%d0%b1%d1%80%d0%b8%d1%82%d0%b0%d0%bd%d1%81%d0%ba%d0%b0%d1%82%d0%b0-%d0%bf%d0%be%d0%bf-%d0%b7%d0%b2%d0%b5%d0%b7%d0%b4%d0%b0-%d0%b5%d0%b4-%d1%88%d0%b8%d0%b9%d1%80%d1%8a/", "text": "Срещу британската звезда Ед Шийрън са повдигнати няколко обвинения за плагиатство на обща стойност 100 млн. долара. Причината – един от най-големите хитове на Шийрън копирал мелодията, ритъма и темпото на песен на Марвин Гей от 1973 г. Музикантът отрича всички обвинения. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.29", "title": " Съдят британската поп звезда Ед Шийрън за 100 млн. долара"}
{"url": "https://trud.bg/%d0%b1%d0%be%d0%b9%d0%ba%d0%be-%d0%b1%d0%be%d1%80%d0%b8%d1%81%d0%be%d0%b2-%d0%bf%d1%80%d0%b5%d0%b4%d0%b0%d0%b2%d0%b0-%d0%bf%d1%80%d0%b5%d0%b4%d1%81%d0%b5%d0%b4%d0%b0%d1%82%d0%b5%d0%bb%d1%81%d1%82/", "text": "Министър-председателят Бойко Борисов ще предаде символично председателството на Съвета на Европейския съюз на австрийския канцлер Себастиан Курц на 30 юни в град Шладминг. Преди събитието българският премиер ще проведе работна среща с канцлера Курц и председателя на Европейския съвет Доналд Туск. Те ще обсъдят изпълнението на приоритетите по време на Българското председателство и приемствеността им от Австрия, част от които са темите за европейската перспектива и свързаност на страните от Западните Балкани, за дигитализацията и за сигурността и миграцията. В състава на официалната делегация в Австрия ще бъде и министъра за Българското председателство на Съвета на Европейския съюз 2018 Лиляна Павлова. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.29", "title": " Бойко Борисов предава председателството на Съвета на ЕС на Австрия"}
