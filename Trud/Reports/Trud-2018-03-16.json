{"url": "https://trud.bg/%d0%bc%d0%b0%d0%ba%d1%80%d0%be%d0%bd-%d1%80%d1%83%d1%81%d0%b8%d1%8f-%d1%81%d1%82%d0%be%d0%b8-%d0%b7%d0%b0%d0%b4-%d0%bf%d0%be%d0%ba%d1%83%d1%88%d0%b5%d0%bd%d0%b8%d0%b5%d1%82%d0%be-%d1%81%d1%80%d0%b5/", "text": "Президентът на Франция Еманюел Макрон заяви, че според страната му, Русия стои зад покушението срещу бившия сътрудник на ГРУ Сергей Скрипал Френският президент увери за безусловната подкрепа към Лондон. „Искам да се обърна с думи на солидарност към нашите британски приятели и още веднъж за изразя солидарността си на съюзник към Великобритания, която бе подложена на нападение на собствена територия. Ние осъждаме тази руска намеса и всичко, което се случи, защото всичко сочи, че именно Русия извършва покушението“, заяви Макрон. Той подчерта, че Париж е за пълна забрана за използването на химическо оръжие. Еманюел Макрон обеща амбициозен проект за ЕС след срещата си с германския канцлер Ангела Меркел. „Очаква ни важна работа. Европа минава през много сътресения,“ отбеляза френският президент, споменавайки Брекзит, изборите в Италия и мигрантската криза. Макрон потвърди амбицията си за реформиране на еврозоната. Меркел наблегна на конкурентоспособността на ЕС, както и на общата фискална и имиграционна политика. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.03.16", "title": " Макрон:  Русия стои зад покушението срещу Скрипал"}
{"url": "https://trud.bg/%d0%bf%d0%bb%d0%b0%d0%bc%d0%b5%d0%bd-%d0%bf%d0%b0%d0%bd%d0%b0%d0%b9%d0%be%d1%82%d0%be%d0%b2-%d0%bf%d1%80%d0%be%d0%bc%d0%b5%d0%bd%d0%b8%d1%82%d0%b5-%d0%b2-%d0%bd%d0%ba-%d0%b7%d0%b0%d0%bf%d0%bb%d0%b0/", "text": "Промените в Наказателния кодекс, с които въвежда преследване на корупция и в частния сектор, предизвикаха остри негативни реакции на адвокатите, бизнеса, преподавателите по право и политически формации. Може да бъде упражняван натиск върху бизнеса, ако тези промени влязат в сила, коментира проф. Пламен Панайотов, ръководител на катедрата „Наказателни науки” в СУ, по  . По думите му е заплашена и пазарната икономика. Според него е абсурдно да се уеднакви режимът за наказване на корупцията в частния сектор с този в публичния сектор. Той подчерта, че в частния сектор поначало няма нормирани цени на стоките и услугите. „Да допуснем, че две фирми са се разбрали помежду си с оглед доставка на определени стоки или изпълнение на определени услуги. И фирмата, която осъществява тази доставка, изпълнява договора по такъв начин, че другата страна е изключително доволна. И отива и казва на ръководството на другата фирма: Искам по случай Великден да изпратя твоите хора до Дубай за една седмица. Понеже това не е уговорено предварително, ще се третира като бонус в частния сектор. При правомерно поведение ще трябва да го третираме като корупция, това е абсурд”, обясни проф. Панайотов. „Разпоредбите са формулирани по начин, който би бил в нарушение с основни принципи на наказателното право, а именно принципът за правната сигурност, защото е неясно при какви условия ще се носи наказателна отговорност, и принципът за необходимостта, тоест да се гледа на наказателното право като последно средство за решаването на какъвто и да е проблем в обществото, допълни той. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.03.16", "title": " Пламен Панайотов: Промените в НК заплашват пазарната икономика"}
{"url": "https://trud.bg/%d1%81%d0%be%d1%84%d0%b8%d0%b9%d1%81%d0%ba%d0%b8%d1%8f%d1%82-%d0%be%d0%b1%d0%bb%d0%b0%d1%81%d1%82%d0%b5%d0%bd-%d1%83%d0%bf%d1%80%d0%b0%d0%b2%d0%b8%d1%82%d0%b5%d0%bb-%d0%be%d1%82%d0%bc%d0%b5%d0%bd/", "text": "Областният управител на Софийска област Илиан Тодоров отказа планираното посещение в Московска област и среща с губернатора на областта Андрей Воробьов заради усложнената геополитическа обстановка. Това съобщиха от областната администрация. Нагнетяването на международната обстановка вследствие на  отравянето на  двойния агент Сергей Скрипал и мерките, които Великобритания предприе срещу Русия влияят негативно на международно положение. Подобен род срещи в такава обстановка, в която заради инцидента със Скрипал се свиква извънредно заседание на  Съвета за сигурност на ООН и всички евроатлантически партньори на България осъждат акта, не е от интерес за ничия страна, гласи съобщението. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.03.16", "title": " Софийският областен управител отмени среща с губернатора на Москва"}
{"url": "https://trud.bg/%d0%be%d1%82%d0%ba%d1%80%d0%b8%d0%b2%d0%b0%d1%82-%d0%be%d0%b1%d0%bd%d0%be%d0%b2%d0%b5%d0%bd%d0%b8%d1%8f-%d0%bf%d1%80%d0%b8%d1%80%d0%be%d0%b4%d0%be%d0%bd%d0%b0%d1%83%d1%87%d0%b5%d0%bd-%d0%bc%d1%83/", "text": "Природонаучният музей в Бургас ще отвори врати обновен на 19 март /понеделник/ от 13.00 часа. Всички посетители могат да разгледат обогатената музейна експозиция още в първия й работен ден от 13.30 до 17.00 часа напълно безплатно. Сградата, в която се помещава Природонаучната експозиция на РИМ-Бургас, се намира на улица “Константин Фотинов” № 30 и е паметник на културата. Точно преди две години любимият музей на бургаските деца бе затворен за основен ремонт. Ремонтните дейности се извършиха по проект, финансиран от програма “Красива България” на Министерството на труда и социалната политика и от бюджета на Община Бургас, съобщиха от местната администрация. Фасадата на сградата и всички декоративни елементи по нея са възстановени и пребоядисани. Извършена е цялостна подмяна на покрива, дренаж за защита на сградата от подпочвени води, подменена е цялостната ел. инсталация и старото осветление с енергоспестяващо. Изградена е нова пожароизвестителна инсталация за максимално предпазване на културните ценности, съхранявани във фондовете на музея. На външните стени е поставена топлоизолация, а остарялата дограма е подменена с нова. Една от изненадите за малки и големи ще бъде нова витрина, която още от вратата привлича погледа на посетителите. В нея са разположени 3D експонати в реален размер на четирите вида бозайници, които се срещат в Черно море – афалата, муткура, черноморския делфин и тюлена. Диорама /умален макет на реално съществуваща местност/ в приземния етаж на музея показва нагледно как се образуват и нарастват минералите и кристалите под земята. Тя е изградена с калцитните друзи /кристали, сраснали в единия край в обща основа и оформени само откъм другия край/, които са намирани в затворените вече Бургаски медни мини. Акцентът върху минералното богатство и биоразнообразие на Южното Черноморие е запазен, но експонатите са допълнени от 4 интерактивни тъч скрийн /сензорни/ екрани, които предоставят на посетителите възможност да получат допълнителни изображения и интересна информация за тях. Музейните витрини са обновени като са съобразени с всички съвременни изисквания за по-добро съхранение на експонатите и тяхното представяне. Експозицията е допълнена с нови изображения и двуезични текстове. Сградата на улица “Константин Фотинов” 30 е построена през 1896 година за семейството на бургаския доктор Куцодимитрос. Тя е проектирана за модерния по онова време неокласицизъм. През годините е била жилище, училище и педагогическа гимназия. Обособена е за нуждите на Природонаучния музей в началото на 80-те години на миналия век, когато е обявена за недвижима културна ценност от местно значение. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.03.16", "title": " Откриват обновения Природонаучен музей в Бургас"}
{"url": "https://trud.bg/%d1%81%d0%b8%d1%80%d0%b8%d0%b9%d1%81%d0%ba%d0%b0%d1%82%d0%b0-%d0%b0%d1%80%d0%bc%d0%b8%d1%8f-%d0%b5-%d0%be%d0%b2%d0%bb%d0%b0%d0%b4%d1%8f%d0%bb%d0%b0-70-%d0%be%d1%82-%d0%b8%d0%b7%d1%82%d0%be%d1%87%d0%bd/", "text": "Сирийската армия съобщи в официално свое заявление, че е поела контрол над 70% от територията, която е била под контрола на опозицията в Източна Гута, предава Reuters. Според официалното заявление армията е поела контрол над селскостопански земи, няколко села и градове. Офанзивата срещу Гута, последният бастион на опозицията край Дамаск, започна в средата на февруари. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.03.16", "title": " Сирийската армия е овладяла 70% от Източна Гута"}
{"url": "https://trud.bg/%d1%83%d0%ba%d1%80%d0%b0%d0%b9%d0%bd%d0%b0-%d1%81%d0%b5-%d0%ba%d0%b0%d0%bd%d0%b8-%d0%b4%d0%b0-%d0%b1%d0%be%d0%b9%d0%ba%d0%be%d1%82%d0%b8%d1%80%d0%b0-%d0%b5%d0%b2%d1%80%d0%be-2018/", "text": "Украинците разгневиха шефа на Международната федерация по борба (UWW) Ненад Лалович (Сърбия) заради намеренията си да бойкотират европейското в дагестанския град Каспийск (30 април – 6 май). Преди дни спортният министър Игор Жданов забрани с указ на състезателите да участват на турнири и първенства на територията на Русия. А разпореждането си мотивира с нарушения от Русия на кодекса на Световната антидопингова агенция (ВАДА). Преди това Украйна се присъедини и към страните, които обявиха бойкот на световната купа по биатлон в Тюмен (22-25 март). Двете страни са в остър политически конфликт. “Сами си създават проблеми – отсече Лалович, който миналия месец влезе и в Изпълкома на МОК. – Ако Украйна не участва, заради нея няма да отменим шампионата. Разцепват борцовото семейство, недопустимо е! Ще видим как МОК ще реагира на казуса.“ Украинците обаче пристигат с пълни отбори при мъжете за турнира „Дан Колов – Никола Петров“ в „Асикс Арена“, бившата „Фестивална“. Схватките са от 22 до 25 март. Най-изявеният им състезател е Андрий Яценко, трети от последното световно при най-леките до 57 кг на свободния стил. За надпреварата пристига и отборът на Русия с най-титулувания си борец – олимпийския шампион от Рио 2016 Абдулрашид Садулаев (92 кг).", "date": "2018.03.16", "title": " Украйна се кани да бойкотира Евро 2018"}
{"url": "https://trud.bg/%d0%b5%d1%80%d0%b4%d0%be%d0%b3%d0%b0%d0%bd-%d0%ba%d1%8a%d0%bc-%d0%b5%d1%81-%d0%bd%d0%b5-%d0%bd%d0%b8-%d0%bf%d0%be%d1%83%d1%87%d0%b0%d0%b2%d0%b0%d0%b9%d1%82%d0%b5-%d0%b0%d0%ba%d0%be-%d0%bf%d1%83/", "text": "Турският президент Реджеб Ердоган заяви, че резолюцията на Европейския парламент за операцията „Маслинова клонка“ не означава нищо за Анкара и предупреди, че ако Турция отвори границите си за бежанците, Европа ще се сблъска с тежък проблем. В речта си пред партийната конференция в Ерзерум Ердоган припомни, че през последните 7 г. в страната са пристигнали 3,5 млн. сирийски бежанци, съобщи  . „Откога Европарламентът започна да поучава Анкара? По-добре оставете за себе си вашите препоръки и призиви. Европейците ни се молеха да предотвратим бежанския поток и ние проявихме човечност, но те не разбраха това. Резолюцията на Европарламента за военната операция в Сирия не означава нищо за Турция“, каза той. И днес Ердоган повтори, че САЩ безвъзмездно са доставили на сирийските терористи най-съвременното въоръжение – с 5 000 тежкотоварни камиони и с 2 000 самолета. „Връх в липсата на морал е това, че Америка отказва да продава оръжия на своя съюзник, а доставя безплатно на терористите. Американската страна отказа да продава оръжия на Турция и се аргументира с решението на Конгреса. С какво друго могат да бъдат обяснени действията на Вашингтон в Сирия, ако не с липсата на нравственост“, запита държавният глава. Той постави условие на САЩ незабавно да изтеглят частите от Манбидж и да не пречат на Турция да продължи военната си операция и в този район. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.03.16", "title": " Ердоган към ЕС: Не ни поучавайте, ако пуснем бежанците, ще имате проблеми"}
{"url": "https://trud.bg/891-%d1%84%d0%b8%d1%80%d0%bc%d0%b8-%d0%b8-%d0%b3%d1%80%d0%b0%d0%b6%d0%b4%d0%b0%d0%bd%d0%b8-%d0%b2-%d1%81%d1%85%d0%b5%d0%bc%d0%b8-%d0%b7%d0%b0-%d0%b4%d0%b0%d0%bd%d1%8a%d1%87%d0%bd%d0%b8-%d0%b8%d0%b7/", "text": "В организирани схеми за данъчни измами през 2017 г. е установено, че участват 891 фирми и граждани. Това се посочва в отчет на Министерството на финансите за свършената от него работа през миналата година. Предполагаемият размер на нанесените от тези лица щети на бюджета е над 23 млн. лв. Въз основа на идентифицираните организирани схеми за измами данъчните са извършили 386 проверки и 168 ревизии, като в резултат допълнително начисленият данък е 11,2 млн. лв. За да бъдат открити участниците в организираните измами през 2017 г. са анализирани 55 372 граждани и фирми. Като от тях 1781 са с изразен рисков профил на поведение, т.е. са рискови по отношение на приходите в хазната. В резултат на предприетите от НАП и Агенция „Митници“ мерки за повишаване на приходите в хазната, събраните в държавния бюджет данъци през 2017 г. са с 2,678 млрд.. лв., или с 10% повече от предходната година. Сивият сектор излиза на светло, но бизнесът още не се е отказал от опитите си да укрива налози като измислят нови схеми за заобикаляне на закона. Един от рисковете за хазната, които са анализирани от НАП, е свързан с неправомерно ползване на данъчен кредит чрез многократно включване на едни и същи документи в дневниците за покупки на регистрирани по ДДС фирми. Други рискове са свързани с укриване на част от приходите от продажби на горива от търговци на едро, както и с укриване на печалби в търговията с хляб и тестени изделия. Данъчните правят анализ и на укриването на доходи и печалби от юридически услуги като предстоят сериозни проверки на адвокатски кантори. През 2017 г. от НАП са анализирали 21 оперативни рискове за хазната. Загубите за бюджета от тях са оценени на 1,5 млрд. лв., като тези рискове се дължат на некоректното поведение на 117 хил. фирми. Постигнатият ефект в резултат на засиления контрол върху тези дружества е намаление на щетите с 27,7%, което представлява отстранени щети за бюджета за 416 млн. лв. Постигната е и положителна промяна в поведението на 9 хил. фирми, като рисковите лица са намалели с 12%.", "date": "2018.03.16", "title": " 891 фирми и граждани в схеми за данъчни измами\t\t\t"}
{"url": "https://trud.bg/%d1%80%d0%b0%d0%bc%d0%b0%d0%b4%d0%b0%d0%bd-%d0%b0%d1%82%d0%b0%d0%bb%d0%b0%d0%b9-%d0%bd%d0%b8%d1%89%d0%be-%d0%bd%d1%8f%d0%bc%d0%b0-%d0%b4%d0%b0-%d0%b8%d0%b7%d0%bb%d0%b5%d0%b7%d0%b5-%d0%be%d1%82-%d0%ba/", "text": "Парламентарната комисия, която ще изяснява обстоятелствата около сделката с покупката на ЧЕЗ, е създадена за да отвлича вниманието. Това заяви депутатът от ДПС Рамадан Аталай, който е и член на тази комисия, по  . Той каза, че не очаква нещо особено да излезе от комисията. „Сделката е приключила в първата си фаза. Те имат окончателен договор. Фирмата е платила съответните средства в рамките на 5 млн. и е поела определени ангажименти. Тези хора, когато са поемали тези ангажименти, са знаели, че ще влязат в домовете на 3 млн. души”. ДПС бяхме изненадани от представянето по този начин на темата, с която ще се занимава комисията, коментира той: „Първоначално идеята на БСП беше да проследим и да проучим планираната продажба на ЧЕЗ и се изненадах как ще следим сделка, която е на ЧЕЗ, и се развива в Чехия ние ще проследим как чехите са я планирали. Както винаги, ГЕРБ се опитват да променят същината на проблема и вкараха още едно изречение и сега стана една мега комисия и ще разгледаме обстоятелствата около приватизацията и планираната продажба на ЧЕЗ в рамките на един месец, неща, които са се случили от 2002 г. до 2017 г.” Не е работа на политиците и на министър-председателя да се намесват във вътрешните работи на частните дружества, защото по този начин, заплашвайки ги, когато те чувстват несигурност в тази държава – големите инвеститори напускат, заяви депутатът. ЧЕЗ си заминават, има и много други фирми, няма сигурност, няма стабилност. Докато няма сигурност в инвеститорите – няма кой да дойде да инвестира в тази държавата, допълни Рамадан Аталай. По думите му, намесата на институциите с цел да бъдат пречка на развитието на икономиката ни гони инвеститорите от тук. Оттук нататък, според него, също има начини сделката да не се случи:  „Ако КЕВР установи съответните пропуски според Закона за енергетиката има право, след като стъпят в предприятието, да назначат особен управител и тези институции, когато направят и проследяване на паричния поток и, ако се установи, че има съмнение парите дали са минали през някоя пералня или не, също има възможност да се прекрати сделката”, заяви депутатът от ДПС. Молбата ми е управляващите да се опитат да установят сигурност в страната, да се занимават и с вътрешните проблеми, да се занимават с конструкцията на коалицията, призова Аталай. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.03.16", "title": " Рамадан Аталай: Нищо няма да излезе от комисията за ЧЕЗ, тя е за отвличане на вниманието"}
{"url": "https://trud.bg/%d0%b2%d0%b8%d0%b6%d1%82%d0%b5-%d0%b0%d0%ba%d1%86%d0%b5%d0%bd%d1%82%d0%b8%d1%82%d0%b5-%d0%be%d1%82-%d0%b1%d1%80%d0%be%d1%8f-%d0%bd%d0%b0-%d1%82%d1%80%d1%83%d0%b4-%d0%b2-%d1%81%d1%8a%d0%b1%d0%be-11/", "text": "Прокуратурата започна 7 разследвания за безстопанственост в „Пирогов“ и още 6 болници в цялата страна, съобщи вчера говорителят на главния прокурор Румяна Арнаудова, която е и шеф на звеното „Антикорупция” към Софийска градска прокуратура. Здравните заведения в страната, в които ще влязат екипите от криминалисти, са многопрофилните болници в Благоевград, Попово, Русе, Кърджали, Велико Търново и Университетската болница в Бургас. Паралелно с това продължават и разследванията на болниците във Враца и Ловеч, наблюдавани от местните прокурори. Налице са всички предпоставки до няколко седмици да бъдат прекратени договорите с т.нар. американски централи. Това съобщиха от Българската стопанска камара след третата среща по проблемите на енергетиката при министър-председателя Бойко Борисов.     В организирани схеми за данъчни измами през 2017 г. е установено, че участват 891 фирми и граждани. Това се посочва в отчет на Министерството на финансите за свършената от него работа през миналата година. Предполагаемият размер на нанесените от тези лица щети на бюджета е над 23 млн. лв.   Автомобил “Мерцедес” се наниза на мантинелата, монтирана в средата на столичния булевард “Симеоновско шосе”. Катастрофата стана в четвъртък късно вечерта и само щастлива случайност спаси шофьора и пътниците в колата от смърт или тежки контузии. До вчера по обед нанизаната на шиш кола остана на пътя като символ на българските пътни служби. “Труд” предупреди за безумната мантинела на “Симеоновско шосе” още на 22 февруари, когато монтажът й още не беше приключил. Израствайки без баща, децата на убития в Пловдив са в още по-голям риск сами да се превърнат в престъпници един ден – коментар на Георги Заяков       През последните 30 години у нас няма политик, който да заслужава да му дадем цялата власт – анализ на доц. д-р Йордан Величков       Интервю с археолога проф. Хитко Вачев         “Ти защо си писал на приятел в интернет, че ще му “обърнеш” хастара? Въпросът задава Станка Златева на едно от шумните хлапета, които я чакат да отключи спортната зала по борба в Сливен.”Ами-и-и, защото…”, започва детето. “Виж, сега! Не можеш да плашиш така никого! Ние тренираме, не се бием!”, казва лаконично тя и момчешката група се втурва през вратата.   Големият развлекателен съботен хороскоп – част от приложението – елегантното списание “Труд Фамилия”        ", "date": "2018.03.16", "title": " Вижте акцентите от броя на “Труд” в събота, 17 март 2018"}
{"url": "https://trud.bg/%d1%81%d0%b5%d0%b4%d0%b5%d0%bc-%d0%b1%d0%be%d0%bb%d0%bd%d0%b8%d1%86%d0%b8-%d0%bd%d0%b0-%d0%bc%d1%83%d1%88%d0%ba%d0%b0%d1%82%d0%b0-%d0%bd%d0%b0-%d0%bf%d1%80%d0%be%d0%ba%d1%83%d1%80%d0%b0%d1%82%d1%83/", "text": "Прокуратурата започна 7 разследвания за безстопанственост в „Пирогов“ и още 6 болници в цялата страна, съобщи вчера говорителят на главния прокурор Румяна Арнаудова, която е и шеф на звеното „Антикорупция” към Софийска градска прокуратура. Здравните заведения в страната, в които ще влязат екипите от криминалисти, са многопрофилните болници в Благоевград, Попово, Русе, Кърджали, Велико Търново и  Университетската болница в Бургас. Паралелно с това продължават и разследванията на болниците във Враца и Ловеч, наблюдавани от местните прокурори. „Всички тези здравни заведения са на ръба на фалита”, заяви Арнаудова. По думите й в критично състояние е и „Пирогов” и затова разследването в института спешна помощ ще е приоритетно.  Прокурор Арнаудова обясни, че става дума за позната схема за източване на лечебните заведения. По нея преди години е била ощетена и Военно-медицинска академия и се води дело срещу покойния директор ген. Стоян Тонев и бившата шефка на дерматологичната клиника Мирослава Кадурина. „Това е т. нар. модел „мегаболница в болницата“. Лечебно заведение с над 50%  държавно или общинско участие (мегаболница), което допуска на своя територия частно дружество в нарушение на закона, като сключва договори за еднакви дейности, за отдаване на апаратура под наем или за съвместна дейност”, обясни прокурор Арнаудова. Тя допълни, че, че от 3 месеца насам обект на проверка са били 329 договора, които са сключени от 24 болници. Тази дейност е забранена от 14 декември 2010 година, след влизане в сила на промените в Закона за лечебните заведения. За тази схема за източване се заговори около фалита на врачанската болница. След протест на работещите там в края на миналата година главният прокурор Сотир Цацаров се самосезира и разпореди проверка на стотици договори в болници в цялата страна, която да се извърши съвместно с Министерство на здравеопазването. От държавното обвинение отказаха да посочат предварителни данни с колко точно са ощетени “Пирогов” и останалите болници, за да не се пречи на разследването. Докладите на Агенцията за държавна финансова инспекция обаче са отчели, че щетите за всички болници са огромни. Все още по 7-те дела няма подведени под отговорност лица, но обвинение ще получи всеки, който източва общинска или държавна болница, независимо от ранга му. Ще се проверяват включително здравни министри и заместниците им, които са одобрявали договори в този период, каза Арнаудова.  До края на март се очаква окончателният доклад за всички болнични заведения в страната, както и нови разследвания и обвинения. „С постановление на главния прокурор Сотир Цацаров разследването по всички случаи на злоупотреби и безстопанственост в болниците в страната ще се ръководи от Софийската градска прокуратура (СГП)”, съобщи Румяна Арнаудова. “Това са уважавани хора с опит, лекари, от които хората са доволни. Налице е, макар и минимална, опасност за приятелски, колегиални и лични отношения между служители на МВР и прокуратурата и лицата, ощетили болниците в по-малките градове в страната. За да няма съмнения, че се разследва пълно и безпристрастно, досъдебните производства ще се водят от СГП“, каза още тя. Нещо повече – до момента местните структури на МВР и прокуратурата не са сигнализирали за нарушения и там ше започне вътрешна проверка. “Не се обмисля смяна на директори в 7-те разследвани болници, тъй като не е доказана вина. Нямам притеснения и за проверките в “Пирогов”. Следващата седмица ще влезем там с конкретен оздравителен план”. Това заяви вчера пред журналисти министърът на здравеопазването Кирил Ананиев. Той поясни, че здравното ведомство е подало необходимите данни какви са щетите и прокуратурата ще ги прецени, а ако се докаже вина, ще последват съдебни и законодателни решения. Оздравителният план пък цели да подобри финансовото състояние и да оптимизира разходите и структурите в болницата. “Болницата има нужда от преструктуриране на отделенията. Има 4 хирургии, 4 ортопедични отделения – ненужни структури, ненужни началници и управленски персонал”, заяви министърът. От “Пирогов” вчера следобед казаха, че нямат информация, че са проверявани, но ще окажат пълно съдействие. Говорителят на болницата Мария Пойразова каза, че към момента в “Пирогов” няма “болница в болницата”, а за оздравителния план отказа коментар, преди той да е започнал. На 5 декември 2017 г. главният прокурор Сотир Цацаров и министрите на вътрешните работи Валентин Радев и на здравеопазването Кирил Ананиев обявиха старта на проверките – във всички болници, без изключение, без чадъри, открито и по определени правила. неизгодни сделки за 1 млн. лв. Окръжната прокуратура в Ловеч обвини в длъжностно престъпление директора на регионалната здравна каса в Ловеч д-р Антонио Маринов и му наложи 72 часа арест. След изтичането на този срок, обвинителите ще поискат да остане за постоянно зад решетките. На 18 септември м.г. сключил два договора с частната болница “Кардиолайф” в нарушение на няколко законови разпоредби. Те са за извършване на болнична помощ по клинични пътеки и за амбулаторни процедури. Така за 3 месеца Маринов облагодетелствал частното здравно заведение и същевременно ощетил бюджета на НОЗК за 2017 г. с близо 1 млн. лв. Досъдебното производство е започнало на 12 март след сигнал на ДАНС, обясни вчера Румяна Арнаудова. Д-р Антонио Маринов бе задържан още в четвъртък, а с разрешение на Окръжния съд в Ловеч е претърсена сградата на касата, иззети са документи и са разпитани служители. Арнаудова добави, че е образувано и друго дело за безстопанственост в Ловешката болница. Според доклад на Агенцията за държавна финансова инспекция, от 2010 г. досега от там са източени над 20 млн. лв. Прокуратурата във Враца обвини трима лекари за длъжностно присвояване на 32 476 лева, собственост на болница „Христо Ботев” в града. Това се случи само преди две седмици, след като лъснала измама с фалшив договор на хирург от Шумен. Във врачанската болница преди няколко години било разкрито отделение по „Съдова хирургия“. За да отговаря на медицинския стандарт са били съставени документи, че в него са назначени на основен трудов договор двама лекари с призната специалност. Разследването установило, че единият лекар никога не е работил във Враца, а в болнични заведения в Шуменска област. Въпреки това са му превеждани пари за участие в сложни операции, за които врачани съставяли официални документи с невярно съдържание – графици за дежурства, протоколи  и др. Районната прокуратура е установила, че в периода март 2013 г. – декември 2015 г. на името на шуменския доктор са платени въпросните над 32 лв.  Обвиненията са повдигнати на шефа на отделението, на настоящия и на бившия директор на болницата във Враца. “Злоупотреби и безстопанственост бяха засечени при предишното ръководство”, каза вчера пред “Труд” д-р Стефан Филев, шеф на болница “Д-р Стефан Черкезов” във Велико Търново.  През 2015 г. финансов одит откри щети за 100 000 лв. и документите от ревизията бяха предадени на прокуратурата. Преди това бяха водени досъдебни производства срещу бившия директор д-р Людмил Гецов за две обществени поръчки.  При едната бе сключил договор за наем с фирма, регистрирана на неговия адрес в Лясковец, а при другата с русенска фирма, чийто шеф бил назначен за зам.-шеф на търновската болница.", "date": "2018.03.16", "title": " Седем болници на мушката на прокуратурата\t\t\t"}
{"url": "https://trud.bg/%d1%81%d1%82%d0%b0%d1%80%d1%82%d0%b8%d1%80%d0%b0%d1%82-%d0%be%d0%b1%d1%80%d0%b0%d0%b1%d0%be%d1%82%d0%ba%d0%b8%d1%82%d0%b5-%d0%bf%d1%80%d0%be%d1%82%d0%b8%d0%b2-%d0%ba%d1%8a%d1%80%d0%bb%d0%b5%d0%b6/", "text": "Бързото затопляне създава благоприятни условия за развитие на кърлежи и комари. Затова тази година Община Бургас стартира по-рано първите си профилактични мероприятия срещу вредителите. В отговор на получени сигнали от граждани за поява на кърлежи, на 19 и 20 март ще бъде извършена дезакаризация в Приморски парк, а на 21 и 22 март в парк “Езеро”. На 21 март ще бъдат обработени и всички обособени площадки за свободно пуснати кучета. * Ето и график за пръскане против ларви на комари: 19.03.2018 /понеделник/ Обработка на биотопи в района на Бургаски солници. Обработка на биотопи от Бургаски солници до Конна база. 20.03.2018 /вторник / Обработка на биотопи от Конната база до сервиз Ситроен. Обработка на биотопи в кв. “Сарафово”. 21.03.2018 /сряда Обработка на биотопи от сервиз Ситроен до Бургаски солници. 22.03.2018 /четвъртък/ Обработка на пръснати водоеми и биотопна растителност в Приморски парк и парк “Езеро”. Обработка на биотопи от Метро в посока Ветрен, 5-ти километър /зад АПК Христо Ботев/. 23.03.2018/петък/ Обработка на биотопи в Гробищен парк. 26.03.2018 /понеделник/ Обработка на канал между езеро Вая и Пристанище Бургас. Обработка на биотопни дупки и част от разлива на езерото между Мосю Бриколаж в южна посока. 27.03.2018 /вторник/ Обработка на канала в Южна промишлена зона и прилежащата растителност в кв. “Победа” и Корабостроителен завод. Обработка на биотопи в кв. “Крайморие”. 28.03.2018 /сряда/ Обработка на биотопи около поделение Лозово, Топлофикация и гара Разпределителна. Обработка на биотопи от СОМАТ в посока “Долно Езерово”, канални биотопи в “Долно Езерово”. 29.03.2018 /четвъртък / Обработка на биотопи езеро Вая – от СОМАТ до поделение “Капчето”. Обработка на биотопи от поделение “Капчето” към “Горно Езерово”. 30.03.2018 /петък/ Обработка на биотопи от Помпена станция “Меден рудник” към Преливника. Обработка на биотопи към местността “Пода” – Приют за безстопанствени кучета.", "date": "2018.03.16", "title": " Стартират обработките против кърлежи в Бургас"}
{"url": "https://trud.bg/%d0%bf%d0%bb%d0%b0%d0%bc%d0%bd%d0%b0-%d0%bf%d0%be%d0%ba%d1%80%d0%b8%d0%b2%d1%8a%d1%82-%d0%bd%d0%b0-%d0%bd%d0%b5%d0%be%d0%b1%d0%b8%d1%82%d0%b0%d0%b5%d0%bc%d0%b0-%d1%81%d0%b3%d1%80%d0%b0%d0%b4%d0%b0/", "text": "Пожарни екипи са на място на инцидент в центъра на столицата, съобщиха от МВР. Тази вечер, към 19.00 часа, е получен сигнал за възникнал пожар в сграда на столичната ул. „Гургулят“. На място веднага са насочени три екипа пожарникари, които с помощта на два специализирани автомобила и стълба, са предприели гасителни действия на покрив на необитаема сграда. Районът е отцепен от силите на реда. Няма пострадали хора, няма опасност и за съседни сгради. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.03.16", "title": " Пламна покривът на необитаема сграда в центъра на София"}
{"url": "https://trud.bg/%d0%bf%d0%be%d0%ba%d1%80%d0%b8%d0%b2%d1%8a%d1%82-%d0%bd%d0%b0-%d1%80%d0%b5%d0%b3%d0%b8%d0%be%d0%bd%d0%b0%d0%bb%d0%bd%d0%b8%d1%8f-%d0%b8%d1%81%d1%82%d0%be%d1%80%d0%b8%d1%87%d0%b5%d1%81%d0%ba%d0%b8/", "text": "След падналите валежи залите на Регионалния исторически музей в Плевен на места протекоха въпреки ремонта на покрива наскоро. Плевенчани помнят големия ремонт на сградата на Регионалния исторически музей, приключил през 2013 г. Сега част от фасадата се руши и е опасна за преминаващите по тротоара до музея. В залите по време на валежи тече вода, а в музея се съхраняват хиляди ценни експонати, съобщи  . Зам.-кметът Стефан Милев смята, че ремонтът, който е правен в предишния мандат, е некачествен. Според документите всичко е изрядно. Директорът на Музея д-р Володя Попов подчерта, че проблемите са не само конструктивни. Според него за пореден ремонт ще са необходими 150-200 хил. лв. Той обясни какво е състоянието на сградата: „Падат всички корнизи, пада стената, показват се тухлите. Това означава, че материалите, с които е работено, или са икономисани, или са некачествени, или самата работа е некачествена. Още по-тежкият проблем е в конструкцията и покрива. При последното заледяване, снеговете, тук ние бяхме буквално във военно положение. Хората цяла нощ през 15 минути носят кофите… Въпросът е много тежък, конструктивен. Тази промяна на конструкцията, на системата, която улавя водите и ги отвежда от покрива, е направена грешно при последния ремонт“.", "date": "2018.03.16", "title": " Покривът на Регионалния исторически музей в Плевен протече след ремонта"}
{"url": "https://trud.bg/%d1%80%d1%83%d1%81%d0%b8%d1%8f-%d0%be%d1%82%d1%80%d0%b5%d1%87%d0%b5-%d0%b4%d0%b0-%d0%b8%d0%b7%d0%b2%d1%8a%d1%80%d1%88%d0%b2%d0%b0-%d0%b1%d0%be%d0%b9%d0%bd%d0%b8-%d0%bf%d0%be%d0%bb%d0%b5%d1%82%d0%b8/", "text": "Руската армия съобщи, че нейните самолети не са участвали в щурма на сирийските правителствени сили в Източна Гута, след като мониторингови групи съобщиха, че въздушни удари са убили 80 цивилни, предава AFP. „Твърденията на базираната в Лондон „Сирийска обсерватория за правата на човека“ относно т.нар. “руски удари в Източна Гута” са поредната фалшива новина“, пише в официално заявление на руското министерство на отбраната. „Руската авиация няма мисии в Източна Гута и не е предприемала такива в региона“, добавят от там.", "date": "2018.03.16", "title": " Русия отрече да извършва бойни полети над Източна Гута"}
{"url": "https://trud.bg/%d1%83%d0%bb%d1%82%d1%80%d0%b0%d1%81%d0%b8-%d1%81-%d0%bd%d0%be%d0%b6%d0%be%d0%b2%d0%b5-%d0%b2-%d0%b1%d0%b8%d0%bb%d0%b1%d0%b0%d0%be-%d1%81%d0%b1%d0%bb%d1%8a%d1%81%d1%8a%d1%86%d0%b8-%d0%bc%d0%b5%d0%b6/", "text": "Неприятни инциденти помрачиха срещата между „Атлетик“ (Билбао) и „Олимпик“ (Марсилия) – 1:2 от 1/8-финала реванш в Лига Европа. Двама испански полицаи са пострадали, след като са били нападнати с ножове от фенове на гостите. Първият инцидент се е разиграл преди началото на срещата, когато 57-годишен униформен служител опитал да въдвори ред при влизането на френските запалянковци на стадион „Сан Мамес“ и е бил наръган от развилнял се ултрас. За щастие не се е стигнало до фатален край след като униформения е бил откаран в местната болница, където състоянието му е стабилизирано. Вторият инцидент е станал по време на мача, когато привърженик на гостите е атакувал стюард на стадиона. Охранителят се разминал само с леки порязвания по ръката. И двамата нападатели са арестувани и отведени в местната полиция. Инциденти имаше и във Франция. Там фенове на „Лион“ и ЦСКА (Москва) си спретнаха бой помежду си преди реванша на „Стад дьо Люмиер“. Френският вестник „Екип“ твърди, че сблъсъкът е бил стартиран от руските фенове, които провокирали местните ултраси. Полицията е реагирала много бързо и е успяла да предотврати по-сериозен инцидент. За целта се е наложило използването на сълзотворен газ за разпръскване на развилнелите се агитки. „По непотвърдена информация 100 ултраси на „Спартак“ са пристигнали да се бият рамо до рамо с тези на ЦСКА срещу местни запалянковци – пише „Екип“. – Общо руските хулигани бяха повече от 500 и държаха на крак цяла нощ полицията в Лион“. Снимка: Twitter", "date": "2018.03.16", "title": " Ултраси с ножове в Билбао, сблъсъци между фенове във Франция"}
{"url": "https://trud.bg/%d0%b1%d0%b8%d0%b2%d1%88%d0%b8%d1%8f%d1%82-%d0%b2%d1%8a%d1%82%d1%80%d0%b5%d1%88%d0%b5%d0%bd-%d0%bc%d0%b8%d0%bd%d0%b8%d1%81%d1%82%d1%8a%d1%80-%d1%80%d1%83%d0%bc%d0%b5%d0%bd-%d0%bf%d0%b5%d1%82%d0%ba/", "text": " – Могат да бъдат казани категорично две неща по случая. Първо, Русия няма смисъл да извършва посегателство върху своя бивш шпионин и настоящ предател, защото той каквото има да казва на британското разузнаване и партньори, го е казал. Второ, личният ми анализ сочи, че това е провокация срещу Русия.  – Русия е изключително незаинтересована да извърши това, в което я обвиняват, не само заради предстоящите президентски избори. Тя няма нужда от такъв тип медиен шум и злепоставяне. Връщам се малко във времето назад, когато бе свален малайзийския самолет над Украйна – това без съмнение беше провокация. А ако се върнем още по-назад, можем да си спомним грубата интервенция навремето срещу България – атентатът срещу папата през 1981 годна. За съжаление, погребахме Сергей Антонов – вече оневинен, но му съсипахме живота и съдбата. А в случая със Скрипал ударът е насочен директно срещу Русия. С болка трябва да кажа – очаквам и провокации в Украйна.  – Очевидно е, че стремежът да бъде унизявана Русия, да бъде поставяна в ъгъла, да бъде представяна като имперското зло, няма спирачка. Има заинтересовани среди, които го преследват с всички сили и средства, в това число с човешки животи, какъвто е случаят с руският предател или шпионин – няма значение термина. Така че наистина очаквам провокации в Украйна.  – Очаквам актове на насилие, очаквам военни стълкновения, за които ще бъде обвинена Русия априори. Тази ситуация не може да продължава до безкрай. И Европа трябва да си даде сметка, че истинската бора е срещу тероризма, срещу социалната слабост и проблеми, а не измислената битка с Русия, която нито Европа, нито Русия заслужава.  – Не казвам ден, а че не изключвам такъв тип действия, с оглед на стремежа на определени среди Русия да бъде злепоставена с всички сили и средства. В това число недопустимите от цивилизована гледна точка.  – Това беше правено преди много години от МОК. А само преди месец Олимпийският комитет надмина себе си, като не се съобрази с решението на Арбитража в Лозана и санкционира Русия. Това е пример, как една институция, която би трябвало да способства за мира, разбирателството, партньорството, приятелството, се противопоставя срещу съдебно решение. Така че не изключвам подобен род безумия, от които ще пострада спорта, милиони любители на футбола, ще пострада светът. Но от това ще спечелят тези, които искат въоръжаване, напрежение и нерегламентирано противопоставяне, военни действия и стълкновения. А този човек – Скрипал, е извършил предателство спрямо Русия, но е тръгнал да служи на Велика Британия, която с изявлението на своя министър председател казва: “Всички, които тръгват да служат за нас, трябва да знаят, че са потенциални жертви, в това число и на британските служби”.  – Филмите за Бонд, особено музиката към тях, си струва човек да види и да чуе. Но разсъждения на хора, които нямат никаква почва в разузнавателните среди, като този безспорно провален тип, звучат повече от нелепо. България ще бъде обвинявана от подобни несъстоятелни елементи, в това число българи, още десетилетия – и за случая с Георги Марков, и за случая с папата. Това ни е орисията – да патим и от себе си. Но когато патим от такива нелепи същества като този, който упоменахте, трябва да ги подминем с достойно мълчание на 1300-годишна нация, видяла не едно и две зверчета, които джафкат по снагата ни. Този руснак е ярък пример на онези рожби на Илф и Петров, за които “папал в газету” (да се появиш във вестника) е цел номер 1.  – Не зная защо не обвиниха Путин за снеговалежите и тежката зима в Западна Европа, този пропуск обаче е лесно възстановим. Когато търсиш на всяка цена противопоставяне, когато обвиняваш цяло едно правителство, когато ограничаваш нормалната междудържавна комуникация – това е израз на слабост. И за съжаление, Европа я прави с един зоологически ентусиазъм, който малко или много рефлектира върху нас – европейците. Сигурно и върху руснаците. Но не върху тези, срещу които е насочена. Този тип неадекватна политика на Европа трябва да намери своя естествен край и мисля, че една от силните страни на българското европредседателство може да бъде търсене и намиране на диалог, който да преодолее това изкуствено противопоставяне.  – Истинският проблем е, че не малко хора в Русия и в България се изживяват като хора, които непременно трябва да унизят другия. Слушах брътвежи за генерал Скобелев – човек с изключителни заслуги за свободата на България – обидни и унизителни за нас самите и ние ги търпим. Слушах и брътвежи на руснаци по адрес на България. Ние сме не просто признателен народ, ние сме силен с признателността си народ, защото сме изградили повече от 500 паметници, които прославят руската бойна слава и ги съхраняваме до ден днешен. Никой трезво мислещ човек – на първо място руснак, няма право да ни обвинява в липса на историческа памет.  – Надявам се това да отшуми, много разчитам на едно силно бъдещо посещение на президента Радев в Русия. Много разчитам и на диалога на премиера Борисов с външния министър Лавров и с президента Путин – всички те да дадат тласък не само на стопляне на отношенията Европа-Русия, но и друга динамика на икономическите и инвестиционни взаимоотношения България-Русия, защото това е стратегически въпрос. Ако искаме да останем силен фактор в енергетиката, както каза и премиерът Борисов, ние трябва да започнем изграждането на АЕЦ “Белене”. Да си гарантираме тръбата да минава през България, да сме независими от взаимоотношенията Украйна-Русия. Украйна не си плаща газа, но това е техен, а не наш проблем. И трябва да се изправим като стожер на енергийната сигурност на Европа, не просто на Балканите.  – Ако първите мъже на България намерят общ език, България в рамките на седмици може да се окаже локомотивът не просто на Балканите и на Южна Европа, но и локомотивът на енергийната сигурност на  Европа. И това зависи от нас. Мисля, че Русия е предразположена без да загърбвам проблемите, които изникнаха отникъде около 3 март. Имаме много голям шанс да върнем онова, което загубихме с 1 – 4 блок на АЕЦ „Козлодуй”, със зачеркването на „Южен поток”, от което пък други спечелиха, несъобразявайки се с полюциите, идвайки отвъд океана, че „Северен поток” не е необходим. Видимо той се строи и ще се строи.  – Не зная защо сме ги кръстили патриоти, но очевидно атмосферата е отровена. Убеден съм, че ако затворим 2-3 души от управляващата коалиция в една стая, ще има жертви в жива сила. Така че там въпросът не е дали, а кога.  – Не сега, а още на 1 февруари от партия АБВ ясно заявихме, че това е идея, която накърнява конституционната система в България. Второ, тази идея казва на българските граждани: “Държавата е абдикирала от ангажимента да се грижи за вашата сигурност и ви оставя в собствените ви ръце.” Разбирате ли какъв е абсурда – едни и същи хора да лъжат, че във всяко село ще има полицай, след което да му казват: Не просто няма да има полицай, а вие ще си плащате допълнително за това частна фирма да ви охранява. Това пък от трета страна е инструмент в ръцете на кметове, които с наемането на такава фирма, си решават броя мандати занапред. Искам бурно да приветствам тази ярка демонстрация на държавност, която преди ден проехтя от позицията на президента Радев и на главния прокурор Цацаров. Аргументите на г-н Цацаров са особено впечатляващи и от тях се вижда, че когато искаме, може да имаме държава, в чиято основа да стои правото.  -Това желание за саморазправа се подклажда от определени политици. Които бидейки патриотари, зоват себе си патриоти. Не може да казваш, че оръжието в теб е аргумент за твоята свобода. По конституция сигурността ни е задължение на държавата, тоест на МВР.  – Това е решение, което не може да бъде коментирано без да се вгледаме в номинацията за нов шеф на ЦРУ. Да смениш шефа на разузнаването след една година кариера там, не е добър знак. Това са изключително чувствителни системи, още повече пък да го направиш глава на  своята дипломация… Когато се правят такъв тип рокади, те се възприемат нееднозначно.  – Тази номинация наистина буди много питания. Няма как да пренебрегнем реакцията в Европа за изтезанията в американски затвори, където номинираната дама Джина Хаспел имаше чувствително място. И това вероятно ще бъде обект на много сериозен дебат и в Конгреса. И двете решения будят много въпроси. Разбира се, интересен нюанс е, че бившият вече шеф на ЦРУ Майк Помпео, номиниран за дипломат номер 1, проведе преди няколко месеца една изключително знакова среща на върха на разузнаванията на САЩ и на Русия. Което пък от друга страна може да се прочете като знак за обща воля за борба с тероризма и с престъпността въобще. Еднозначният прочит на това назначение не би бил верен.  – Сигурно могат да бъдат дадени още редица примери, когато хора от службите са заставали на ключови постове в държавата. Нашият Бойко Борисов три пъти е министър-председател, тръгвайки от главен секретар на МВР. Да си работил в разузнаването не е клеймо. Ние направихме веднъж много груба грешка със закона за досиетата и то под прекия диктат на Сергей Станишев и Таня Дончева. И то въпреки позицията, която тогавашното ръководство на МВР и на разузнавателните и контраразузнавателните служби бяхме заели много категорично. Затова смятам, че трябва да спрем да заклеймяваме хората, които са ангажирани със сигурността и са работили за държавите си.  – Да се надяваме, че точно този прочит няма да се състои като реализация, въпреки че в такава чувствителна среда като дипломацията подобен факт едва ли ще бъде възприет еднозначно и от най-близките партньори на Щатите, и в световен мащаб като цяло. Чакат ни интересни времена.", "date": "2018.03.16", "title": " Бившият вътрешен министър Румен Петков пред „Труд“: Очаквам провокации в Украйна, ще обвинят Русия"}
{"url": "https://trud.bg/%d0%bf%d1%80%d0%b0%d0%b2%d0%b8-%d0%ba%d0%b0%d1%82%d0%be-%d0%bc%d0%b5%d0%bd/", "text": "Онзи ден Върховният главнокомандващ Румен Радев направи коремно възлизане на лост на спортна площадка в района на 68-а бригада „Специални сили“ в Пловдив. Пред смаяните погледи на армейските командоси, които са виждали и две, и двеста. След което Фейсбук полудя. А въпросът е защо полудя? Защото забравихме за силата на личния пример – в политиката, в обществения живот, в личните взаимоотношения. Във всекидневието, в малките жестове дори. Навсякъде. Защото свикнахме да оценяваме политиците по критерия на попа – не ме гледай какво правя, а ме слушай какво ти говоря. Затова изглежда Фейсбук полудя. А всъщност Радев не направи нищо особено. Просто неволно подсказа, че сме загърбили ценности и устои, според които трябва да живеем. Държавният глава е бивш армеец и знае, че в тази система има железен принцип (друг е въпросът доколко и как се спазва)- командирът трябва винаги да казва „Прави като мен!“, ако иска до води войниците в боя. И те да тръгнат след него. Във войската има и друго неотменно правило- командирът не може да иска от бойците нещо, което той самият не може да направи. Това са армейски, но защо да не станат и житейски постулати. Според запознати Радев не е търсил умишлен ефект, а в последния момент, когато минавал покрай площадката, му хрумнало да се хване за лоста. Струва ми се, че култовото коремно на президента в Пловдив може да се тълкува и извън рамките на чистото физическо усилие, тъй като неволно преобръща вкоренени „демократични“ стереотипи. Интересно, какъв ще е отговорът на ревниви в спортно отношение политици? В морален аспект коремното на Радев потвърждава известната, но забравена максима, че само с личен пример трябва да искаш другите да те следват. Може да се разсъждава и в чисто философски аспект, разбира се. Но не му е тук и сега мястото за това. Нека обаче поумуваме по прагматично. Радев вече е почти на 55 г. и показа завидна физическа кондиция, на която и младежи могат да завидят. Иначе представяте ли си как се прави коремно възлизане с костюм и без да разкопчаеш нито едно копче. Зная как тренираше като офицер, а след това и като генерал, командващ родните ВВС. Предполагам, че и сега прави същото. Въобще авиаторите, и в частност тези от Графа, са луди по фитнеса. Тренират нон стоп, а това е важно условие за жизнеността на бойните пилоти. Авиобазата разполага с модерна фитнес зала, която направи бившият военен министър Николай Цонев. Това бе една от последните придобивки, на която пилотите се радваха най-много. Преди време, когато служих в армията, бях командировка почти месец в най-голямата база на морската пехота на САЩ в Кемп Лежун, щата Северна Каролина. По площ и население базата е колкото един наш средно голям град. В нея щатските военни живеят със семействата си. Там учат децата им. Има всички удобства за живот. И спортуване, естествено. Направи ми впечатление, че за американците, в базата, за другите места не знам, спортът е пристрастяване. Сутрин всички масово излизаха за крос. После в свободните часове всеки се занимаваше по индивидуална програма. А след работно време пълнеха фитнес залите, които не помня колко бяха. Впечатли ме и друго – генералите спортуваха наравно с редниците. В щатската морска пехота няма значение какъв чин си и на колко години. Нормативите за покриване са еднакви за всички. Когато се съблекат голи до кръста, не можеш да различиш кой е редник и кой генерал. Ако се приземим в родната армейска действителност, вероятно ще се отчаяме. Не е тайна, че на доста от нашите военни им куца, и то сериозно, физическата подготовка. Виждал съм и младши, и старши офицери с параметри на бременна жена. Добре че разрешиха на армейците след работа да се прибират в цивилни дрехи. Иначе, ако видиш някой, ти става мъчно, че униформата е обект на подигравки. Вярно е, не може да се сравняваме с американците, тъй като за добра материална база за спортуване трябват средства. Но безпаричието не бива да е оправдание, проблемът е в липсата на желание да се тренира и да се живее здравословно и активно. Любимият спорт на българина е щафетното бягане със салата и ракийка – три,четири пъти по сто на маса. А и нека не се лъжем – обездвижането не е рожба на демокрацията ни. Още по соцвреме легендарният министър на отбраната армейски генерал Добри Джуров бе установил, че офицерите в щабовете много се залежават. Включително и в Генщаба. И въведе задължителни кросове на стадион „Народна армия“ и изпити по физическо за генералите. Спомням си един възпълничък генерал, ще спестя името му, който не тичаше, а просто едва-едва ходеше накрая. Веднъж го попитаха защо не тича, не вижда ли, че министърът води колоната. Генералът бе зевзек и отговори остроумно: „Ходя последен, за да чета некролозите, на тези, дето тичат пред мен.“ После, в първите години на демокрацията, за да вземем равнис с модерните армии, бяха въведени такива изпити за всички офицерски чинове. Но както често се случва на родна почва, идеята бе от ден до пладне. След две-три години доброто начинание умря и потъна в забрава. А ето и още малко тъжна статистика. Не крия, че съм привърженик на идеята за връщане на редовната казарма. Но това няма как да се случи по простата причина, че у нас расте болно младо поколение. Средно на година близо 55 000 тинейджъри навършват пълнолетие. Ако приемем, че от тях половината са девойки, ги изключваме от задължителната казарма. Остават около 20 – 30 хил. момчета, които можем да си позволим да призовем в казармата. Установено е, че от тях една трета автоматично отпадат по здравословни причини. Щом теглим чертата, ще разберем с какъв контингент разполага държавата, за да осигурява с качествен човешки материал своята армия.", "date": "2018.03.16", "title": " Прави като мен!\t\t\t"}
{"url": "https://trud.bg/%d0%b4%d1%80%d0%b5%d0%b1%d0%bd%d0%b8%d1%82%d0%b5-%d0%ba%d0%b0%d0%bc%d1%8a%d1%87%d0%b5%d1%82%d0%b0-%d0%ba%d0%be%d0%b8%d1%82%d0%be-%d0%be%d0%b1%d1%80%d1%8a%d1%89%d0%b0%d1%82-%d0%ba%d0%be%d0%bb%d0%b0/", "text": "В човешката история се случва много често една загубена битка или загубена ситуация с кардинални последици да бъде спечелена в последния момент в резултат на някакво събитие, действие или песен. Нашата история е  пълна с такива ситуации. И слава Богу! Защото днес нямаше да си говорим на български език и нямаше да ни има. Първият, за който се сещам, е от 893 година. България тогава е обявила война на Византия и цялата българска армия се намира в Източна Тракия в околностите на Константинопол, където цар Симеон се бие с византийците. Поради младостта си владетелят не се е сетил да остави поне една българска част в Северна България, а византийците подкупват унгарците, които живеят на територията на днешна Украйна, да нападнат България. Нека да се разберем – унгарците по това време са сила, от която трепери цяла Европа. Техните конни армии на континента имат същата слава, която викингите имат по море. И 20 000 унгарци – елитни конници, пристигат пред Преслав и го обсаждат. В Преслав има само незрели юноши на по 14-15 години и престарели старци. Изглежда, че градът неминуемо ще падне. Защитниците му трудно отбраняват крепостните стени. Нямат физически сили. И в този момент се случва следното. Цар Борис Първи, който преди 4 години се е уединил в манастир, и е изчезнал от обществено-политическия живот, изведнъж на 92 години се появява пред хилавата си армия. Облечен е с военни доспехи на боен кон, при което в „армията“ настъпва делириум. Старците виждат в негово лице своята бойна младост, а младежите вярват, че той отдавна е светец на небето. И тази армия отваря портите, българите излизат смело в открито поле срещу унгарците. Боят е бил страшен, казват византийските автори. Българите избили всички 20 000 елитни унгарци и Преслав бил спасен, а с това и България. Защото, ако Преслав беше паднал, армията на Симеон в Тракия щеше да бъде поставена в един сандвич между византийската и унгарската войска. И неминуемо щеше да загине. Вторият известен случай в нашата история е появата на цар Симеон в първия боен ред на битката при Ахелой през 917 година. Тя е решителна битка – цялата византийска и цялата българска армия се бият на това поле. Цар Симеон е построил войските си по един много опасен начин. В реда, при който в знаменитата битка при Кана през 216 г. пр. Христа е направил Ханибал – слаб център и силни флангове. Но това е опасно, тъй като, ако се скъса центърът, с армията е свършено. В един момент в писмо до патриарх Николай Мистик (той е смятан за учител на Симеон в Магнаурската школа), който се молил за него по време на сражението, той казал: „Благодарение на твоите молитви едва не ме убиха, конят ми под мен беше убит“. Това означава, че Симеон е отишъл в първия боен ред, което не е редно. Никога военначалници от античността до наши дни не са били в първия боен ред, тъй като те трябва да имат поглед върху цялостното бойно поле. Да разместват части – едни напред, други назад. Само ще вметна, че маршал Жуков например пише в спомените си, че никога не се е приближавал през цялата война (Втората световна) на по-близо от 25 километра от фронтовата линия. Появата на Симеон означава, че се е случило нещо критично, че бойният ред е щял да бъде скъсан. А с гвардията е запушил дупката, преминал е в настъпление, въодушевявайки и останалите войници. Това сражение е било спечелено и отново България не само е оцеляла, но се е превърнала в хегемон на Балканите. Да отидем в най-новата история – Шипка, 11 август 1877 година. Предстои дванадесетата последна атака след три дни атаки на върха от ордите на Сюлейман. 6000 опълченци срещу 33 500 Сюлейманови войници. На пръв поглед всичко е било решено и Сюлейман щял да мине Стара планина. При дванадесетата последна за деня атака турците успяват най-сетне да се изкачат на върха и да го залеят със своето множество. Опълченците вече нямат нищо. Нито камънье, нито дървье, пушките им не работят,  тъй като са изкривени от огъня в предходните дни. По принцип те са и музейни пушки и в края на краищата остават само щиковете. Вазов рисува в стихотворението си как казаци идват и спасяват положението. Нищо подобно – това е за драматизъм. Те наистина пристигат, но след боя. А дори и по време на боя да бяха пристигнали, никой нямаше да ги забележи – на върха има повече от 10 000 човека от двете страни. Всъщност става друго – опълченците запяват „Шуми Марица“. Това е първият български боен химн, единствен за момента. Опълченците го знаят, защото още през 1876-а година са го пели в сръбско-турската война и при Стара Загора. „Шуми Марица“ гръмва сред 2000 опълченци – толкова са останали – те стискат здраво пушките и с вика „На щик!“ се спускат срещу няколкото хиляди турци, качили се на върха. В рамките на половин час турците не само са изклани, но опълченците спонтанно тръгват надолу към равнината при Шипка-Шейново, за да довършат останалите в турския лагер. Офицерите правилно преценяват, че 2000 опълченци не могат да избият 20-ина хиляди турци – в равнината ще се получи обратното, и затова се мъчат да ги върнат с камшици, с нагайки… С тъпото на сабите успяват да ги спрат. Иначе победата щеше да се обърне в катастрофа. Вечерта вече пристигат и всичко е наред. „Шуми Марица“ има още едно велико проявление в битката при Сливница. На 7 ноември 1885 година българите, които защитават 10-ина хиляди човека със Сливнишката позиция от Гургулят до Годеч, вече са на края на силите си. Тридневните атаки на 68-хилядната сръбска армия срещу тях е довела до оредяване на редиците им преди сърбите да се качат на върха. Известно е, че Източно-Румелийската милиция се движи към Сливница, но кога ще дойде – не се знае. В същото време в гърба на Сливница се очаква да се появят сръбските две дивизии, които се движат от Трън-Брезник. И при Брезник смятали да преодолеят ниските хълмове и да се появат в тила на Сливнишката позиция. Там късно вечерта се виждат огромна маса войски, които се строяват за атака в подножието на върха. Защитниците смятат, че това са сърби, промъкнали се през Брезник, и колкото и да са малко се разделят на две. Едни се обръщат към София, други към Сливница, готвейки се да умрат. Частите в тила на Сливница тръгват в решителна атака и изведнъж прозвучава музика, която свири „Шуми Марица“. И 22 000 гърла – толкова са хората от Първия отряд, които са пристигнали, се катерят към възвишенията. Войниците гледат стреснато, а офицерите им, размахали саби, изскачат от окопите и крещят: „Войници, идват вашите братя от Южна България!“ Сърбите са буквално пометени от атаката на тези 22 000 души, след което започва българското настъпление. Стигаме до „Велик е нашият войник“. Тази песен е създадена в Охрид след един тежък поход на българската армия през най-високата част на планините. Оттам нататък тя става любима песен на българската армия. И никой не знае, че това е марш на един от полковете – 23-ти Шипченски. При битката за Дойран тази песен прозвучава отново в решителния момент на 18 септември 1918 година. Англичаните тръгват на последната атака – генерал Милн е събрал всичко, което може, поради големите загуби в предшестващите дни. Към частите си е прибавил и готвачи, и санитари, и други и ги е хвърлил срещу войниците от Девета плевенска дивизия. Когато англичаните наближават, не обръщайки внимание на преградния огън – той вече е много слаб поради липсата на снаряди, поради слабия пушечен огън и поради липсата на патрони, изведнъж гръмва „Велик е нашият войник!“ Войниците се измъкват отново от окопите на Девета плевенска дивизия и връхлитат върху англичаните. Клането е безпощадно. Оживелите английските офицери пишат в спомените си: „Ние нищо не можехме да направим срещу боя на нож. Българите бяха световни майстори, а ние дори не бяхме учили това изкуство“. Англичаните са разгромени и българите печелят една от най-големите военни победи в историята си. Тя също има своето значение, тъй като в примирието след това се съдържат доста меки клаузи, в сравнение с онова, което се стоварва върху унгарци, немци и австрийци.", "date": "2018.03.16", "title": " Дребните камъчета, които обръщат колата в наша полза\t\t\t"}
{"url": "https://trud.bg/%d0%b8%d1%80%d0%b0%d0%ba%d1%81%d0%ba%d0%b8-%d0%b1%d0%b5%d0%b6%d0%b0%d0%bd%d0%b5%d1%86-%d0%b1%d0%b5-%d0%be%d1%81%d1%8a%d0%b4%d0%b5%d0%bd-%d0%b7%d0%b0-%d0%b2%d0%b7%d1%80%d0%b8%d0%b2-%d0%b2-%d0%bb%d0%be/", "text": "Осемнадесет годишен иракски бежанец бе осъден в петък за поставянето на бомба и взривяването й по време на пиков час в лондонското метро, когато бяха ранени 30 души, предава AFP. „Обвинението твърди, че Ахмед Хасан е сглобил бомбата с единствената цел да избие безогледно, колкото може повече хора. Журито е съгласно“, заяви Сю Хеминг от Кралската прокуратура, след произнасянето на просъдата. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.03.16", "title": " Иракски бежанец бе осъден за взрив в лондонското метро"}
{"url": "https://trud.bg/%d0%b4%d0%b2%d0%b0%d0%bc%d0%b0-%d0%b1%d0%b8%d1%85%d0%b0-%d0%b6%d0%b5%d0%bd%d0%b0-%d0%b7%d0%b0-10-%d0%bb%d0%b5%d0%b2%d0%b0/", "text": "48-годишна жена беше нападната в Шумен от двама мъже по мръкнало в четвъртък. Мъжете я удряли по гърба и главата, и успели да измъкнат дамската й чанта. “Печалбата” им е 10 лв., мобилен телефон и лична карта. Нападението е станало в района на ул.“Македония“ до детска ясла, съобщават от ОДМВР-Шумен. След инцидента жената потърсила полицейска помощ, но дала много бегло описание на извършителите. Криминалисти работят по разкриване на грабителите.", "date": "2018.03.16", "title": " Двама биха жена за 10 лева"}
{"url": "https://trud.bg/%d0%b1%d1%8a%d0%bb%d0%b3%d0%b0%d1%80%d0%ba%d0%b0-%d0%b5-%d0%b4%d0%be%d1%86%d0%b5%d0%bd%d1%82-%d0%b2-%d0%b0%d0%ba%d0%b0%d0%b4%d0%b5%d0%bc%d0%b8%d1%8f-%d1%81%d0%b0%d0%bd-%d1%80%d0%b5%d0%bc/", "text": "Красива и талантлива българка – Дариана Куманова – е най-младият доцент в академия „Сан Ремо” и един от най-авторитетните педагози по поп и джаз в Италия. Истинска дързост е да обучаваш млади таланти в родината на белкантото, но тя го прави. Нейни ученици вече са звезди и печелят „Сан Ремо”, „Гласът на Италия”, „Х фактор”. Номинирана е за “италианските оскари” – „Давид на Донатело”, и печели „Златна клапа” на италианските журналисти и музикални критици. Няма човек в музикалния бизнес в Италия, който да не познава Dariana, la bulgara (Дариана, българката). Тя е най-младият доцент в академия „Сан Ремо”, а името й е синоним на най-висока класа при подготовката на бъдещи звезди. В академията отговаря за подбора на млади таланти в област Ломбардия. На последното издание на фестивала „Сан Ремо” през февруари е дирижирала и фестивалния оркестър – единствената жена диригент тази година и четвъртата в 68-годишната история на фестивала. На 13 март тя открива собствено студио в центъра на Милано. В него има много професонално училище и звукозаписно студио. Нарекла го е „Студио 20″, защото се намира на номер 20 на една от централните улици на Милано – „Алесандро Тадино”. На официалното откриване всички поканени звезди и хора от топ звукозаписни компании са потвърдили участието си, не скрива радостта си Дариана. Стотици млади таланти са минали през вокалната й школа. Когато в началото нейна ученичка печели стипендия за престижния американски университет “Бъркли”, а други две се класират в италианския формат “Амичи”, като едната е финалистка, В последните години продължава триумфът на учениците й, които стават звезди не само в Италия. Ариза печели Сан Ремо през 2009-а, Наиф Херин е много популярна във Франция, Мадалина Генеа прави два филма в Италия, като за втория – “Дом Хемингуей”, в който си партнира с Джъд Лоу, записва и песента с помощта на Дариана. Нейни възпитаници са и литовският участник в „Евровизия” през 2013 г. Андриус Появис, и красавецът кубинец Франк Родригес – телевизионна звезда, който обучава италианските звезди на салса, има интересен глас ала Синатра и жените си припадат по него. Последното й голямо откритие е Леонардо Монтейро. Той е роден в Италия, от бразилски произход, балетист от Миланската Ла Скала. Дариана става негов ментор, педагог и продуцент на албума му. На тазгодишния „Сан Ремо” Монтейро се класира четвърти сред младите. Скоро излиза новият му сингъл, който е пети в радиокласацията на Италия, а Дариана е съавтор на текста. за да се учат на вокално майсторство при нея. Има и чужденци от Цюрих и Лугано. Летят със самолет и отсядат в хотел, за да ги учи българката. „Понякога се изненадвам колко много хора знаят за мен и дори имат телефонния ми номер. Потърси ме една дама с молбата дъщеря й да учи при мен, един много известен музикант й е дал телефонния ми номер. Адвокатката ми пък споменала пред свой клиент, че приятелката й дирижира оркестър, а той казал: „О, да, знам я, българката”, смее се Дариана. В Милано и цяла Италия „ла булгара” е известна като певица, цигулар, композитор, актриса, вокален педагог и диригент. Често участва в RAI 1 и други тв и редиопредавания. Наскоро е гостувала в предаване на тема „Жените, които оставиха следа във фестивала „Сан Ремо”. Миналата година на 20 март тя използва популярността си, за да събере на благотворителен концерт големи звезди от екрана и сцената. Нейната ученичка Джесика Нотаро, която става много голяма тв звезда, е залята с киселина и Дариана организира концерта Insieme per Jessica („Заедно за Джесика”). Тя е избрана за президент на един нов фестивал за млади таланти в Милано – Milano Music Festival. Поканена е и да организира концерта на НАТО, който е през май в Милано. Предстои да й връчат наградата „Най-успешна жена на годината” за Италия в категория „Музика и изкуство”. Поддържа във форма гласа си, като „пее джаз, когато има време“, в един много известен джаз клуб в Милано – Memo Music Club. Дариана е родена във Велико Търново, завършила е музикалното училище в София с цигулка и естрадно пеене в консерваторията. У нас тя беше известна от дуета “Модел 22” заедно с Елеонора Дончева (Нора от “Х фактор”). „През 1990-а участвахме на “Златният Орфей”. С наша песен – “Добър ден”, започваше всеки ден сутрешният блок на програма “Хоризонт”. Имаше и “Музикална стълбица”. В един момент след 10 ноември започна епохата на най-страшната чалга, на “Радка Пиратка”. Спечелихме стипендия за университета “Бъркли” в Бостън, но Нора замина за Щатите, а аз за Италия, защото имах малък син и Америка беше много далече за мен”, разказва Дариана. „Имах много хубаво детство във Велико Търново – споделя тя. – Бях единствено и много обичано дете. На 14 години дойдох да живея сама в София, за да уча в музикалното училище. Първо се настаних при роднина, а на 16 години си взех първия апартамент под наем. Сама си го намерих, а учителката ми по литература ми подписа договора, защото бях непълнолетна. На 17-18 вече си изкарвах пари от участия и заявих на нашите да не ми пращат, че ще се издържам сама. Тогава с “Модел 22” имахме много участия навсякъде. Моят баща е архитект, а аз за месец изкарвах 20 пъти повече от неговата заплата.” Началото в Италия 1994-та е тежко. Дариана записва специализация по история на изкуството и пее джаз. „Преживяла съм много тежки моменти. Няколко пъти си събирах куфарите, но стисках зъби и оставах”, разказва тя. Преди около 12 години се запознава с Бруно Сантори – музикален магнат и директор на оркестъра на “Сан Ремо”. Има частен симфоничен оркестър “М оркестра” и я кани като солист на концерти. На един такъв концерт се налага да излезе пред 10 000 човека без репетиции с оркестъра. Справя се блестящо. Тогава Сантори оценява класата й и я кани в академия „Сан Ремо”. „Първата година колегите в академията бяха с малко резерви, не знаеха дали ще се справя с езика – спомня си Дариана. – Лекции по два часа, с италианска музикална терминология, видеоматериал… 560 студенти, плюс журналисти, наблюдатели, общо около 700-800 човека в една огромна зала и ти говориш пред всичките два часа. И всичко се излъчва наживо по музикалната телевизия “Скай”. Гледа се от всички капацитети в музикалния бизнес и като се справиш блестящо с лекциите и преподаването, веднага ти обръщат повече внимание.” С влиятелния Мауро Пагани, музикален директор на “Сан Ремо”, доайен в италианската музика и недосегаемо име, се свързва чрез общи познати. Освен директор на фестивала “Сан Ремо”, той е и шеф на комисията, която решава кой да участва. Да си спечелиш авторитет в страната на белкантото – това звучи като приказка, но Дариана има своята формула за успех: „Подбирах си ангажиментите, пеех само на престижни сцени. Винаги съм била и с бизнес ориентиране. Още като малка казах на майка ми: “Да знаеш, че никога няма да работя като тебе в офис”. Успяла съм по най-почтения начин, като не позволих да се продавам на дребно и пеех само на най-престижни сцени. Затова и ме уважават толкова много в Италия. Тук няма човек, който да каже, че съм се издигнала по втория начин и съм горда с това”, споделя дамата. През 2013 г. Дариана е номинирана за “италианските оскари” – “Давид на Донатело”, и получава наградата “Чак Д’Оро” (“Златна клапа”) на италианските журналисти и музикални критици за песента “Новый день” към саундтрака на филма “Сибирско възпитание” с Джон Малкович. Автор на музиката е Мауро Пагани, а Дариана написва текста и я изпълнява. Италианският президент Наполитано я приема като звезда, а Джон Малкович й целува ръка. „Тогава с “Чак Д’Оро” събрахме повече гласове от легендарния Енио Мориконе”, смее се Дариана. Да минеш по червения килим на “Давид на Донатело” заедно с филмови величия като Стивън Спилбърг, Дъстин Хофман и Бен Афлек е голяма тръпка. „Награждаването вървеше директно по RAI 1. Връчваха ни грамотите, чуваш “Дариана Куманова”, с ударение на “о”, и цялата зала се обръща. Чудят се как е попаднала тази чужденка сред тях” – смее се Дариана. – Гледаш на първия ред легендите Бернардо Бертолучи и Енио Мориконе, които ти стискат ръка и ти се усмихват до ушите… На приема казах на Бертолучи колко се вълнувам и че за мен е огромна чест да се запозная с него. А той ме поздрави и за това, че съм единствената чужденка с номинация за италиански филм. Неговата оценка беше моят „Оскар”.   Със съпруга й Росен Илиев са израснали заедно, познават се още от детската градина. „Като станахме гаджета, бяхме още студенти, нямахме пари и всичко постигнахме заедно. Заедно сме израснали, заедно сме създавали връзките и контактите си”, споделя Дариана. Мъжът й завършва право и регистрира транспортна фирма. Сега се занимава с транспорт и енергетика. Семейството продължава да живее в Бояна и в Милано, като Росен е повече в България, понеже бизнесът му е тук, но пътува почти всяка седмица до Италия. Големият им син Теодор е на 26 години и довършва следването си по международни отношения в Католическия университет в Милано, но стои повече в София и е управител на една от фирмите на баща си. „Теодор е голям патриот и националист, много се вълнува от политиката. Има огромно желание да промени всичко в България и се бори като звяр за това. Решил е, че България ще бъде райски кът и той ще я направи такава, и ми казва: „Мамо, аз ще бъда един ден президент на България”, разказва Дариана. Малкият син Александер е на 9 години и е артистичен като майка си. Пее, свири на пиано. От март ще се занимава с актьорско майсторство в училището на майка си. През ноември Дариана губи майка си и сега живее с малкия си син и баща си в къща в Милано. Феновете на сериала „Под прикритие” още помнят сцените от хола на Джаро, които са снимани… в нейния дом в Бояна. „Продуцентът Димитър Митовски е близък със съпруга ми и си го хареса за снимки”, казва Дариана. Апартаментът е на последните два етажа в сграда по италиански маниер – резиденция, която са изградили заедно с мъжа й, нещо като постоянен луксозен хотел, в който апартаментите се наемат с годишен наем, а наемателите нямат никакви грижи за плащане на сметки и чистене.", "date": "2018.03.16", "title": " Българка е доцент в академия “Сан Ремо”\t\t\t"}
{"url": "https://trud.bg/1-700-%d0%bb%d0%b2-%d0%be%d1%81%d1%82%d0%b0%d0%b2%d0%b8%d0%bb%d0%b0-%d0%b2-%d1%82%d1%80%d0%b0%d0%bf-%d0%b8%d0%b7%d0%bc%d0%b0%d0%bc%d0%b5%d0%bd%d0%b0-%d0%b6%d0%b5%d0%bd%d0%b0/", "text": "65-годишна жена от град Исперих „затрапила” 1 700 лв., оставяйки ги в канавка край пътя, за да помогне уж на полицията, а всъщност харизвайки ги на измамници. Тя установила, че е попаднала в схема в четвъртък и по обед подала сигнал, че преди това на стационарния телефон й се обадил мъж, представил се служителя на криминална полиция Димитър Павлов. Инструктирал я да предостави наличните си пари заради акция на полиция. Уплашена, жената изпълнила указанията. В найлонова торбичка поставила всичките пари, които имала у дома. Пред истинските полицаи после разказала, че сложила торбичката в „трап” на пътя, близо до къщата си. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.03.16", "title": " 1 700 лв. оставила в „трап” измамена жена"}
{"url": "https://trud.bg/%d0%b9%d0%b5%d0%bd%d1%81-%d1%81%d1%82%d0%be%d0%bb%d1%82%d0%b5%d0%bd%d0%b1%d0%b5%d1%80%d0%b3-%d0%bf%d1%80%d0%b8%d0%b7%d0%be%d0%b2%d0%b0-%d1%80%d1%83%d1%81%d0%b8%d1%8f-%d0%b4%d0%b0-%d1%81%d1%8a%d1%82/", "text": "Генералният секретар на НАТО Йенс Столтенберг призова днес Русия да сътрудничи по “аферата Скрипал” и каза, че алиансът не иска нова Студена война. По отношение на Русия разполагаме с това, което аз наричам “двустранен подход”. От една страна – разубеждаване, защита, от друга страна – диалог, защото не искаме една нова Студена война, не искаме нова надпревара във въоръжаването, каза Столтенберг пред Би Би Си. “Русия е наш съсед, следователно трябва да продължаваме да се опитваме да подобрим нашите отношения”, каза той и допълни, че “изолирането на Русия” не е “алтернатива”. “В даден момент Русия ще разбере, че е в неин интерес да сътрудничи с нас, да не върви към конфронтацията и ние сме готови да го направим, ако руснаците спазват определени норми и основни правила на международните отношения”, каза Столтенберг. По думите му „Великобритания не е сама“ и съюзниците от НАТО ще окажат „силна политическа подкрепа“. Според Столтенберг Русия подценява решителността и единството на съюзниците на Великобритания. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.03.16", "title": " Йенс Столтенберг призова Русия да сътрудничи по “аферата Скрипал”"}
{"url": "https://trud.bg/%d0%bc%d0%b0%d0%b9%d0%ba%d0%b0-%d1%81%d0%ba%d0%be%d1%87%d0%b8-%d0%be%d1%82-9-%d0%b8%d1%8f-%d0%b5%d1%82%d0%b0%d0%b6-%d0%b4%d0%b2%d0%b0-%d0%b4%d0%bd%d0%b8-%d1%81%d0%bb%d0%b5%d0%b4-%d1%81%d0%bc%d1%8a/", "text": "Майка се хвърли от 9-ия етаж в деня, в който трябваше да бъде погребан синът й, самоубил се преди 2 дни. Тогава 35-годишният Андрей се самоуби по същия начин – скачайки от прозореца на апартамента в бл. “Драва” в Русе, информира  Трагедията се е разиграла днес, малко преди 9 часа. Жената е отворила прозореца и е направила фаталния скок. Най-вероятно не е могла да преживее смъртта на сина си, чието погребение трябваше да бъде днес в 11 часа. 35-годишният Андрей се самоуби в ранния следобед на 14 март, докато майка му била в съседната стая. Жената с часове стоя неутешима върху покритото тяло на сина си на плочките под блока. По неофициална информация, Андрей е имал емоционални проблеми. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.03.16", "title": " Майка скочи от 9-ия етаж два дни след смъртта на сина си"}
{"url": "https://trud.bg/%d0%b7%d0%b0%d0%bf%d0%be%d1%87%d0%b2%d0%b0-%d1%80%d0%b0%d0%b7%d1%81%d0%bb%d0%b5%d0%b4%d0%b2%d0%b0%d0%bd%d0%b5-%d0%b7%d0%b0-%d0%b1%d0%b5%d0%b7%d1%81%d1%82%d0%be%d0%bf%d0%b0%d0%bd%d1%81%d1%82%d0%b2/", "text": "Разследвания в шест болници, сред които и МОБАЛ „Д-р Стефан Черкезов” във Велико Търново, започва прокуратурата. Това съобщи говорителката на Главна прокуратура Румяна Арнаудова. Разследващите влизат в лечебниците в Попово, Бургас, Благоевград, Русе, Велико Търново и в Кърджали. Прокуратурата ще нищи и спешния център “Пирогов”, стана ясно от изявлението на ВКП. След като гръмна новината, репортер на “Труд” потърси за коментар директорът на областната болница в старата столица д-р Стефан Филев. “Нямам представа за какво разследване става дума. Никой не е идвал на проверка в болницата, нито пък е изискана от нас някаква документация. Злоупотреби за безстопанственост бяха засечени пре предишното ръководство на здравното заведение, за което бе алармирана прокуратурата”, каза д-р Филев. По-късно се разбра, че настоящата проверка е за период от 2010 година. Скандали тресяха здравното заведение в старата столица, когато бе ръководено от неврохирурга д-р Людмил Гецов. Срещу него имаше няколко досъдебни производства. Прокурорските проверки от времето на управление на д-р Людмил Гецов продължават вече години. Разследванията са за нарушения по обществени поръчки за скъпа медицинска апаратура. В единия случай бившият директор наел модерен инструментариум от дружество, регистрирано на неговия адрес в Лясковец, като наемът за 36 месеца бил 740 344 лв., а закупуването на нови апарати щяло да излезе 570 000 лв. на болницата. За целия срок на договора сумата възлиза на 1,8 млн. лв. във вид на наеми за 6 години. Втората поръчка е от 5 март 2013 г. При нея великотърновската болница е възложила ремонт за 259 645 лв. на русенско дружество, чийто управител преди това бил назначен от д-р Гецов за зам. изпълнителен директор на болницата с работно време от 2 часа на ден. Финансов одит през 2015 г. пък констатира близо 100 000 лв. вреди, а документите бяха дадени на прокуратурата. Водиха се и граждански дела между новото ръководство на МОБАЛ и д-р Гецов по обжалване на наказателни постановления. Болницата заведе дела за над 80 000 лева наложени глоби при проверките от времето на предишния началник. Новото ръководство на болницата спечели почти всички и си извади изпълнителни листове за събиране на парите от д-р Гецов. Разследването около финансовите дейности по времето на неговото управление на лечебницата бе забулено в мистерия. “Тези проверки все още не са приключили и са на производство. Разследванията не са срещу конкретно лице”, заяви говорителят на окръжната прокуратура във Велико Търново Катерина Лещакова.  Репортер на „Труд” разбра, че случаят се поема от Софийска градска прокуратура , която изземва всички материали събрани по казуса и продължава разследването. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.03.16", "title": " Започва разследване за безстопанственост в болницата във Велико Търново за период от преди 8 години"}
{"url": "https://trud.bg/%d0%b4%d0%b6%d0%b5%d0%bd%d0%b8%d1%84%d1%8a%d1%80-%d0%bb%d0%be%d0%bf%d0%b5%d1%81-%d0%b5-%d0%be%d1%82%d0%ba%d0%b0%d0%b7%d0%b0%d0%bb%d0%b0-%d0%b4%d0%b0-%d1%80%d0%b0%d0%b7%d0%b3%d0%be%d0%bb%d0%b8-%d0%b3/", "text": "Певицата, актриса и продуцентка Дженифър Лопес разкрива, че в началото на кариерата е имала своя “момент #Аз също”, но събитията не са се развили според очакванията на човека, опитал се да я притесни сексуално, предаде Ройтерс. В интервю за априлския брой на сп. “Харпърс базар” Лопес споделя, че макар да не е била жертва на сексуален тормоз като жените, чиито разкрития доведоха до възникването на движението #Аз също, навремето е изпаднала в конфузна ситуация. Без да споменава имена, Дженифър Лопес разкрива, че в началото на кариерата й режисьор е поискал от нея да свали блузата си и да покаже гърдите си. Тя обаче е отказала. 48-годишната Лопес приписва куража си да откаже на факта, че е израснала в “коравия” Бронкс, Ню Йорк. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.03.16", "title": " Дженифър Лопес е отказала да разголи гърдите си пред режисьор"}
{"url": "https://trud.bg/%d0%b1%d0%be%d1%80%d0%b8%d1%81-%d0%b4%d0%b6%d0%be%d0%bd%d1%81%d1%8a%d0%bd-%d0%be%d0%b1%d0%b2%d0%b8%d0%bd%d0%b8-%d0%b2%d0%bb%d0%b0%d0%b4%d0%b8%d0%bc%d0%b8%d1%80-%d0%bf%d1%83%d1%82%d0%b8%d0%bd-%d1%87/", "text": "Британският министър на външните работи Борис Джонсън заяви, че заповедта за използване на нервно-паралитичния агент „Новичок“ „с висока степен на вероятност“ е издадена от руския президент Владимир Путин, пише Sky News. „Нашият спор е с Кремъл на Путин и неговото решение – и смятаме, че това е с висока степен на вероятност – че решението да се използва за първи път след Втората световна война по улиците на Великобритания, по улиците на Европа нервно-паралитичен агент е на руския президент“, заяви Джонсън. Бившият руски шпионин Сергей Скрипал, който живее във Великобритания, беше атакуван с нервно-паралитична отрова на 2 март. Заедно с него пострада и дъщеря му Юлия.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.03.16", "title": " Борис Джонсън обвини Владимир Путин, че е заповядал атаката с „Новичок“"}
{"url": "https://trud.bg/%d1%81%d0%bf%d0%b8%d0%bf%d0%b0%d1%85%d0%b0-%d0%b4%d0%b2%d0%b0%d0%bc%d0%b0-%d0%bd%d0%b5%d0%b2%d1%80%d1%8a%d1%81%d1%82%d0%bd%d0%b8-%d0%b3%d1%80%d0%b0%d0%b1%d0%b8%d1%82%d0%b5%d0%bb%d0%b8/", "text": "Две непълнолетни момчета с чисти до момента досиета, попаднаха в ареста заради улични грабежи. На 31 януари вечерта те издърпали със сила дамската чанта на 59-годишна жена на ул. “Илинден”. Три дни по-късно единият тийнейджър повторил акцията, като нападнал и ограбил друга варненка на ул. “Любен Каравелов”. След разследване органите на реда успели да открият невръстните злосторници. По случая е образувано досъдебно производство под надзора на Районната прокуратура. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.03.16", "title": " Спипаха двама невръстни грабители"}
{"url": "https://trud.bg/%d1%81%d1%82%d0%b0%d1%80%d1%82%d1%8a%d1%82-%d0%bd%d0%b0-%d1%81%d0%b5%d0%b7%d0%be%d0%bd%d0%b0-%d0%b2-motogp-%d0%b8-%d0%b1%d0%b8%d1%82%d0%ba%d0%b8%d1%82%d0%b5-%d0%b7%d0%b0-%d1%82%d0%b8%d1%82%d0%bb%d0%b0/", "text": "Mtel Sport 1 ще излъчи през уикенда първия старт за сезона в MotoGP – този за Гран при на Катар. Марк Маркес, Андреа Довициозо, Валентино Роси, Маверик Винялес и всички останали звезди на световния шампионат ще покажат в каква форма се намират и ще се надяват да направят първата успешна крачка към завоюването на титлата. Квалификациите в MotoGP на пистата Losail International са в събота от 15:30 часа. Състезанията в трите класа могат да се проследят пряко по Mtel Sport 1 от 15:00 часа, като битката в кралския започва в 18:00 часа и ще се излъчи директно и като pay-per-view на платформата https://ppv.mtel.bg. Решителните битки на първия ATP Masters 1000 турнир в Индиън Уелс ще приковат вниманието на тенис феновете. Полуфиналите започват в събота в 20:00 часа, а титлата ще се реши в неделя от 22:00 часа. Освен по Mtel Sport 1, тя също ще може да се проследи в реално време на https://ppv.mtel.bg. Руската Премиер лига ще зарадва футболните почитатели с дербито Рубин Казан – Спартак Москва в събота от 18:00 часа по Mtel Sport 2. В състава на домакините обаче няма да видим капитана на българския национален отбор Ивелин Попов, който няма право да вземе участие в двубоя, тъй като е преотстъпен в тима от Казан именно от Спартак Москва. Лидерът във временното класиране на холандската Ередивизи – ПСВ Айндховен, записа сензационна загуба с 0:5 на гости на опашкаря Вилем II в последния кръг и в събота от 20:45 часа по Mtel Sport 2 ще се опита да се завърне на пътя на победите при домакинския си мач с Венло. Вторият във временното класиране Аякс се доближи на 7 точки от ПСВ и ще се опита да се възползва от всяка грешна стъпка на водача. За да поддържа интригата, тимът от Амстердам трябва задължително да вземе трите точки при гостуването си в Ротердам на Спарта в неделя от 15:30 часа. Малко по-късно – от 17:45 часа, седмият във временното класиране Цволе е домакин на шампиона Фейенорд, който заема петата позиция. Двата двубоя от холандското първенство в неделния ден можете да проследите по Mtel Sport 2. По традиция Mtel Sport 2 ще излъчи директно и поредната галавечер от UFC. Този път домакин на събитието е Европа и по-специално лондонската зала O2 Arena. Основното събитие ще е сблъсъкът от тежка категория между Фабрицио Вердум и Александър Волков. 40-годишният бразилски ветеран загуби през май 2016 г. титлата от Стипе Миочич, но ще иска да докаже, че все още е основна фигура. Волков още няма загуба в UFC, след като се присъедини към организацията през 2016 г. Шоуто UFC от Лондон ще може да се гледа пряко на 17 март от 23:00 часа по Mtel Sport 2. В неделната вечер е време за поредния старт от сезона в НАСКАР този път от пистата Фонтана, в щата Калифорния. Началният час на състезанието е 21:30 ч., а каналът – Mtel Sport 2.", "date": "2018.03.16", "title": " Стартът на сезона в MotoGP и битките за титлата в Индиън Уелс пряко по Mtel Sport 1 през уикенда"}
{"url": "https://trud.bg/%d1%85%d0%be%d0%ba%d0%b8%d0%bd%d0%b3-%d0%bf%d0%be%d0%b8%d1%81%d0%ba%d0%b0%d0%bb-%d0%bd%d0%b0-%d0%bd%d0%b0%d0%b4%d0%b3%d1%80%d0%be%d0%b1%d0%bd%d0%b0%d1%82%d0%b0-%d0%bc%d1%83-%d0%bf%d0%bb%d0%be%d1%87/", "text": "Световноизвестният астрофизик Стивън Хокинг, който   на 76-годишна възраст, приживе е изразил ясното си желание на надгробната му плоча да бъде изписана формула. Още през 2002 г. в интервю за „Ню Йорк Таймс“, той е заявил, че иска на надгробната му плоча да бъде изписана формулата за ентропията на черната дупка, или по-известна като формулата на Бекенщайн-Хокинг. Световноизвестният учен работеше върху формулата заедно със своя колега Джейкъб Бекенщайн и затова официално тя носи името Бекенщайн-Хокинг. Формулата е централният елемент от познанията ни за черните дупки във Вселената. Стивън Хокинг почина на 14 март тази година на 76-годишна възраст. Той боледуваше от амиотрофична латерална склероза и единственото нещо от тялото му, което работеше, беше мозъкът. Заболяването го бе приковало към инвалидна количка повече от 40 години. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.03.16", "title": " Хокинг поискал на надгробната му плоча да е изписана формулата за черните дупки"}
{"url": "https://trud.bg/%d1%89%d1%8a%d1%80%d0%ba%d0%b5%d0%bb%d0%b8-%d0%b4%d0%be%d0%bb%d0%b5%d1%82%d1%8f%d1%85%d0%b0-%d0%b2-%d0%b5%d0%bb%d0%b5%d0%bd%d1%81%d0%ba%d0%b8%d1%8f-%d0%b1%d0%b0%d0%bb%d0%ba%d0%b0%d0%bd/", "text": "Жителите на Елена се радват на своите предвестници на пролетта. За първи път двойката щъркели долетя заедно и доста по-рано от астрономическата пролет. Ранното пристигане на птиците подсказва, че годината ще е хубава, а реколтата богата, твърдят по-наблюдателните възрастни хора. По всичко личи, че гнездото върху високия електрически стълб в центъра на града няма нужда от ремонт и подреждане. Пернатите се настаниха спокойно в него, готови да отгледат малките си за десета поредна година. Близките до гнездото дръвчета пък започнаха да се окичват с мартеници. Деца и възрастни бързат да ги вържат на плодно дръвче и да си пожелаят здраве и късмет през годината. Далеч преди първа пролет пристигнаха, но по един, щъркелите в Яковци, Палици, Чакали, Константин, Марян, Руховци, Майско и Костел. На повечето места гнездата са върху специални платформи, направени от специалисти на Енерго про. По традиция най-късно долита дългокракият, чието гнездо е върху старо дърво срещу църквата в Разпоповци. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.03.16", "title": " Щъркели долетяха в Еленския Балкан\t\t\t"}
{"url": "https://trud.bg/%d1%80%d0%b5%d0%b3%d0%b8%d1%81%d1%82%d1%80%d0%b0%d1%86%d0%b8%d0%b8%d1%82%d0%b5-%d0%b7%d0%b0-%d0%ba%d0%b0%d0%bc%d0%b5%d0%bd%d0%b8%d1%86%d0%b0-%d1%84%d0%b5%d0%bd-%d0%ba%d1%83%d0%bf%d0%b0-2018-%d1%81/", "text": "Най-големият и вълнуващ футболен турнир за непрофесионалисти в България Каменица Фен Купа се завръща за 16-та поредна година, за да събере любителите на футбола от цялата страна за едно незабравимо футболно лято. Регистрациите за участие вече са отворени и едновременно достъпни за отборите от всички краища на България. По традиция, всички регистрирали се отбори ще се изправят един срещу друг първо в квалификационни кръгове за съответните им области, а след това и в регионални полуфинали. Тази година област Стара Загора ще бъде домакин на пилотния регионален полуфинал от националното турне на Фен Купа 2018. И през 2018 г. регионалните полуфинали ще бъдат общо 10 и ще съберат най-добрите отбори от всички 28 областни центъра на страната. Информация за периоди на провеждане на квалификационните и полуфиналните кръгове можете да намерите на сайта на турнира. Капитаните на всеки отбор могат да регистрират своите тимове на сайта на турнира www.fancup.kamenitza.bg, а тези, които ще участват за поредна година, могат директно да презапишат целия отбор. Предстои поредното вълнуващо футболно лято и Каменица Фен Купа кани на терен всички почитатели на футбола и страхотните приятелски емоции.", "date": "2018.03.16", "title": " Регистрациите за Каменица Фен Купа 2018 са отворени"}
{"url": "https://trud.bg/%d0%b2%d0%b0%d1%80%d0%bd%d0%b5%d0%bd%d1%86%d0%b8-%d1%89%d0%b5-%d1%85%d0%be%d0%b4%d1%8f%d1%82-%d0%bd%d0%b0-%d0%b3%d1%80%d0%be%d0%b1%d0%b8%d1%89%d0%b0%d1%82%d0%b0-%d0%b8-%d0%bd%d0%b0-%d0%bf%d0%bb%d0%b0/", "text": "Варненци трябва да имат винетка, ако пътуват до градския гробищен парк в с. Тополи или до курортите Св. Св. Константин и Елена и Златни пясъци, тъй като пътищата са републикански. Това обясни регионалният министър Николай Нанков. Знаци с изискване за винетен стикер по тези пътища има от години, но досега с кметски заповеди хиляди живеещи във вилните местности на север и на юг от града и към с. Тополи не дължаха такса, тъй като имат адресни регистрации в община Варна и въпреки че живеят след табелите за край на града, плащат местни данъци наравно с останалите. Същият бонус важеше за пътуващите до гробищата и до плажовете в комплексите жители на Варна. Единственият начин тази практика да бъде продължена е кметът на Варна да поиска отсечките да станат общински, местният парламент да гласува такова решение и то да се внесе в Министерския съвет за решение, поясни Нанков. Той обаче предупреди, че ако промяната се случи, отговорността за поддръжката и експлоатацията на деактуваните пътни отсечки ще остане за сметка на общината. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.03.16", "title": " Варненци ще ходят на гробищата и на плаж с винетка"}
{"url": "https://trud.bg/%d0%bd%d0%b0%d0%b9-%d0%b1%d0%be%d0%b3%d0%b0%d1%82%d0%b8%d1%8f%d1%82-%d1%87%d0%be%d0%b2%d0%b5%d0%ba-%d0%b2-%d1%85%d0%be%d0%bd%d0%ba%d0%be%d0%bd%d0%b3-%d1%81%d0%b5-%d0%bf%d0%b5%d0%bd%d1%81%d0%b8%d0%be/", "text": "Ли Кашин, най-богатият човек в Хонконг, ще се оттегли от председателския пост на компанията си Си Кей Хъчисън холдингс (CK Hutchison Holdings), информират   и Франс прес.  Бизнесменът ще обяви оттеглянето си на годишното общо събрание на 10 май, съобщи компанията в документи, подадени до хонконгският борсов оператор. Очаква се Ли да остане в компанията като старши консултант. Най-големият му син Виктор Ли, който бе посочен за негов приемник преди няколко години, ще поеме бизнеса. 90-годишният Ли Кашин е 23-ти в класацията на “Форбс” на най-богатите хора в света.  Той се издига от безпаричен емигрант през 40-те години до милиардер, превръщайки се във великолепната история за успеха в Хонконг – град, издигнал се от търговско предмостие до един от най-големите финансови центрове в света. Ли, който на 13 години чиракува в завод, е наричан “супермен” заради работната си етика и бизнес успех. В Хонконг, меката на капитализма, обожанието към милиардера и неговата история на бедняк, издигнал се до върха, през последните години поизбледня. При все това компанията му все още е сред най-космополитните бизнес империи в Азия, обхващайки над 50 страни и 323 000 служители. Семейството му бяга в Хонконг от опустошения от война Китай. Ли натрупва състояние от бизнес с пластмаси и недвижими имоти, преди да се присъедини към висшите ешелони на китайските магнати в града през 1979 година, купувайки Хъчисън Уампоа (Hutchison Whampoa) – силно уважавана британска търговска къща или “хонг”. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.03.16", "title": " Най-богатият човек в Хонконг се пенсионира на 90-годишна възраст"}
{"url": "https://trud.bg/%d0%bf%d1%80%d0%be%d0%ba%d1%83%d1%80%d0%b0%d1%82%d1%83%d1%80%d0%b0%d1%82%d0%b0-%d0%b8%d1%81%d0%ba%d0%b0-%d0%bf%d0%be-%d1%82%d0%b5%d0%b6%d0%ba%d0%be-%d0%bd%d0%b0%d0%ba%d0%b0%d0%b7%d0%b0%d0%bd%d0%b8/", "text": "Протест с искане за по-тежко наказание внася Районната прокуратура в Кубрат срещу присъдата на възпитателя Ергин Хасан, който измамил свой 14-годишен  ученик от възпитателното училище-интернат в Завет и прибрал печелившия му билет от лотарията за 100 000 лв., съобщиха от Апелативна прокуратура във Варна. Съдът постанови той да върне парите на момчето. Прокурор Пламен Пенчев от Кубрат протестира наложения размер на наказанието. Според него възпитателят трябва да бъде осъден на 3 години условно с 5 години изпитателен срок. По протеста ще се произнесе втората инстанция – Окръжен съд – Разград. Прокурор Пенчев не се ангажира с категоричност дали 100 000 лв., които възпитателят е получил по сметка, мамейки детето, са налични наистина. Сметката била запорирана след гръмването на скандала и се предполага, че преди това от нея са  теглени пари. От Апелативна прокуратура припомниха, че 44-годишният мъж е бил предаден на съд с обвинителен акт на прокуратурата в Кубрат за възбуждане и поддържане в заблуждение на свой възпитаник да му предаде печеливш лотариен билет на стойност 100 000 лева или 1 кг злато, с което причинил на 14-годишния възпитаник на интерната имотна вреда. Измамата е била в особено големи размери и представлява особено тежък случай. Това е станало на 17 септември 2015 г. Момчето, което била на разходка навън, първо си купило три билета, които изтрило на място, но нямало попадение. Четвъртият билет се оказал печеливш и на това станала свидетелка продавачката в магазина, както и други деца от интерната. „Момчето се похвалило на възпитателя си. Той поискал да вземе печелившия талон, за да го съхранява. Намеренията на възпитателя обаче били да се възползва от чуждата печалба. Дори обяснил, че той е пратил Иван да му купи лотариен билет, като му дал пари за това. Месец по-късно Ергин представил печелившия билет и получил печалбата от 100 000 лева. Клипът с печелившия участник бил излъчен по телевизията и така Иван разбрал, че е измамен.  Момчето се разстроило и след намесата на директора на интерната клипът бил спрян”, припомнят факти от обвинителния акт от прокуратурата.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.03.16", "title": " Прокуратурата иска по-тежко наказание за възпитателя, измамил ученик и прибрал печалбата му от лотарията"}
{"url": "https://trud.bg/%d0%b1%d1%8a%d0%bb%d0%b3%d0%b0%d1%80%d0%ba%d0%b0-%d0%b8-2-%d1%82%d0%b5-%d0%b9-%d0%b4%d0%b5%d1%86%d0%b0-%d1%83%d0%b1%d0%b8%d1%82%d0%b8-%d0%b2-%d0%ba%d0%b0%d0%bd%d0%b0%d0%b4%d0%b0/", "text": "Канадец на 29 години бе обвинен за тройно убийство в градчето Аякс, на около 25 км от Торонто, предаде АП. Жертвите на жестокото престъпление на Кори Фен са българката Красимира Пейчиновски (39 г.) и двете й деца – Рой (15 г.) и Веналия (13 г.). Жената имала и още една дъщеря на 16 г., която била на шофьорски курс по време на убийството и е невредима. Кори Фен бил любовник на Красимира, но не е баща на децата. Те са от друг мъж, с когото българката се разделила по-рано. Първоначално полицията съобщи, че канадецът не живеел с тях в Аякс, но впоследствие потвърди съжителството им. Органите на реда открили в дома им в сряда преди обяд телата на Красимира и на Рой, а Веналия починала по-късно в болница. Полицаите били извикани от приятелка на Красимира, която отишла да провери, защо тя не е на работа. Фен отказал да я пусне в къщата, а след това се качил на автомобила си и изчезнал безследно. По-късно той бил заловен от униформените в съседния град Ошава. Властите не разкриват как е извършено тройното убийство, а съобщиха само за “явни следи от травми”. В четвъртък Фен, който има татуировка с надпис “Превърни раните в мъдрост”, бе изправен пред съд в Ошава с посинено око, драскотини и кръв по лицето, за да чуе обвиненията срещу себе си. Той не бил придружен от адвокат, а делото бе отложено за 29 март. Говорител на полицията заяви, че той е познат на органите на реда. През 2011 г. Кори Фен, който бил запален по фитнеса, е признат за виновен в унищожаване на чужда собственост, а две години по-рано – за нападение над полицай. И в двата случая той бил осъден на 12 месеца пробация. Съседи заявиха, че са шокирани от случилото се със семейството, описвайки българката и децата й като мили и добри. Жертвите е можело да бъдат повече, тъй като живеещият наблизо семеен приятел Пат Джордан разказа, че дъщеря му трябвало да спи при приятелката си Веналия вечерта преди убийството, но в последния момент отишла на гости на друго момиче. “Веналия беше страхотно момиче, истинска душица”, сподели още той.", "date": "2018.03.16", "title": " Българка и 2-те й деца убити в Канада\t\t\t"}
{"url": "https://trud.bg/%d0%ba%d1%80%d0%b0%d0%bb%d0%b5%d0%b2-%d0%be%d0%b1%d1%83%d1%87%d0%b5%d0%bd%d0%b8%d0%b5%d1%82%d0%be-%d0%b5-%d0%b5%d0%b4%d0%b8%d0%bd%d1%81%d1%82%d0%b2%d0%b5%d0%bd%d0%be%d1%82%d0%be-%d0%bd%d0%b8-%d0%be/", "text": "„Тревожни са данните за все по-ранната възраст, при която спортуващите в свободното време започват да употребявят допинг“, предупреди министърът на младежта и спорта Красен Кралев и посочи обучението като единствено оръжие срещу забранените и опасни за здравето субстанции. Той взе участие в кръгла маса на андидопинговия семинар JUST SPORT, организиран от Асоциация за развитие на българския спорт. В събитието се включиха също зам.-ректорът на НСА проф. Татяна Янчева и изпълнителният директор на Антидопинговия център д-р Виолета Заркова. Присъстваха още фитнес инструктори, собственици на фитнес центрове, представители на НСА, спортни организации и Антидопинговия център. „Проблемът е валиден за цяла Европа и всички експерти признават, че не сме подготвени да се справим с него. Докато при спорта за високи постижения съществуват строги международни правила и има изградена система за следене, доказване на употреба на допинг и съответните наказания от страна на международните спортни организации, то в спорта за всички тези наказания са неприложими. Единственото ни оръжие е обучението“, заяви министърът. В изказването си той акцентира върху факта, че антидопинг политиката е един от основните приоритети на българското председателство на Съвета на ЕС в сектор „Спорт“. Необходимостта от превенция чрез обучение бе тема на първото събитие, което ММС организира като част от дейностите си за председателството – семинар за предотвратяване на употребата на допинг на 24 и 25 януари в София. „Като член на Управителния съвет на Световната антидопингова агенция за мен беше много важно, че проведохме този семинар и включихме в него спорта за всички“, коментира Кралев. „Липсата на информация за вредата от употребата на стимуланти, особено сред младежите, които практикуват фитнес в свободното време, води до това, че допингът достига все по-лесно до все по-млади хора. Това крие сериозни здравни рискове за обществото вбъдеще. Тук не става въпрос за медали или за международен престиж, а за здравето на нацията“, добави министърът. Участниците в семинара обсъдиха с Кралев своите идеи за борба срещу допинга в спорта за всички. В дебатите стана ясно, че повечето от техните предложения са включени в новия Закон за физическото възпитание и спорта, който предстои да бъде гласуван на второ четене в Народното събрание. „В новия закон сме включили редица текстове за постигането на тази цел. Въвежда се ново легално определение на понятието „спорт за всички“. Предприели сме мерки за регулиране на дейността на фитнес центровете. Дефинират се понятията „спортни услуги“ и „треньорски услуги“ и се обвързват помежду си. Създава се задължение за предоставящите спортни услуги да осигурят и да гарантират безопасни условия за практикуване на спорт, да информират гражданите, да организират медицинско осигуряване. В дефиницията на спортни услуги се включва освен дейността на спортните организации и дейността на фитнесите, както и други подобни дейности с оглед постигане на единни правила и високи изисквания към предоставянето на спортни услуги, чрез които да се осигурят качествени и безопасни условия за спорт на всички граждани“, каза Кралев. Той даде пример и с множеството програми, финансирани от ММС по член 10а от Закона за хазарта за предотвратяване на зависимости. Голяма част от миналогодишните проекти са насочени именно за превенция на употребата на забранени вещества и стимуланти след младите. Министърът припомни, че по време на първия му мандат начело на ММС е инициирал поправка в Закона за храните, насочена към хранителните добавки. „Въпреки че нашите предложения не бяха приети в цялост, успяхме да въведем промяната да се декларира, че съдържанието на етикета отговаря на действителното съдържание, а при установено разминаване да се носи наказателна отговорност“, заяви Кралев. Той получи благодарствено писмо за своята активна дейност в борбата срещу допинга от Йоанна Дочевска, председател на Асоциация за развитие на българския спорт. Пред участниците в кръглата маса тя представи проекта JUST SPORT, съфинансиран по програма „Еразъм +“ на Европейската комисия, който има за цел да обърне внимание на негативните последствия от неконтролируемото използване на хранителни добавки в сферата на масовия спорт и най-вече във фитнес центровете. Като резултат от семинара ще бъде създадена мобилна апликация, в която ще бъдат включени здравословните фитнес центрове и експерти, приели идеята за чист спорт.", "date": "2018.03.16", "title": " Кралев: Обучението е единственото ни оръжие срещу допинга в спорта за всички\t\t\t"}
{"url": "https://trud.bg/%d0%be%d1%82%d0%bd%d0%b5%d0%bc%d0%b0%d1%82-%d0%bd%d0%b0-%d0%ba%d0%b0%d1%82%d0%b5%d0%b3%d0%be%d1%80%d0%b8%d0%b7%d0%b0%d1%86%d0%b8%d1%8f%d1%82%d0%b0-%d0%bd%d0%b0-%d1%85%d0%be%d1%82%d0%b5%d0%bb-%d0%bd/", "text": "Министерството на туризма започва процедура по отнемане на категоризацията на спа хотел в село Чифлика край Троян. Това съобщи пред журналисти министърът на туризма Николина Ангелкова, информира БТА. От днес затваряме първия етаж на хотела, вследствие на инспекцията на РЗИ, каза тя. Ангелкова добави, че е изискала от Комисията за защита на потребителите актовете, наложени на хотела, за да може да се иницира процедура за отнемане на категоризацията му и той да престане да функционира като хотел. “При нас постъпи сигнал за един хотел на ужасите, буквално, с изключително неприемливи и неподходящи условия за настаняване, в Чифлика. След наша спешна проверка преди два дни се установи, че този обект изобщо не трябва да функционира”, коментира Ангелкова. Тя посочи, че човекът, който е подал сигнала, е бил настанен всъщност в мазе, вместо в стая и от РЗИ са затворили точно този етаж, който изобщо не трябвало да функционира. Получихме и сигнали от родители, които са записали децата си за зелено училище там, което е абсолютно недопустимо, коментира министърът. Ангелкова отбеляза, че през 2015 г. този обект е стартирал искане за своята прекатегоризация, т.е. да бъде с четири звезди. Тогава му е отказана категоризация за четири звезди, категоризиран е с три звезди. Този хотел използва нерегламентирано в името си СПА, той няма сертификат за СПА по наредбата, така че това е още едно нарушение, добави министърът. Николина Ангелкова съобщи, че до месец ще внесат промени в Закона за туризма, с които се предлага създаване на Туристически инспекторат, за да може Министерството да не чака друг орган да го сигнализира с очевидни неща, а да може незабавно да реагира. Тя призова хората да подават сигнали при подобно кошмарно пътуване или почивка, за да може Министерството да вземе мерки. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.03.16", "title": " Отнемат на категоризацията на хотел, настанил гост в мазе, вместо в стая"}
{"url": "https://trud.bg/%d1%84%d0%b5%d0%b4%d0%b5%d1%80%d0%b5%d1%80-%d1%81%d0%b8-%d0%b3%d0%b0%d1%80%d0%b0%d0%bd%d1%82%d0%b8%d1%80%d0%b0-%e2%84%961-%d0%b7%d0%b0-%d0%be%d1%89%d0%b5-%d0%b4%d0%b2%d0%b5-%d1%81%d0%b5%d0%b4%d0%bc/", "text": "Феноменалният Роджър Федерер се бетонира на първото място в света за още 14 дни, след като стигна полуфиналите на турнира в Индиън Уелс с награден фонд $7,97 млн. Така 36-годишният швейцарец ще има 306 седмици начело на ранглиста, което е с 20 седмици повече от втория във вечната класация – Пийт Сапрас (САЩ).  Американецът бе на трибуните и изгледа победата на Маестрото срещу южнокорееца Хьон Чун. Сред зрителите бяха още легендарният тенисист Род Лейвър и милиардерът Бил Гейтс.  Петкратният шампион срази за по-малко от 90 минути азиатеца – 7:5, 6:1 и записа 16-та победа от 16 мача през сезона. С това Роджър изравни най-добрия си старт от 2006-а.  „Надявам се да направя още една победа в събота, за да подобря и това постижение“, не скри амбициите си Федерер. А негов следващ съперник ще бъде хърватинът Борна Чорич, който за първи път стигна полуфиналите на турнир от сериите „Мастърс“.  При жените 37-годишната Винъс Уилямс (САЩ) е на победа от мач за титлата след 17-годишна пауза. Бившата №1 отнесе испанката Карла Суарес Наваро с 6:3, 6:2 и изравни най-доброто си постижение в надпреварата от 1998 г. На полуфиналите Винъс ще излезе срещу 20-годишната рускиня Даря Касаткина, елиминирала сензационно друга бивша лидерка в ранглистата – Анджелик Кербер (Германия) с 6:0, 6:2 за 57 минути.  „Беше перфектно! Всичко ми се получаваше, сякаш правя тези отигравания на тренировка“, заяви Даря, достигнала за първи път до полуфинал на турнир от престижната верига. Снимка  Роджър Федерер е амбициран да спечели и полуфинала срещу хърватина Чорич днес, за да счупи личния си рекорд за най-добър старт за сезона от 2006 година – 16 победи в 16 мача.", "date": "2018.03.16", "title": " Федерер си гарантира №1 за още две седмици"}
{"url": "https://trud.bg/%d0%b4%d0%b6%d0%be%d0%bd-%d0%b4%d0%b6%d0%b8%d1%85%d0%b0%d0%b4%d0%b8%d1%81%d1%82%d0%b0-%d0%b2%d0%bb%d0%b5%d0%b7%d0%b5-%d0%b2-%d0%b7%d0%b0%d1%82%d0%b2%d0%be%d1%80%d0%b0-%d0%b7%d0%b0-2-%d0%b3%d0%be%d0%b4/", "text": "На 14 март 2018 г. роденият в Ханой българин с австралийски паспорт Иван Захариев бе преведен Софийския затвор, където да изтърпи наказание от 2 години и шест месеца лишаване от свобода. Това наказание бе постановено от Апелативния специализиран наказателен съд като втора инстанция и не бе обжалвано от подсъдимия пред Върховния касационен съд, съобщават от държавното обвинение. Апелативните съдии приеха тезата на Специализираната прокуратура и представените от обвинението доказателства за това, че от 04.07.2016 г. до 19.09.2016 г. на територията на България Захариев се е обучавал в боравене с огнестрелни оръжия, в т.ч. с автомат „Калашников“, с цел да участва в терористични действия. Намален бе единствено срокът на наказанието. На 5 юни 2017 г. първоинстанционният Специализиран наказателен съд наложи на Захариев 4-годишна ефективна присъда. Захариев бе задържан на 20 септември 2016 г. при специализирана операция под ръководството и надзора на Специализирана прокуратура с участието на служители от ДАНС, ГДБОП и СДВР. Според събраните доказателства през 2013 г. Захариев посетил Сирия с намерение да се влее в терористична групировка, но не бил приет заради липса на бойни умения. До Сирия пътувал със самолети от Сидни, през Сеул, Истанбул и гр. Хатай, Турция. Поддържайки фейсбук контакт с лице с инициали „ST“ (който прехвърлял хора от Турция в Сирия), в покрайнините на Хатай Захариев попаднал в скривалище с други лица, тръгнали към Сирия и описани от самия него като „бойни другари“. Заедно с тях бил преведен в Сирия и настанен в база на Свободната сирийска армия. Престоят му там обаче се оказал кратък. След завръщането му в Сидни той скоро пътува за България, където да получи бойна подготовка в местни стрелкови клубове. Компютърно-техническа експертиза на преносимия му компютър доказа, че в него са се намирали файлове, които пропагандират „…нуждата да бъде напълно отречена западната цивилизация, без да се отказват материалните обекти, свързани с нея, тъй като те представляват продукт на научното и технологично развитие“. Открита е и информация, според която след падането на режима на Асад „…могат да бъдат освободени и други мюсюлмански страни, страдащи от тирания и несправедливост…“. Захариев редовно е посещавал сайтове със статии и видео клипове за Джабхат Ал Нусра и Ислямска държава. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.03.16", "title": " Джон Джихадиста влезе в затвора за 2 години и шест месеца"}
{"url": "https://trud.bg/%d0%b8%d0%b7%d1%82%d0%be%d1%87%d0%b2%d0%b0%d1%82-%d1%8f%d0%b7%d0%be%d0%b2%d0%b8%d1%80-%d0%b2%d1%8f%d1%82%d1%8a%d1%80%d0%b0-%d0%ba%d1%80%d0%b0%d0%b9-%d1%82%d1%8a%d1%80%d0%bd%d0%be%d0%b2%d0%be/", "text": "Започва източването на язовир “Вятъра” в землището на великотърновското село Присово. Мерките са предприети заради това, че нивото му се покачи след аварията на магистралния водопровод преди няколко дни. Областният управител проф. д-р Любомира Попова, заместник-кметът на Велико Търново проф. Георги Камарашев, РД ПБЗН, ДАМТН и други отговорни институции в петък бяха на мястото за да проверят ситуацията и да набележат мерки за справянето с нея. След огледа стана ясно, че преливникът на язовира е в изправност, но изпускателят се е затлачил от наноси и тиня. В събота с помощта на специализирана машина преливникът ще бъде прочистен, за да се осигури необходимият отток. В момента нивото на водата продължава да намалява и няма опасност за населението.", "date": "2018.03.16", "title": " Източват язовир “Вятъра” край Търново"}
{"url": "https://trud.bg/%d0%b6%d0%b5%d0%ba%d0%be%d0%b2%d0%b0-%d1%81-%d0%b8%d0%b7%d0%b2%d0%b0%d0%b4%d0%b5%d0%bd%d0%be-%d1%80%d0%b0%d0%bc%d0%be-%d0%b8-%d0%be%d1%85%d0%bb%d1%83%d0%b7%d0%b2%d0%b0%d0%bd%d0%b8%d1%8f/", "text": "Най-успешната ни сноубордистка Александра Жекова е с охлузвания, синини и извадено рамо след падане по време на тренировка за световната купа във Вейсоназ (Швейцария). Шестата от зимните олимпийски игри Пьонгчанг 2018 призна, че травмите ще я извадят извън пистата за известно време. „Нараняванията са истински, но за щастие не са опасни за живота“, написа Жекова в социалната мрежа. Все пак Сани е оптимист за възстановяването си. „Никога не оставяй нещата, които искаш, да те карат да забравиш за нещата, които имаш!“, завършва с философски коментар посланието си петата от игрите Сочи 2014.", "date": "2018.03.16", "title": " Жекова с извадено рамо и охлузвания"}
{"url": "https://trud.bg/%d1%85%d0%b2%d0%b0%d0%bd%d0%b0%d1%85%d0%b0-%d1%84%d0%b0%d0%bb%d1%88%d0%b8%d0%b2%d0%be-%d1%81%d0%b8%d1%80%d0%b5%d0%bd%d0%b5-%d0%b8-%d0%ba%d0%b0%d1%88%d0%ba%d0%b0%d0%b2%d0%b0%d0%bb/", "text": "Българската агенция по безопасността на храните (БАБХ) засече фалшиво сирене и кашкавал на пазара. Заедно с още няколко асоциации на млекопреработвателите и Комисията за защита на потребителите, БАБХ прави внезапни проверки в търговската мрежа, като на произволен принцип взимат проби от сирене, масло, кисело, прясно мляко и други млечни продукти, които изследват. Целта е да се установи дали се спазват изискванията на Наредбата за специфичните изисквания към млечните продукти и дали в тях не са вложени немлечни мазнини. През 2017 г. са взети общо 169 проби, като 98 бр. от сирене, 46 бр. от кашкавал, 17 бр. от масло и 8 бр. от кисело мляко. При лабораторното изпитване на пробите е установено, че в 5 от тях е имало наличие на немлечни мазнини – в 3 проби сирене и в 2 проби кашкавал, което е 2.96 % установени несъответствия. За констатираните несъответствия са уведомени ОДБХ на територията, на които са произведени храните и са предприети мерки за изтегляне от пазара на тези храни и преетикетирането им като имитиращи продукти, съдържащи в състава си мляко  ", "date": "2018.03.16", "title": " Хванаха фалшиво сирене и кашкавал\t\t\t"}
{"url": "https://trud.bg/%d0%b5%d1%81-%d0%b2%d0%be%d0%b5%d0%bd%d0%b8%d0%b7%d0%b8%d1%80%d0%b0%d0%bd%d0%b5%d1%82%d0%be-%d0%bd%d0%b0-%d0%ba%d1%80%d0%b8%d0%bc-%d0%b2%d0%bb%d0%b8%d1%8f%d0%b5-%d0%bd%d0%b0-%d1%81%d0%b8%d0%b3%d1%83/", "text": "Четири години след незаконното анексиране на Крим и Севастопол от Руската федерация, Европейският съюз остава твърдо ангажиран с въпроса за суверенитета и териториалната цялост на Украйна. Това се посочва в изявление на върховния представител на ЕС по външната политика и сигурността Федерика Могерини. Европейският съюз отново отбелязва, че не признава и продължава да осъжда това нарушение на международното право. То продължава да бъде пряко предизвикателство за международната сигурност със сериозни последици за международния правен ред, който защитава единството и суверенитета на всички държави, посочва Могерини. Предприетото военизиране на полуострова оказва влияние на сигурността в района на Черно море. В нарушение на международното хуманитарно право, жителите на Крим биват принуждавани да приемат руско гражданство и изпращани във въоръжените сили на Руската федерация. ЕС осъжда изграждането на моста през Керченския пролив без съгласието на Украйна и наложените с това ограничения на свободата на транзитно преминаване. След незаконното анексиране от Руската федерация положението с правата на човека на Кримския полуостров се влоши още повече. Жителите на полуострова се сблъскват с постоянни ограничения на основните свободи, като свободата на изразяване, вероизповедание или убеждения и на сдружаване, както и правото на мирни събрания. Правата на кримските татари бяха сериозно нарушени със закриването на техните медии, със забраната на дейността на техния орган на самоуправление Меджлиса и преследването на неговите ръководители и на членове на тази общност. На кримските татари, украинците и всички етнически и религиозни общности на полуострова трябва да се даде възможността да поддържат и развиват своята култура, традиции, образование и идентичност, се посочва в позицията на ЕС. Съюзът призовава за пълно спазване на международните стандарти за правата на човека на полуострова. Всички нерешени случаи на нарушения и злоупотреби с човешките права, като отвличане, изтезания и убийства, следва да бъдат задълбочено разследвани. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.03.16", "title": " ЕС: Военизирането на Крим влияе на сигурността в района на Черно море"}
{"url": "https://trud.bg/11-%d0%b4%d1%83%d1%88%d0%b8-%d0%bf%d0%be%d1%81%d1%82%d1%80%d0%b0%d0%b4%d0%b0%d1%85%d0%b0-%d0%bf%d1%80%d0%b8-%d0%b8%d0%bd%d1%86%d0%b8%d0%b4%d0%b5%d0%bd%d1%82-%d1%81-%d0%bb%d0%b8%d1%84%d1%82-%d0%b2/", "text": "11 души пострадаха при инцидент с лифт в ски курорта Гудаури в Грузия. След като лифтът излезе от строя, седалките започнаха да се движат с много голяма скорост и да се разбиват една в друга, съобщават руските медии. От публикуваните в социалните мрежи видео кадри се вижда, че част от туристите скачат в движение и получават редица травми.   Сред ранените има граждани на Украйна, Русия, Швеция и един на Грузия. Пострадалата гражданка на Швеция е била бременна, няма опасност за живота й. Към мястото са изпратени както линейки, така и хеликоптери, информира Лифтът е бил проверяван за последно през декември 2017 г., съобщи грузинското издание „Спутник”, като се позовава на думи на вицепремиера на страната. Разследване ще установява причините за инцидента. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.03.16", "title": " 11 души пострадаха при инцидент с лифт в ски курорт в Грузия"}
{"url": "https://trud.bg/%d0%b5%d0%b2%d1%80%d0%be%d0%ba%d0%be%d0%bc%d0%b8%d1%81%d0%b0%d1%80%d1%8f%d1%82-%d0%bf%d0%be-%d1%82%d1%80%d0%b0%d0%bd%d1%81%d0%bf%d0%be%d1%80%d1%82%d0%b0-%d0%b2%d0%b8%d0%be%d0%bb%d0%b5%d1%82%d0%b0/", "text": "На 19 и 20 март европейският комисар отговарящ за транспорта Виолета Булц ще бъде на посещение в България. Тя ще участва в министерска среща на високо ниво на тема “Мултимодален транспорт за Европа”, в която ще се включат министрите на транспорта на ЕС, съобщиха от Европейската комисия. Комисар Булц призова 2018 година да бъде обявена за “година на мултимодалния транспорт”, в която Комисията да обърне специално внимание на ролята на мултимодалността за транспортната система на ЕС. Събитието в София е една от инициативите посветени на тази година. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.03.16", "title": " Еврокомисарят по транспорта Виолета Булц идва у нас"}
{"url": "https://trud.bg/%d1%84%d0%be%d1%80%d1%83%d0%bc%d1%8a%d1%82-%d0%b6%d0%b5%d0%bd%d0%b8%d1%82%d0%b5-%d0%b2-%d0%b1%d0%b8%d0%b7%d0%bd%d0%b5%d1%81%d0%b0-%d1%81%d1%8a%d0%b1%d1%80%d0%b0-%d0%b5%d0%ba%d1%81/", "text": "Fibank (Първа инвестиционна банка) организира първата международна конференция „Жените в бизнеса“, която се проведе на 15 март в галерия „Сан Стефано Плаза“. Конференцията бе уважена от успели дами в различни области на бизнеса в България и чужбина. Събитието разкри основните предизвикателства, пред които са изправени жените във все по-конкурентната бизнес среда. Акценти бяха поставени върху възможностите за образование, здравеопазване и финансиране. Конференцията бе открита от Мая Георгиева, зам.-председател на Надзорния съвет на ПИБ. Тя подчерта водещата роля на жените за развитието на успешен бизнес и припомни, че Fibank и Дайнърс клуб първи преди повече от 10 години предложиха кредитната карта First Lady, която е изцяло насочена към дамите. Специална роля на модератор в някои от най-интересните дискусии бе поверена на Юрки Коскело, независим член на Надзорния съвет на Fibank. Преди идването си в България г-н Коскело е изградил дългогодишна кариера в Международната финансова корпорация (IFC), която е част от Световната банка. Севдалина Василева, изпълнителен директор на Fibank, разказа какво може да предложи финансовата институция на жените, за да подкрепи техните бизнес начинания. Преди дни Fibank представи своята специална програма Smart Lady, насочена към жените в бизнеса. С нея банката иска да подкрепи жените, решили да развият своите идеи в успешен бизнес.", "date": "2018.03.16", "title": " Форумът „Жените в бизнеса“ събра експерти от цял свят"}
{"url": "https://trud.bg/%d0%bf%d0%be%d1%80%d0%bd%d0%be-%d0%b0%d0%ba%d1%82%d1%80%d0%b8%d1%81%d0%b0%d1%82%d0%b0-%d1%81%d1%82%d0%be%d1%80%d0%bc%d0%b8-%d0%b4%d0%b0%d0%bd%d0%b8%d1%8a%d0%bb%d1%81-%d0%b5-%d0%b1%d0%b8%d0%bb%d0%b0/", "text": "Адвокат на порноактрисата Сторми Даниълс, за която се твърди, че е имала връзка с президента на САЩ Доналд Тръмп, заяви, че тя е била заплашвана с физическа разправа, предаде Асошиейтед прес. В ефира на телевизия Ем Ес Ен Би Си адвокат Майкъл Авенати каза, че Даниълс, чието истинско име е Стефани Клифърд, иска да “разкаже историята” за връзката си с Тръмп, преди да стане президент. На въпрос дали Даниълс е била заплашвана с физическа разправа, Авенати отговори с “да”, но не даде подробности. Той заяви, че повече подробности ще бъдат дадени в интервю, записано за предаване на телевизия Си Би Ес нюз. “Има деяние има и прикриване и американският народ ще научи и за двете в интервюто и не само в него”, каза Авенати. Порно актрисата иска да бъде обявено за нищожно споразумение за поверителност, по силата на което й били платени 130 000 долара, за да не разкрива подробности за срещите си с Тръмп. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.03.16", "title": " Порно актрисата Сторми Даниълс е била подлагана на заплахи за физическа разправа"}
{"url": "https://trud.bg/%d0%b7%d0%b0%d1%82%d0%b2%d0%b0%d1%80%d1%8f%d1%82-%d0%b1%d0%be%d1%80%d0%b8%d1%81%d0%be%d0%b2%d0%b0%d1%82%d0%b0-%d0%b3%d1%80%d0%b0%d0%b4%d0%b8%d0%bd%d0%b0-%d0%b7%d0%b0-%d0%b0%d0%b2%d1%82%d0%be%d0%bc/", "text": "От утре, 17 март (събота), се ограничава достъпът на автомобили в парк „Княз-Борисова градина“ в София.  Поставените бариери на входовете откъм ул. „Незабравка“ (до зала „София“) и откъм бул. „Драган Цанков“ (до „Спортна София“) вече няма да пропускат автомобили, с изключение на такива със специален режим като линейки, пожарна, полиция. Това съобщиха от пресцентъра на Столична община. Съгласно Наредбата за изграждане, поддържане и опазване на зелената система на Столична община, в обществените зелени площи се забранява преминаването и паркирането на МПС, с изключение на такива със специален режим. В парка ще се допускат за кратковременен престой автомобили с пропуск, издаден от Дирекция „Зелена система“ на Столична община, с цел обслужване на обекти и извършване на поддръжката на парка. В събота и неделя ще се разрешава паркиране по бул.“Драган Цанков“ в крайна дясна лента в участъка от парк-хотел „Москва“ до кръговото кръстовище на телевизионна кула. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.03.16", "title": " Затварят Борисовата градина за автомобили от утре"}
{"url": "https://trud.bg/10-%d1%85%d0%b8%d0%bb-%d0%bb%d0%b2-%d0%b3%d0%bb%d0%be%d0%b1%d0%b0-%d0%b7%d0%b0-%d0%bc%d1%83%d0%b7%d0%b8%d0%ba%d0%b0-%d0%be%d1%82-%d1%80%d0%b0%d0%b4%d0%b8%d0%be%d1%82%d0%be/", "text": "Глоби до 10 хил. лв. ще могат да налагат общините на магазини, заведения и хотели, които пускат музика без да са платили авторски права за нея. При проверки търговските обекти трябва да предоставят договорите си с организациите за управление на права, които им дават право да ползват музикални произведения. Това са част от промените в Закона за авторското право и сродните му права, които в четвъртък приеха депутатите, заявиха от организацията за управление на авторски права Музикаутор. До промените се стигна след близо 2-годишното забавяне на държавата да внедри европейската директива за авторските права. Заради закъснението България беше застрашена от санкция от Брюксел в размер на 19 хил. евро на ден. Със закона се въвеждат и строги правила на дейността на фирмите, които предлагат лиценз за музика с ограничен репертоар за озвучаване на търговски обекти. Тези компании, които са на българския пазар от години, сега излизат на светло. Те трябва да се регистрират в Министерството на културата, да предоставят пълна информация за репертоара си, както и цените, на които продават услугата. Важно е ползвателите, които имат договор с такова дружество, да използват само ограничения репертоар, който им е предоставен. В противен случай ги очакват санкции от 2 хил. до 20 хил. лв. Такива глоби ще бъдат налагани, и ако в обектите се пуска телевизия, радио и музика от различни музикални платформи, защото те се представляват само от организациите за колективно управление на права – Музикаутор и Профон, които предлагат почти целия световен репертоар за България. Собствениците на зали вече ще носят солидарна отговорност за авторските права заедно с организаторите на концерти. За да наемат зала, промоутърите трябва да имат лицензионен договор за изпълняваната на концерта музика. Това се отнася и за клубове и заведения, в които редовно се организират концерти.", "date": "2018.03.16", "title": " 10 хил. лв. глоба за музика от радиото\t\t\t"}
{"url": "https://trud.bg/%d0%b8%d1%82%d0%b0%d0%bb%d0%b8%d0%b0%d0%bd%d1%81%d0%ba%d0%b0-%d0%b2%d0%b5%d0%bd%d0%b4%d0%b5%d1%82%d0%b0-%d0%b4%d0%b5%d0%b1%d0%bd%d0%b5-%d0%ba%d1%80%d0%b0%d0%bb%d1%8f/", "text": "Ново изпитание за шампиона. Италианска вендета дебне „Реал“ (Мадрид) на 1/4-финалите в Шампионската лига. Тегленият в петък жребий в Нион даде шанс на „Ювентус“ за сладко отмъщение. „Старата госпожа“ има възможност да сервира студен своя реванш на „белия балет“, по-малко от година след онова 1:4 на финала на турнира в Кардиф.  Тогава испанският колос влезе в историята като първия тим, защитил трофея. След звучния успех в Уелс пък се заговори за раздор в съблекалнята на „черно-белите“ на полувремето, довел до раздялата с опитните бойци Дани Алвеш и Леонардо Бонучи. За капак и легендата Джанлуиджи Буфон се размина с единствения трофей, който липсва в пребогатата му кариера. Всичко това са само предпоставките, основата на това, което предстои през април в турнира.  А историята е на страната на „бианконерите“. В четирите сблъсъка между двата тима в елиминационната фаза, „Юве“ винаги е излизал краен победител. С изключение на финалите! Там кралят е един. „Реал“ занесе два трофея в клубния музей в Мадрид след мачове със своя стар познайник. Предишният път бе през сезон 1997/98 след успех с 1:0 с гол на Предраг Миятович.  За тима на треньора Зинедин Зидан това ще е второ тежко изпитание в елиминационната фаза през сезона след 1/8-финалите с ПСЖ.  „Не мисля, че резултатът от последните финали по някакъв начин ще се отрази на отбора – призна след жребия Павел Недвед, вицепрезидент на „бианконерите“. – Чакаме напълно различни мачове, ще има нови 180 минути. Можем да постигнем своето. Разбира се, че ще ни бъде трудно, особено след като двама важни играчи са наказани за първата среща – Мехди Бенатия и Мирлем Пянич.“  Големият съперник на „Реал“, лидерът в Примера „Барселона“, изтегли далеч по-лек жребий. Каталунците също имат италианско изпитание в лицето на „Рома“. Първият мач е на „Камп Ноу“ на 4 април, а шест дни по-късно е и двубоят в Рим. Лео Меси и компания нямат поражение от тим от Апенините в последните 12 мача. „Вълците“ обаче имат да си връщат за онова 1:6 от сезон 2015/16 от груповата фаза на Шампионската лига.  На „Севиля“, третият испански представител, се падна най-тежката мисия – сблъсък с „Байерн“. Мюнхенският град е наричан безпогрешната немска машина на Юп Хайнкес заради изявите си до момента. Двата тима нямат история помежду си и това ще бъдат дебютни сблъсъци между баварци и севилци в турнирите на УЕФА. Испанците, водени от Винченцо Монтела, нямат поражение у дома от германски отбор – 7 победи и 4 равенства.  В Мюнхен обаче гледат далеч по-напред от срещите с палача на „Манчестър Юнайтед“. Според Дитмар Хаман, бившият играч на германския шампион, клубът е влязъл в контакт с Маурисио Почетино. Мениджърът на „Тотнъм“ е сред потенциалните заместници на пенсиониращия се през лятото Хайнкес.  На Острова пък ще бъде интересно. Съдбата противопостави един срещу друг „Ливърпул“ и „Манчестър Сити“ по пътя към 1/2-финалите.  „Казвал съм го и преди и това е истината – често се случва да изтеглиш съседа си, но нямам нищо против – призна Клоп, мениджърът на „червените“. – Приемаме това, което сме получили. В първенството си разменихме по една победа, а сега ще видим.”", "date": "2018.03.16", "title": " Италианска вендета дебне Краля"}
{"url": "https://trud.bg/%d0%b1%d0%be%d0%b9%d0%ba%d0%be-%d0%b1%d0%be%d1%80%d0%b8%d1%81%d0%be%d0%b2-%d0%bd%d0%b0-%d1%81%d1%80%d0%b5%d1%89%d0%b0-%d1%81-%d0%b2%d0%b8%d1%81%d0%b5%d0%bd%d1%82%d0%b5-%d0%b4%d0%b5%d0%bb-%d0%b1%d0%be/", "text": "Бойко Борисов, премиерът на България, се срещна с големия испански треньор Висенте Дел Боске. Това съобщи лично Борисов чрез своя профил във Фейсбук. Двамата са провели разговор в Министерски съвет в София, а премиерът е получил и автограф от бившия селекционер на Испания, който изведе “Ла Фурия” до една световна и две европейски титли в периода 2008-2012 година. Не е тайна, че Борисов е голям привърженик на “Реал” (Мадрид), където великият специалист работи на 3 пъти в кариерата си. “Срещнах се с големия испански футболист и треньор Vicente del Bosquе”, написа Борисов във Фейсбук.", "date": "2018.03.16", "title": " Бойко Борисов на среща с Висенте Дел Боске в София"}
{"url": "https://trud.bg/%d0%bf%d1%80%d0%b5%d0%ba%d1%80%d0%b0%d1%82%d1%8f%d0%b2%d0%b0%d1%82-%d0%b4%d0%be%d0%b3%d0%be%d0%b2%d0%be%d1%80%d0%b8%d1%82%d0%b5-%d1%81-%d0%b0%d0%bc%d0%b5%d1%80%d0%b8%d0%ba%d0%b0%d0%bd%d1%81%d0%ba/", "text": "Налице са всички предпоставки до няколко седмици да бъдат прекратени договорите с т.нар. американски централи. Това съобщиха от Българската стопанска камара след третата среща по проблемите на енергетиката при министър-председателя Бойко Борисов. По-късно министър Петкова коментира: “Няма как процедурата с американските централи да приключи в рамките на две или три седмици. От тук нататък в следващите няколко месеца ще трябва да се проведат разговори с двете централи, трябва да започне един диалог, в рамките на който да изясним позициите на двете страни.” В разговорите при премиера участваха председателят на комисията по енергетика Делян Добрев, финансовият министър Владислав Горанов и енергийният Теменужка Петкова, ръководителите на БЕХ, НЕК, АЕЦ, ръководителите на национално представителните работодателски организации – Васил Велев (председател на АИКБ), Димитър Бранков (зам.-председател на БСК), Цветан Симеонов (председател на БТПП) и Кирил Домусчиев (председател на КРИБ), както и енергийните експерти Константин Стаменов и Румен Радев. Фокусът е бил върху две основни теми – бъдещето на американските централи и опасността от нова далавера в енергетиката по линията на поддържане на т.нар. студен резерв и включването в микса на нови централи с “преференциални цени”. Потвърдено е запазване на средногодишната стойност на студения резерв от 500 МВт. Поет е ангажимент в пакета от законови промени в сферата на енергетиката да се добавят и такива, които да не позволят блокиране на либерализацията на пазара, появата на нов тип производители на енергия с “преференциални цени” и участието им в регулирания пазар, което би било неправомерна държавна помощ.", "date": "2018.03.16", "title": " Прекратяват договорите с американските централи"}
{"url": "https://trud.bg/%d1%81%d0%b0%d0%bc%d0%be%d0%bb%d0%b5%d1%82-%d0%ba%d0%b0%d1%86%d0%bd%d0%b0-%d0%b0%d0%b2%d0%b0%d1%80%d0%b8%d0%b9%d0%bd%d0%be-%d0%b2-%d1%81%d0%be%d1%84%d0%b8%d1%8f-%d0%b7%d0%b0%d1%80%d0%b0%d0%b4%d0%b8/", "text": "Боинг 737 на турската авиокомпания “Корендон Еърлайнс” се е приземил аварийно в София след като пътник нападнал една от стюардесите на борда на самолета. Новината съобщи телевизионният канал TVN24, цитиран от Канал 3, който получил от зрител видеокадри от инцидента, станал в четвъртък следобед. Според първоначалната информация мъжът, причинил извънредното кацане е бил пиян и е искал от стюардесата още пиене. Чартърният полет CXI496 започнал от полския град Вроцлав в 16:15 местно време, събрал допълнително пътници в Познан и трябвало да приключи на летището в Хургада. До един момент всичко вървяло без проблеми, но когато машината наближила Балканите на борда на Боинга избухнал кръчмарски скандал. Един от пътниците в средата на салона, вече видимо пиян, атакувал член на екипажа. Не видях момента на нападението, но от думите на други пътници и екипажа стана ясно, че е била нападната стюардеса.”, разказва пред телевизионния канал пътник от полет 496. Повод за скарването и физическото нападение над стюардесата бил отказът й да даде още алкохол на мъжа. За ситуация като тази има подробно разписани процедури и пилотът в съотвествие с тях предприел извънредно кацане на летището в София. Там на борда на самолета се качили представители на гранична полиция – според записа най-малко трима униформени служители, които извели скандалния пътник. Към 21 часа самолетът отлетял за крайната си дестинация Хургада. От консулския отдел на посолството на Полша в София са потвърдили за инцидента и за свалянето на пътника в София. Стюардесата, която не знаела полски, обявила, че не се чувства в безопасност. Първо помолила някой да преведе на пътника, че ако продължи да се държи така, това ще доведе до принудително кацане. Той обаче не престанал. Когато се намесили няколко мъже и го “успокоили”, а капитанът обявил, че е взел решение за извънредно кацане, внезапно изтрезнял и започнал да се извинява, разказа полският публицист Бартломей Скшински, който се е намирал на борда на самолета. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.03.16", "title": " Самолет кацна аварийно в София заради пиян пътник\t\t\t"}
{"url": "https://trud.bg/%d0%bf%d0%b8%d1%80%d0%be%d0%b3%d0%be%d0%b2-%d0%bd%d1%8f%d0%bc%d0%b0%d0%bc%d0%b5-%d0%be%d1%84%d0%b8%d1%86%d0%b8%d0%b0%d0%bb%d0%bd%d0%b0-%d0%b8%d0%bd%d1%84%d0%be%d1%80%d0%bc%d0%b0/", "text": "Към настоящия момент в болница „Пирогов“ не е постъпвала официална информация от страна на прокуратурата за провеждане на каквото и да било производство или проверка. Това заяви говорителят на „Пирогов” Мария Пойразова, предаде  . По-рано от прокуратурата обявиха, че е образувано досъдебно производство за безстопанственост за най-големия спешен център у нас. “В бъдеще, ако има такава (проверка – бел.ред.), независимо от кой държавен орган се извършва тя, ние ще окажем абсолютно пълно съдействие на всеки държавен орган”, каза Пойразова. Софийската градска прокуратура образува досъдебно производство за безстопанственост за болница „Пирогов”, заяви по-рано днес на брифинг говорителят на главния прокурор Румяна Арнаудова. Образувани са и 6 досъдебни производства за безстопанственост в държавни и общински болници в страната – производствата са за болниците в Попово, университетската в Бургас, за МБАЛ Благоевград, за МБАЛ Русе, за МБАЛ-Велико Търново и за МБАЛ – Кърджали. По всички тези досъдебни производства главният прокурор с постановление от днес разпореди разследването да се ръководи от СГП. Днес тези производства се предават на СГП, която ще ръководи разследването, добави Арнаудова. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.03.16", "title": " „Пирогов“: Нямаме официална информация за разследване на прокуратурата"}
{"url": "https://trud.bg/%d0%b6%d0%b5%d0%bd%d0%b0-%d0%b5-%d1%81-%d0%be%d0%bf%d0%b0%d1%81%d0%bd%d0%be%d1%81%d1%82-%d0%b7%d0%b0-%d0%b6%d0%b8%d0%b2%d0%be%d1%82%d0%b0-%d1%81%d0%bb%d0%b5%d0%b4-%d0%bf%d0%be%d0%b6%d0%b0%d1%80-%d0%b2/", "text": "41-годишна жена пострада при пожар в дома си в Сопот. Жената, която е в инвалидна количка, е с опасност за живота и е настанена в болницата “Св. Георги” в Пловдив. Сигналът за пожара е подаден преди обед. До пристигането на огнеборците жената е била изведена от дома ѝ от съседите, които първи видяли пламъците. По времето на възникването на пожара е била вътре в къщата заедно с брат си, който също има заболяване. Той е добре. Пострадалата жена е с 30% изгаряния, но е с опасност за живота, тъй като е вдишала отровни вещества. Поставена е на командно дишане в пловдивската болница. Пожарът е изпепелил по-голямата част от покрива и покъщнината. Има много материални щети. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.03.16", "title": " Жена е с опасност за живота след пожар в дома й в Сопот"}
{"url": "https://trud.bg/%d0%b3%d1%8a%d1%80%d1%86%d0%b8%d1%8f-%d0%be%d1%82%d0%ba%d0%b0%d0%b7%d0%b0-%d0%b4%d0%b0-%d0%b2%d1%8a%d1%80%d0%bd%d0%b5-%d0%be%d1%81%d0%b5%d0%bc%d1%82%d0%b5-%d1%82%d1%83%d1%80%d1%81%d0%ba%d0%b8-%d0%b2/", "text": "Апелативният съд в Гърция за трети път отхвърли искане на Анкара за екстрадиране на осемте турски военни, които избягаха в нощта на неуспешния опит за преврат в Турция. Според гръцките власти в Турция те няма да получат справедлив процес, съобщи  . Военните се намират в гръцки арест, докато очакват молбите им за убежище да бъдат разгледани.Часове след метежа, те се приземиха с хеликоптер на гръцка територия и поискаха убежище, изтъквайки, че се страхуват за живота си. Анкара настоява да бъдат върнати, за да бъдат съдени за съпричастност към опита за преврат от юли 2016-та. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.03.16", "title": " Гърция отказа да върне осемте турски военни"}
{"url": "https://trud.bg/%d0%bc%d0%b5%d1%80%d1%86%d0%b5%d0%b4%d0%b5%d1%81-%d1%81%d0%b5-%d0%bd%d0%b0%d0%bd%d0%b8%d0%b7%d0%b0-%d0%bd%d0%b0-%d0%b1%d0%b5%d0%b7%d1%83%d0%bc%d0%bd%d0%b0-%d0%bc%d0%b0%d0%bd%d1%82/", "text": "Автомобил “Мерцедес” се наниза на мантинелата, монтирана в средата на столичния булевард “Симеоновско шосе”. Катастрофата стана в четвъртък късно вечерта и само щастлива случайност спаси шофьора и пътниците в колата от смърт или тежки контузии. До вчера по обед нанизаната на шиш кола остана на пътя като символ на българските пътни служби. Защото едва ли има друга страна в света, където се слагат защитни съоръжения, увеличаващи опасността за живота и здравето на шофьорите. “Труд” предупреди за безумната мантинела на “Симеоновско шосе” още на 22 февруари, когато монтажът й още не беше приключил. Тогава стана ясно, че тя е дълга към 800 метра и се изгражда с благородната цел на транспортната комисия към общината да бъдат предотвратени челните катастрофи. Огромният проблем обаче е, че е прекъсната на няколко места, за да минават колите, излизащи от преките улици. Така вместо мантинелата да предпазва, всяко нейно начало и край се превръща в стърчащо метално копие, на което може да се наниже всеки автомобил. В случая с катастрофиралия “Мерцедес” няма значение дали шофьорът е нарушил с нещо закона, дали е бил пиян, или вината е на друг водач, който го е засякъл. Проблемът е в неправилното градоустройствено решение. Това острие ще продължи да пробива кола след кола. И не е нужно да го предсказва ясновидец – скоро мантинелата ще вземе човешка жертва – мъже, жена или дете в детско столче. От общината обясниха вчера пред “Труд”, че ще поправят мантинелата, но засега нямат други планове да я обезопасяват или да я махат.", "date": "2018.03.16", "title": " „Мерцедес“ се наниза  на безумна мантинела\t\t\t"}
{"url": "https://trud.bg/%d0%ba%d1%8a%d1%80%d0%bf%d1%8f%d1%82-%d0%b4%d1%83%d0%bf%d0%ba%d0%b8%d1%82%d0%b5-%d0%b2-%d0%ba%d1%8a%d1%80%d0%b4%d0%b6%d0%b0%d0%bb%d0%b8/", "text": "Започва изкърпването на дупките по четири от най-натоварените улици в областният град. Това съобщи старши експертът в общинска администрация Кърджали инж. Слави Димитров. Той уточни, че първата от тях е ул. „Генерал Владимир Стойчев”, по която заедно със запълването на участъците с нарушена настилка ще бъде извършено и частичното й повдигане и сваляне на нивото на дъждоприемните шахти. Поетапно в рамките на месец ще бъде извършена и рехабилитацията на улиците „Булаир” до кръстовището на бул. „Христо Ботев”, ул. „Републиканска” и ул. Мара Михайлова”. Улиците са включени в първото задание изготвено от общинските служители и връчено тази седмица на фирмата изпълнител „Пътстройинжинеринг”. Тя бе избрана след проведена тръжна процедура обявена през миналата година, а договорът с нея е за срок 12 месеца от датата на сключването му и включва поддръжка на улиците в града и поставяне на хоризонтална маркировка. Предстои изготвянето на следващото задание до фирмата изпълнител, в което поетапно ще бъдат включвани и изкърпването на прилежащи към булевардите улици в града. Гаранционният срок на извършваните дейности е една година.", "date": "2018.03.16", "title": " Кърпят дупките в Кърджали"}
{"url": "https://trud.bg/%d1%80%d1%83%d1%81%d0%ba%d0%b8%d1%8f%d1%82-%d0%bf%d0%be%d1%81%d0%bb%d0%b0%d0%bd%d0%b8%d0%ba-%d0%b2-%d0%bb%d0%be%d0%bd%d0%b4%d0%be%d0%bd-%d0%b5-%d0%bf%d0%be%d0%bb%d1%83%d1%87%d0%b8%d0%bb-%d0%b4%d0%b8/", "text": "Руският посланик във Великобритания, Александър Яковенко, съобщи, че е получил дипломатическа нота от британските власти, която уведомява, че Сергей и Юлия Скрипал са в критично състояние. Великобритания обвини Русия за покушението срещу бившия руски разузнавач, превърнал се в двоен агент, и неговата дъщеря и реши да експулсира 23 руски дипломати. “Те ще напуснат страната във вторник заедно със свои роднини. Тогава от Великобритания за Русия ще отпътуват общо около 80 души”, съобщи Яковенко, според който получената информация не е достатъчна. Руският посланик отбеляза, че британският министър на външните работи Борис Джонсън не му е подал ръка – както изисква дипломатическият протокол – когато го приел. Дипломатът обаче реагирал спокойно. Той обаче съобщи, че Великобритания се е отказала от плановете си да забрани излъчването на своя територия на руската телевизия RT (Russia Today, “Русия днес” – бел.ред.). АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.03.16", "title": " Руският посланик в Лондон е получил дипломатическа нота за състоянието на Сергей и Юлия Скрипал"}
{"url": "https://trud.bg/%d0%b0%d0%bb%d0%b5%d0%ba%d1%81%d0%b0%d0%bd%d0%b4%d1%8a%d1%80-%d1%81%d0%b0%d0%b1%d0%b0%d0%bd%d0%be%d0%b2-%d0%b2%d0%bc%d1%80%d0%be-%d1%82%d1%8a%d1%80%d0%ba%d0%b0%d0%bd%d0%b8%d1%8f%d1%82%d0%b0-%d0%b2/", "text": "Проблемите в коалицията Обединени патриоти са само на ниво ръководителите, а именно Волен Сидеров, Валери Симеонов и Красимир Каракачанов. Такова становище изрази депутатът от коалицията, който е и представител на ВМРО Александър Сабанов по  .  “В коалицията на парламентарното ниво няма никакъв проблем. Ако има някакви търкания, те са между лидерите, а не между народните представители”, категоричен е депутатът. Относно престрелките между Сидеров и Симеонов покрай посещението на руския патриарх Кирил той коментира: “Да не влизаме в отношенията между Сидеров и Симеонов. Те си имат история. Мисля, че ще се разберат като мъже. Те си имат бурни характери, но хората такива си ги харесват и такива са си ги избрали, допълни Александър Сабанов и допълни, че изказванията на Волен Сидеров по адрес на Ангел Джамбазки не са били упреци, а съвети, както самият лидер на Атака е обявил днес. Той изрази и мнение, че самият той не би се изказал по адрес на руския патриарх така, както го направи Валери Симеонов. Запитан дали Патриотите изпълняват обещанията си Сабанов припомни, че все пак те са малкия партньор в управлението, но въпреки това вече са свършили много. “Ние сме малкият коалиционен партньор, но правим всичко възможно. Дори и 20-те лева пенсия – такова нещо не се е случвало никога в началото на мандата на дадено правителство. Имаме заложени политики, върху които продължаваме да работим. Ние все пак сме подписали коалиционно споразумение за четири години. Въпреки нашите наши вътрешни търкания, се надяваме, да не се случва това, за което някои се гласят през септември”, допълни народният представител като визираше възможно падане на правителството. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.03.16", "title": " Александър Сабанов, ВМРО: Търканията в Обединени патриоти са само между лидерите"}
{"url": "https://trud.bg/%d0%bc%d0%b0%d0%ba%d0%be%d0%bb%d0%b8-%d0%ba%d1%8a%d0%bb%d0%ba%d0%b8%d0%bd-%d0%b8%d0%b7%d0%bb%d0%b8%d0%b7%d0%b0-%d0%bd%d0%b0-%d1%80%d0%b8%d0%bd%d0%b3%d0%b0-%d1%81%d1%80%d0%b5%d1%89%d1%83-%d0%b0%d0%bb/", "text": "Известният актьор Маколи Кълкин от култовата поредица “Сам вкъщи” ще се бие с българския кечист Александър Русев, след като прие предизвикателството му. “Имам нужда от някоя звезда, която да излезе срещу мен на турнира) WrestleMania”, написа българинът в Туитър. Никой не му отговори, освен 37-годишният Кълкин, показвайки и кураж. По-късно актьорът обяви, че официално приема предизвикателството. Събитието ще бъде в Ню Орлиънс. Освен с уменията и страховитата си визия, Русев е популярен с това, че често показва българското знаме и говори на български език по време на мачовете си. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.03.16", "title": " Маколи Кълкин излиза на ринга срещу Александър Русев\t\t\t"}
{"url": "https://trud.bg/%d1%81%d0%b0%d1%83%d0%b4%d0%b8%d1%82%d1%81%d0%ba%d0%b0-%d0%b0%d1%80%d0%b0%d0%b1%d0%b8%d1%8f-%d0%b8-%d1%85%d1%83%d1%82%d0%b8%d1%82%d0%b5-%d0%b2%d0%be%d0%b4%d1%8f%d1%82-%d1%82%d0%b0%d0%b9%d0%bd%d0%b8/", "text": "Саудитска Арабия и нейните противници в Йемен – бунтовниците хути, водят тайни преговори, за да сложат край на гражданската война в страната, съобщи Reuters, позовавайки се върху дипломати и йеменски политически източници. Водената от Саудитска Арабия коалиция се бори, за да бликира влиянието на най-големия противник на Рият Иран, съюзник на хутите, които отричат помощта на Иран и заявяват, че се борят срещу корумпираните политици Говорейки при условие за запазена анонимност, двама дипломати и двама йеменски политици заявиха, че прессекретарят на хутите Мохамед Абдул Салам е започнал преки преговори със Саудитска Арабия в Оман, за да се открие решение на конфликта. „Има консултации между хутите и саудитците и е ясно, че те искат да постигнат споразумение“, заяви един от дипломатите. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.03.16", "title": " Саудитска Арабия и хутите водят тайни преговори за спиране на войната"}
{"url": "https://trud.bg/%d1%80%d0%b5%d0%bc%d0%be%d0%bd%d1%82%d0%b8%d1%80%d0%b0%d1%82-%d1%86%d0%b5%d0%bd%d1%82%d1%80%d0%b0%d0%bb%d0%b5%d0%bd-%d0%b2%d0%be%d0%b4%d0%be%d0%bf%d1%80%d0%be%d0%b2%d0%be%d0%b4-%d0%b2-%d0%b1%d1%83/", "text": "Авария на централен водопровод под улица “Александровска” стана причина за теч на вода по пешеходната зона. Повреденият водопровод захранва централната градска част, информираха от ВиК Бургас. Мястото на аварията е локализирано и започват ремонтни дейности, които ще са изцяло за сметка на водопреносното дружество. Негова отговорност е и възстановяването на инфраструктурата от градската среда, нарушена при ремонтните дейности. Съоръжението е изградено и пуснато в експлоатация от ВиК преди няколко години. До отстраняването на аварията без вода ще останат някои централни части на града.", "date": "2018.03.16", "title": " Ремонтират централен водопровод в Бургас"}
{"url": "https://trud.bg/%d0%bf%d0%b8%d1%82%d0%b0%d1%82-%d1%81-%d0%b0%d0%bd%d0%ba%d0%b5%d1%82%d0%b0-%d1%80%d0%be%d0%b4%d0%b8%d1%82%d0%b5%d0%bb%d0%b8%d1%82%d0%b5-%d0%b2-%d0%b1%d1%83%d1%80%d0%b3%d0%b0%d1%81-%d0%b7%d0%b0-%d0%bf/", "text": "Възможността да отпадне подкрепителната закуска, която получават децата в училище, като средствата за нея бъдат пренасочени към обедното хранене – това обсъдиха родители, директори на учебни заведения, представители на фирми, наематели на столове и представители на Община Бургас. Срещата е част от дейността на сформирания наскоро Родителски съвет по въпросите на образованието, който е консултативен орган към кмета. На нея присъства и зам.-кметът по култура и образование Йорданка Ананиева, съобщиха от местната администрация. Нагласите на родителите за отпадане на закуската ще бъдат проучени чрез анкета. Идеята е прехвърлянето на средства към обедното хранене и съответно поевтиняването на талона за стол, да става само там, където има желание за тази промяна. На срещата беше решено още да продължат съвместните проверки с родители в училищните столове, като протоколите от тях ще бъдат качвани в сайта на съответното училище. Подробно бе коментирана и необходимостта от изготвяне на образователна програма за здравословно хранене за учениците и техните родители. Идеята е чрез различни активности да се повиши културата на хранене в семейството и нагласите на децата в посока здравословно хранене. В срещата участва и представител на електронната платформа  е-stol, която позволява на родителите да избират меню, според предпочитанията на детето и да го плащат онлайн. Амбицията е тя да бъде въведена във всички общински училища. Следващите срещи на Родителския съвет ще бъдат фокусирани върху темите агресия в училище, охрана, сигурност, иновативни методи за обучение и добри практики. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.03.16", "title": " Питат с анкета родителите в Бургас за подкрепителна закуска в училище"}
{"url": "https://trud.bg/%d0%bc%d0%b8%d0%bd%d0%b8%d1%81%d1%82%d1%8a%d1%80-%d0%bd%d0%b0%d0%bd%d0%ba%d0%be%d0%b2-%d0%b2-%d0%b1%d1%8a%d0%bb%d0%b3%d0%b0%d1%80%d0%b8%d1%8f-%d1%82%d1%80%d1%8f%d0%b1%d0%b2%d0%b0-%d0%b4%d0%b0-%d0%b8/", "text": "При новото райониране България трябва да бъде разделена на четири, не по етимология и топонимия, а етногеографски – на Югозападен, Тракийско-Родопски, Черноморски и Дунавски район. Това заяви във Варна министърът на регионалното развитие и благоустройството Николай Нанков по повод продължаващите дискусии за предстоящото прегрупиране на 28-те области в страната в нови райони. В момента те са шест. Според Нанков трябва да останат четири – всеки с по 7 области. В Черноморския министърът включи Варна, Шумен, Търговище, Добрич, Бургас, Ямбол и Сливен. Според него е логично като морска столица център да е Варна. Нанков призна, че предстоящото прерайониране предизвиква бурни дискусии. “Колкото са кметовете, толкова мнения ще има, особено в големите градове. Обсъждат се още няколко варианта, но винаги съм твърдял, че този с четирите района е най-добър за страната”, коментира Нанков. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.03.16", "title": " Министър Нанков: В България трябва да има четири района"}
{"url": "https://trud.bg/%d0%b8%d0%b2%d0%b0%d0%b9%d0%bb%d0%be-%d0%bc%d0%be%d1%81%d0%ba%d0%be%d0%b2%d1%81%d0%ba%d0%b8-%d0%bd%d0%b0%d1%80%d0%b5%d0%b4%d0%b8-%d0%bf%d1%80%d0%be%d0%b2%d0%b5%d1%80%d0%ba%d0%b0-%d0%bd%d0%b0-%d0%be/", "text": "Министърът на транспорта, информационните технологии и съобщенията Ивайло Московски разпореди да бъде извършен цялостен одит на обществена поръчка с предмет: „Извършване на планова техническа поддръжка (ТП, МПР и ГПР) и извънпланова техническа поддръжка (РН) на електрически локомотиви серия 46200 и електрически локомотиви 44001 и 44002, собственост на „БДЖ-Пътнически превози” ЕООД за тригодишен период”. Проверката на откритата процедура ще бъде извършена от Звеното за вътрешен одит към МТИТС във връзка с появилите се медийни материали в публичното пространство. Тя включва преглед на цялата документация на процедурата, съобщиха от МТИТС. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.03.16", "title": " Ивайло Московски нареди проверка на обществена поръчка за ремонт на локомотиви в БДЖ"}
{"url": "https://trud.bg/%d0%bd%d0%b5%d0%bd%d0%be-%d0%b4%d0%b8%d0%bc%d0%be%d0%b2-%d0%bf%d1%80%d0%b8%d0%b7%d0%be%d0%b2%d0%b0-%d0%be%d0%b1%d1%89%d0%b8%d0%bd%d0%b8%d1%82%d0%b5-%d0%b7%d0%b0-%d0%bd%d0%b0%d0%bc%d0%b0%d0%bb%d1%8f/", "text": "„Природата е перфектната кръгова икономика. В нея отпадък не съществува. Ние трябва да се опитаме да се приближим до подобна на природната система, в която всяко нещо е полезно. Това е фундаментът на кръговата икономика”. Това заяви министърът на околната среда и водите Нено Димов на семинар на тема „Интегрирано управление на отпадъците” в курорта Пампорово, организиран от Варненския свободен университет „Черноризец Храбър”, съобщиха от МОСВ. Във форума участваха председателят на комисията по околна среда и води в Народното събрание Ивелина Василева и над 100 представители на местната власт и бизнеса от 27 общини от Смолянска, Пловдивска,  Пазарджишка, Кърджалийска, Бургаска  и Софийска област. Министър Димов припомни, че през 2015 г. беше приет план за действие от ЕС в посока кръгова икономика, а в края на миналата година беше постигната договореност и за промените на директивите. „Кръговата икономика е система, при която влагането на ресурсите, отпадъците, емисиите и изтичането на енергия се свежда до минимум чрез забавяне, затваряне и стесняване на енергийните и материалните цикли. Идеята на кръговата икономика започва още при дизайна на производството. Още в началото трябва да проектираме продуктите така, че да минимизираме отпадъка и да максимализираме употребата. Продуктът трябва да е проектиран така, че да има по-дълъг живот, да е по-лесен за ремонт, за разглобяване и да може да се рециклира. Подходът към кръгова икономика на практика се опитва да запазва стойността на стоките и материалите максимално дълго време”, обясни министър Димов. Той даде пример, че в момента е по-лесно да си смените пералнята, отколкото да я ремонтирате. „Един от основните проблеми при прилагането на подхода за кръгова икономика е, че първичните суровини на пазара са много по-атрактивни и достъпни с ясно качество. Докато при вторичните качеството не е добро, не са устойчиви и не сме наясно как ще се развие тяхната употреба. Затова ЕС трябва да върви в посока подпомагане на пазара на вторични суровини във всички държави-членки”, категоричен беше министърът.  Той призова местните власти и бизнеса да мислят в посока предотвратяване на отпадъка чрез повторна употреба, рециклиране, употребата на енергията чрез инсинеринане и чак накрая  депониране. Целта е депонирането да е нищожно малко. По думите на министъра науката може да е много полезна в намирането на решения за кръговата икономика, които да бъдат приложени в практиката. Той съобщи, че общините могат да се възползват от средствата, предвидени по Оперативна програма “Околна среда” за изграждане на рециклиращи и сепариращи мощности. По програмата предстои да се отвори нова процедура за демонстрационни и пилотни проекти в областта на управление на отпадъците, по които общините и научните центрове могат да кандидатстват за финансиране на научни разработки в тази сфера. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.03.16", "title": " Нено Димов призова общините за намаляване на отпадъците и повече рециклиране"}
{"url": "https://trud.bg/%d0%bf%d1%80%d0%be%d0%ba%d1%83%d1%80%d0%b0%d1%82%d1%83%d1%80%d0%b0%d1%82%d0%b0-%d0%b2-%d0%bb%d0%be%d0%b2%d0%b5%d1%87-%d0%b7%d0%b0%d0%b4%d1%8a%d1%80%d0%b6%d0%b0-%d0%b4%d0%b8%d1%80%d0%b5%d0%ba%d1%82/", "text": "Окръжната прокуратура  в Ловеч, с постановление от петък на наблюдаващ прокурор задържа за срок от 72 часа А.М., който е  . Прокуратурата го е привлякла като обвиняем за длъжностно престъпление. А.М. е разследван за това, че в  нарушение на служебните си задължения като лице, заемащо отговорно служебно задължение и в нарушение на норми от ЗЗО, ЗЛЗ, ЗБНЗОК и НРДМД 2017 г. е сключил през миналата година два договора с “МБАЛ Кардиолайф” ООД –Ловеч –  за извършване на болнична помощ по клинични пътеки и за извършване на амбулаторни процедури. Целта е да набави за “МБАЛ Кардиолайф”ООД облага, като от деянието са настъпили значителни вредни последици за бюджета на НОЗК за 2017г. в размер на 979 925 лв. Следствените действия продължават. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.03.16", "title": " Прокуратурата в Ловеч задържа директор на РЗОК за злоупотреба с близо 1 млн. лева\t\t\t"}
{"url": "https://trud.bg/%d0%b8%d0%bd%d0%b5%d1%80%d0%ba%d0%be%d0%bc-%d0%bd%d0%b5-%d0%b5-%d0%b4%d0%b0%d0%bb%d0%b0-%d0%bd%d0%b0%d0%b9-%d0%b2%d0%b8%d1%81%d0%be%d0%ba%d0%b0%d1%82%d0%b0-%d1%86%d0%b5%d0%bd%d0%b0-%d0%b7%d0%b0/", "text": "“Инерком” не е дала най-високата цена за купуването на активите на ЧЕЗ в България, предава  . Бизнесът на фирмата се финансира от банки и две непрозрачни структури – „Score Trade“ и „Global Victory Trust“. Това става ясно от ново разследване на чешки медии. Според разследването индийската компания “Индия Пауър” заедно с малка българска компания “Фючър Енерджи” са предложили малко над 17 милиона евро по-висока цена за българските активи на ЧЕЗ от компанията на Гинка Върбакова. Въпреки това офертата на „Инерком“ е оценена като по-благоприятна. Това съобщи пред БНР чешкият журналист Петър Кубка. Най-големият информационен портал на Чехия seznam.cz публикува материал и видео на репортерката Зузана Кубатова, където тя съобщава, че „Индия пауър“, съвместно с по-малка българска фирма, която се казва “Фючър енерджи”, е направила почти 20 милиона евро по-висока оферта в търга. Тази оферта е била за 360 милиона евро и падежът е за пет години. На второ място е била „Инерком“, която иска да купи ЧЕЗ за 342,5 милиона евро, но падежът – девет месеца. На трето място е „ЕНЕРГО-ПРО“ с 304 милиона евро. Въпреки това ръководството на ЧЕЗ преценява офертата на „Инерком“ като по-благоприятна за тях. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.03.16", "title": " “Инерком” не е дала най-високата цена за купуването на активите на ЧЕЗ в България"}
{"url": "https://trud.bg/%d0%b3%d0%bb%d0%b0%d0%b2%d0%bd%d0%b8%d1%8f%d1%82-%d0%bf%d1%80%d0%be%d0%ba%d1%83%d1%80%d0%be%d1%80-%d1%81%d0%b5-%d1%81%d1%80%d0%b5%d1%89%d0%bd%d0%b0-%d1%81-%d0%bd%d0%be%d0%b2%d0%b8%d1%8f-%d1%88%d0%b5/", "text": "Главният прокурор Сотир Цацаров проведе работна среща с Катрин де Бол, генерален комисар на Федералната полиция на Кралство Белгия. От 1 май Де Бол встъпва в длъжност като нов изпълнителен директор на ЕВРОПОЛ. Подчертано бе доброто сътрудничество между българската прокуратура и европейската служба за борба с престъпността. Особен акцент на разговора бе противодействието на тероризма, организираната престъпност и трафика на хора, съобщиха от прокуратурата. Обсъдена бе и организацията на бъдещи обучения на български прокурори и служители на МВР в областта на компютърните престъпления и престъпленията с предмет виртуална валута. В срещата участваха главният секретар на МВР Младен Маринов и административният ръководител на Специализираната прокуратура Иван Гешев. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.03.16", "title": " Главният прокурор се срещна с новия шеф на Европол"}
