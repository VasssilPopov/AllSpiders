{"url": "https://trud.bg/%d0%b5%d0%bc%d0%be%d1%86%d0%b8%d0%be%d0%bd%d0%b0%d0%bb%d0%b5%d0%bd-%d1%84%d0%b8%d0%bd%d0%b0%d0%bb-%d0%bd%d0%b0-%d0%bf%d1%8a%d1%80%d0%b2%d0%b8-%d0%b4%d0%b5%d1%82%d1%81%d0%ba%d0%b8-%d1%84%d0%be%d0%bb/", "text": "Над 500 участници от различни градове на България се включиха в Първи детски фолклорен танцов фестивал „Ритми и багри“ в Благоевград. Танцовите състави представиха богата палитра от фолклор и творчество. Всички участници на фестивала получиха грамоти и плакети, подготвени от кмета на община Благоевград д-р Атанас Камбитов. Наградите бяха връчени от заместник-кмета по строителство и сигурност инж. Емилия Тунева, която ги поздрави за отличните резултати. “В рамките на инициативата станахме свидетели на изключително творчество, талант и красота. Поздравявам всички Ви за подготовката и доброто представяне. Всички Вие сте посланици на красивите български традиции и богатия ни фолклор. Вярвам, че с общи усилия ще превърнем този фестивал в традиционен, а надявам се и от другата година да се похвалим и с международно участие. Ще Ви очакваме отново в Благоевград! “, каза на сцената инж. Тунева. Участие във фестивала взеха Фолклорен ансамбъл „Русчуклийче”- гр. Русе, фолклорен танцов театър „Родина” – гр. Варна, танцов състав „Чудесия“ – Пазарджик, танцова школа „All steps – всички стъпки” гр. Ямбол, детски фолклорен танцов ансамбъл „Пиринче“ и Детско-юношески Фолклорен ансамбъл „Пиринска Китка” – Благоевград. На финала на фестивала участниците и публиката се обединиха, за да извият дълго хоро на пл. „Македония“ в Благоевград. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.06", "title": " Емоционален финал на Първи детски фолклорен танцов фестивал „Ритми и багри“ в Благоевград"}
{"url": "https://trud.bg/%d0%b1%d0%be%d1%82%d0%b5%d0%b2-%d0%bf%d0%b4-%d1%81-%d0%be%d0%b1%d1%80%d0%b0%d1%82-%d0%b8-%d1%80%d0%b0%d0%b7%d0%b3%d1%80%d0%be%d0%bc-%d0%bd%d0%b0%d0%b4-%d0%b4%d1%83%d0%bd%d0%b0%d0%b2-%d1%80/", "text": "Ботев Пловдив разгроми с 4:1 у дома състава на Дунав Русе в двубой от 11 кръг на първенството в Първа лига. “Канарчетата” не започнаха мача по най-добрия начин и позволиха на своите гости да поведат, но впоследствие наложиха волята си и осъществиха пълен обрат още до почивката, а след нея затвърдиха доминацията си с нови два гола. Двубоят започна равностойно, от което по-добре се възползваха гостите, които успяха да открият резултата. В 17-ата минута след изпълнение на ъглов удар Петър Патев се извиси над всички и стреля с глава в страничната, а при добавката Ахмед Ахмедов отблизо вкара топката в мрежата за 0:1. Възпитаниците на Николай Киров реагираха светкавично и веднага след гола взеха инициативата, което бързо даде резултат. В 29-ата минута великолепен диагонален пас “по конец” на Кристиан Димитров даде възможност на Густаво Афонсо да навлезе необезпокояван в наказателното поле на Дунав. Бразилецът върна по земя към Антонио Вутов, който шутира, ударът му бе блокиран пред голлинията, но топката попадна в Стивън Петков, който я добута в мрежата за 1:1. “Жълто-черните” натиснаха газта още повече и в 36-ата минута осъществиха пълен обрат след автогол на Петър Патев. Защитникът на русенци отклони топката в собствената си врата след остро центриране на Тодор Неделев от корнер – 2:1. Третият гол във вратата на Дунав падна отново след изпълнение на корнер. В 70-ата минута след ново центриране на Неделев Кристиан Димитров засече с глава и ознаменува силното си представяне от началото на първенството със своя първи гол за сезона за 3:1. Още в следващата атака Ботев можеше да увеличи аванса си, но голям пропуск направи Стивън Петков. Таранът бе изведен на абсолютно чиста позиция в накзателното поле от Антонио Вутов, но силният му шут профуча над вратата. Четвъртото “жълто-черно” попадение все пак не закъсня. В 79-ата минута при поредната атака на пловдивчани много активният в мача Джонатан Перейра центрира отлично в наказателното поле, където Лъчезар Балтанов надскочи противник и с глава вкара своя четвърти гол в последните три мача за крайното 4:1.", "date": "2018.10.06", "title": " „Ботев“ (Пд) с обрат и разгром над „Дунав“ (Русе)"}
{"url": "https://trud.bg/%d0%b2%d0%b8%d0%b6%d1%82%d0%b5-%d1%81%d1%83%d0%b4%d0%b0%d0%bd%d0%b5%d1%86%d0%b0-%d0%bd%d0%b0%d0%bf%d0%b0%d0%b4%d0%bd%d0%b0%d0%bb-%d0%b4%d0%b5%d0%bd%d0%b8%d1%86%d0%b0-%d1%81%d0%b8%d0%b4%d0%b5%d1%80/", "text": "40-годишен суданец е   – Деница снощи около 20.00 часа след  . Чужденецът е отведен в столично районно управление, а по случая е образувана преписка за хулиганство. За случая информираха по-рано Николай Бареков и Димитър Байрактаров, а от МВР съобщиха, че при пътния инцидент са засегнати страничните огледала на превозните средства. След катастрофата, за която не е подаван сигнал на 112, водачът на единия джип започнал да обижда шофьорката на другия автомобил – Деница Сидерова. Жената обаче успяла да се оттегли. В района на бул. „Г.М.Димитров“ тя била застигната от мъжа, който я принудил да спре, излязъл от джипа си и насочил словесната си агресия към нея, по данни от полицията. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2018.10.06", "title": " Вижте суданеца, нападнал Деница Сидерова"}
{"url": "https://trud.bg/%d0%bc%d0%b0%d0%b9%d0%ba-%d0%bf%d0%be%d0%bc%d0%bf%d0%b5%d0%b9%d0%be-%d1%81%d0%b0%d1%89-%d0%b8-%d1%8f%d0%bf%d0%be%d0%bd%d0%b8%d1%8f-%d1%82%d1%80%d1%8f%d0%b1%d0%b2%d0%b0-%d0%b4%d0%b0-%d0%be%d0%b1%d0%b5/", "text": "Съединените щати и Япония трябва да обединят усилия за ядрено разоръжаване на Севрена Корея – това изтъкна държавният секретар на САЩ Майк Помпейо на днешната си среща с японския премиер Шиндзо Абе, предадоха Ройтерс и ТАСС. Помпейо се ангажира да засегне темата за японските граждани, отвлечени от севернокорейското разузнаване, по време на посещението си в Пхенян, планирано за 7 октомври. Токио настоява Северна Корея да даде пълна информация за отвлечените японски граждани, обучавани за шпиони, преди да даде съгласието си за нормализацията на отношенията с Пхенян. Япония и САЩ са се договорили и за разговори по търговските въпроси, за да се защитят японските автопроизводители от нови мита. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.06", "title": " Майк Помпейо: САЩ и Япония трябва да обединят усилия за ядрено разоръжаване на Севрена Корея"}
{"url": "https://trud.bg/%d0%b6%d0%b0%d0%bd-%d0%ba%d0%bb%d0%be%d0%b4-%d1%8e%d0%bd%d0%ba%d0%b5%d1%80-%d1%89%d0%b5-%d0%b8%d0%bc%d0%b0-%d1%81%d0%b4%d0%b5%d0%bb%d0%ba%d0%b0-%d0%b7%d0%b0-%d0%b1%d1%80%d0%b5%d0%ba%d0%b7%d0%b8%d1%82/", "text": "Европейският съюз ще постигне сделка за Брекзит с Великобритания през ноември, ако това не стане още този месец, заяви пред вестниците „Стандард“, „Курир“ и „Фалтер“ председателят на Европейската комисия Жан-Клод Юнкер. Юнкер коментира, че потенциалът за сближаване между двете преговарящи страни в последните дни се е увеличил. „Още не сме стигнали дотам, но желанието ни да постигнем съгласие с британското правителство е неизменно“, каза той, цитиран от Ройтерс. Трябва да избягаме от сценария за раздяла без сделка. Той не би бил полезен нито за Великобритания, нито за останалите страни от Евросъюза, подчерта Юнкер. Според мен ние ще постигнем споразумение, което изпълнява условията на договора за оттегляне, каза той и допълни, че е невъзможно да се предскаже дали преговорите за Брекзит ще приключат още този месец. „Ако това не стане, ще го направим през ноември“, добави председателят на ЕК. Пред австрийските всекидневници Юнкер заяви, че сделката за Брекзит трябва да е придружена от политическа декларация за бъдещите отношения между Великобритания и европейските й бивши партньори. В днешното интервю Юнкер заяви също, че ЕС трябва да поддържа диалог с Русия в името на общата сигурност, посочва ТАСС. Въпреки цялото недоволство по отношение на Русия, което в последните часове силно нараства, трябва да осъзнаем, че заради архитектурата за сигурност трябва да поддържаме диалог с Русия и понякога да действаме заедно. Не съм готов за масово порицание на Русия, макар че публикувах в Брюксел критично комюнике във връзка със събитията в Холандия, добави Юнкер, имайки предвид хакерската атака срещу ОЗХО. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2018.10.06", "title": " Жан-Клод Юнкер: Ще има сделка за Брекзит през ноември\t\t\t"}
{"url": "https://trud.bg/%d0%be%d0%b1%d0%b2%d0%b8%d0%bd%d0%b8%d1%85%d0%b0-%d1%88%d0%b5%d1%81%d1%82%d0%b8%d0%bc%d0%b0-%d0%b4%d1%83%d1%88%d0%b8-%d0%b2-%d0%bf%d0%bb%d0%b0%d0%bd%d0%b8%d1%80%d0%b0%d0%bd%d0%b5-%d0%bd%d0%b0-%d1%82/", "text": "Косовски прокурори съобщиха, че са повдигнати обвинения срещу шестима души за планиране на терористични нападения и набиране на бойци за екстремистки групировки, съобщи МИА, позовавайки се на Танюг. Според информация в прищинския вестник „Газета експрес“ обвиняемите са заподозрени в подготовка на нападения в Косово и други европейски страни, като сред целите им е била и международната мисия на НАТО в Косово (КейФОР). Шестимата обвиняеми са били заловени през юни тази година. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2018.10.06", "title": " Обвиниха шестима души в планиране на терористични нападения в Косово"}
{"url": "https://trud.bg/%d0%be%d1%82%d0%ba%d1%80%d0%b0%d0%b4%d0%bd%d0%b0%d1%85%d0%b0-123-%d0%b1%d0%b5%d0%b1%d0%b5%d1%82%d0%b0-%d0%bd%d0%b0-%d0%ba%d0%be%d1%81%d1%82%d0%b5%d0%bd%d1%83%d1%80%d0%ba%d0%b8-%d0%be%d1%82-%d0%b3/", "text": "Крадци задигнаха 123 бебета на гигантски костенурки от център за развъждане в Галапагоските острови. Властите са започнали разследване по случая с откраднатите земноводни от видовете Chelonidis vicina и Chelonidis gutheri от развъдния център „Исла Исабела“. Галапагоските костенурки са една от големите туристически атракции в Еквадор и поради тази причина властите увеличиха наказанията срещу лицата, посягащи върху фауната. Крадците могат да получат присъди до 10 години затвор за задигнатите бебета костенурки. Общо 12 са видовете Галапагоски костенурки, обитаващо архипелага, включен в Списъка на световното културно и природно наследство на Юнеско от 1979 г. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.06", "title": " Откраднаха 123 бебета на костенурки от Галапагоските острови"}
{"url": "https://trud.bg/%d0%b1%d1%80%d0%b0%d0%bd%d0%b8%d1%82%d0%b5%d0%bb-%d0%bd%d0%b0-%d1%87%d0%b5%d1%80%d0%bd%d0%be-%d0%bc%d0%be%d1%80%d0%b5-%d0%bf%d1%80%d0%b5%d0%b4%d0%bf%d0%be%d1%87%d0%b5%d1%82%d0%b5-%d0%be%d0%b1/", "text": "Ертан Томбак, бранителят на „Черно море“, е взел трудното решение да прекрати футболната си кариера. Талантът обявил пред ръководството на клуба, че спира с фубола, защото иска да учи за висше образование. Дефанзивният играч е заявил това, след като се възстановил от травмата, която го измъчвала няколко месеца. Въпреки че треньорите нееднократно увещавали 20-годишния футболист, че ще разчитат на него, тъй като има безспорни качества, в крайна сметка приели неговото решение и юношеският национал разтрогна договора си по взаимно съгласие.", "date": "2018.10.06", "title": " Бранител на „Черно море“ предпочете образованието пред футбола"}
{"url": "https://trud.bg/%d1%80%d0%b5%d1%86%d0%b8%d0%b4%d0%b8%d0%b2%d0%b8%d1%81%d1%82-%d1%81-40-%d0%ba%d1%80%d0%b8%d0%bc%d0%b8%d0%bd%d0%b0%d0%bb%d0%bd%d0%b8-%d1%80%d0%b5%d0%b3%d0%b8%d1%81%d1%82%d1%80%d0%b0%d1%86%d0%b8%d0%b8/", "text": "Заловен е нападателят на 70-годишния пастир Живко Александров, който бе   в животновъдна ферма във великотърновското село Хотница. Пострадалият все още е с опасност за живота в болницата в старата столица. Злодеят е спипан часове след престъплението. Това съобщи ст. ком. Димитър Машов, директор на ОДМВР-Велико Търново. Извършителят на кървавото деяние е 52-годишният В.М.А. от Габрово, който е с 40 криминалистически регистрации и е бил осъждан 16 пъти, заяви ст. ком. Машов. Нападателят е лежал в затвора от 1985 г. до 2016 г. за взломни кражби, измами и за два пъти бягство от казармата, до момента няма данни да е бил обвинен за побой или насилие. В злополучния ден около 6,30 часа на тел. 112 е бил получен сигнал от 66-годишния собственик на фермата в Хотница, че открил свой работник, целият облян в кръв и в безпомощно състояние в едно от помещенията в нея. На място веднага е бил изпратен екип на Спешна помощ и на полицията. Установено е, че 70-годишният пастир Живко Александров лежи с наранявания в областта на главата и в тежко критично състояние. Той веднага е транспортиран с линейка във великотърновската болница, където му е направена операция, но все още е с опасност за живота. Веднага са предприети оперативно-издирвателни мероприятия и процесуално- следствени действия под ръководството на Районната прокуратура във Велико Търново за откриване на извършителя на тежкото престъпление. Около 17 часа в петък нападателят е бил открит в хотел в Габрово, където бил наел стая след престъпното деяние. Той направил пълни самопризнания по случая и е с повдигнато обвинение за нанасяне на средна телесна повреда при опасен рецидив, като му е наложена мярка „задържане под стража“ за 72 часа. Ст. ком. Димитър Машов уточни още, че извършителят бил нает предния ден от собственика на фермата, който не подозирал за криминалното му минало, за да работи като пазач. Той не се познавал с жертвата си. По думите на В. М. А., до побоя се стигнало след скандал между двамата, като нападателят признал още, че бил употребил алкохол. Напрежението между пастирите ескалирало, а В.М.А. докопал и развъртял остра тесла като захванал да удря по главата възрастния мъж. След като Живко Александров паднал облян в кръв на земята, нападателят извикал такси и избягал от фермата. Полицията подозира, че задържаният е отнел и около 500 лева от жертвата си, посочи още ст. ком. Машов. Точната сума не може да се изясни, тъй като пастирът е в критично състояние в ОАРИЛ. „Случаят е много тежък, заради сериозните наранявания на мъжа, както и заради трудното установяване на извършителя, който не бе открит на адреса му и трябваше да бъде издирван още“, коментира още директорът на ОДМВР. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com      ", "date": "2018.10.06", "title": " Рецидивист с 40 криминални регистрации е съсякъл с тесла пастира от Хотница\t\t\t"}
{"url": "https://trud.bg/%d0%b7%d0%b0%d0%bf%d0%b0%d0%b4%d0%bd%d0%be%d0%bd%d0%b8%d0%bb%d1%81%d0%ba%d0%b0%d1%82%d0%b0-%d1%82%d1%80%d0%b5%d1%81%d0%ba%d0%b0-%d0%b2%d0%b7%d0%b5-34-%d0%b6%d0%b5%d1%80%d1%82%d0%b2%d0%b8-%d0%b2-%d0%b3/", "text": "34 души са починали от западнонилска треска в Гърция. Общият брой на заразените с вируса е 289 души. В периода 27 септември – 4 октомври са се заразили 18 души, като трима от тях са починали, съобщи Националният център за контрол и профилактика на заболяванията. За първи път вирусът на западнонилската треска, който се пренася от комари, се появи в Гърция през 2010 г. Многото случаи на заразени тази година се дължи на високите температури и поройните дъждове в началото на лятото в Гърция. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.06", "title": " Западнонилската треска взе 34 жертви в Гърция"}
{"url": "https://trud.bg/%d0%b5%d1%80%d0%b4%d0%be%d0%b3%d0%b0%d0%bd-%d0%be%d0%b1%d0%b5%d1%89%d0%b0-%d0%b4%d0%b0-%d1%81%d0%bb%d0%be%d0%b6%d0%b8-%d0%ba%d1%80%d0%b0%d0%b9-%d0%bd%d0%b0-%d0%ba%d1%8e%d1%80%d0%b4%d1%81%d0%ba/", "text": "Турският президент Реджеп Тайип Ердоган обеща днес да „сложи край“ на наличието на кюрдски бойци в районите Синджар и Кандил в Ирак като отмъщение за убитите осем турски войници при бомбено нападение в Югоизточна Турция тази седмица, предаде Ройтерс. Осем турски войници бяха убити в четвъртък при експлозия на бомба, поставена на пътя от бойци от ПКК (Кюрдската работническа партия) в югоизточния турски окръг Батман. Ердоган, който говори пред членове на неговата управляваща Партия на справедливостта и развитието (ПСР) в началото на двудневна среща в предградие на Анкара, посочи, че ПКК ще си плати за убитите осем войници. „Имаме ли осем мъченици? Тогава нека тези терористи знаят, че те ще платят цената за това с най-малко 800 убити терористи“, каза турският президент. Ние ще приключим с тях, като влезем в бърлогите им, в дупките им. Ще ги избием в Синджар и в Кандил, посочи Ердоган. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com            ", "date": "2018.10.06", "title": " Ердоган обеща да „сложи край“ на кюрдски бойци в районите Синджар и Кандил в Ирак"}
{"url": "https://trud.bg/%d0%b4%d0%be%d0%bd%d0%b0%d0%bb%d0%b4-%d1%82%d1%83%d1%81%d0%ba-%d1%81%d0%b4%d0%b5%d0%bb%d0%ba%d0%b0-%d0%b7%d0%b0-%d0%b1%d1%80%d0%b5%d0%ba%d0%b7%d0%b8%d1%82-%d0%bc%d0%be%d0%b6%d0%b5-%d0%b4%d0%b0-%d1%81/", "text": "Възможно е да се постигне сделка с Великобритания за напускането на ЕС до края на годината, заяви председателят на Европейския съвет Доналд Туск, цитиран от Ройтрес. В кулоарите на конференция в полския град Краков Туск е отбелязал, че ще бъде направен опит за сделка през октомври и че има шанс споразумение да бъде сключено до края на 2018-а. Прогнозата на Туск идва след още по-оптимистично  . Той заявява, че Европейският съюз ще постигне сделка за Брекзит с Лондон през ноември, а дори може още този месец. По думите на Юнкер, потенциалът за сближаване между двете преговарящи страни в последните дни се е увеличил. „Трябва да избягаме от сценария за раздяла без сделка. Той не би бил полезен нито за Великобритания, нито за останалите страни от Евросъюза“, подчертава Юнкер. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.06", "title": " Доналд Туск: Сделка за Брекзит може да се постигне до края на 2018-а г."}
{"url": "https://trud.bg/%d0%ba%d0%bb%d0%b0%d0%bd%d1%8a%d1%82-%d1%80%d0%be%d1%82%d1%88%d0%b8%d0%bb%d0%b4/", "text": "Те са неуловими. Няма една книга написана за тях, която едновременно да разкрива факти и те да са точни   През войните Ротшилд осигурявали заеми на враждуващите императори, крале и принцове В ексклузивно интервю за вестник “Труд” от 2 октомври  . В интервюто Кулио заявява дословно: “Осемте най-богати семейства в света – Ротшилд, Морган, Рокфелер, Уорбърг, Кун-Леб, Лазар, Голдман Закс и Леман. Те контролират всичко. Те притежават всичко…” Музикантът все пак настоява, че гледната му точка може да се разглежда и като една от многото теории на конспирацията. В серия публикации всяка събота “Труд” ще разкаже на читателите си кои са тези семейства. И по реда на номерата, зададен от Кулио, ще започнем с Ротшилд. Британският историк Пол Джонсън пише в книгата си “История на евреите” следното: “Ротшилд са неуловими. Няма една книга написана за тях, която едновременно да разкрива факти и те да са точни. Цели библиотеки с безсмислици са изписани за тях… Жена, която планираше да напише книга озаглавена “Лъжите за Ротшилд”, се отказа от проекта с основанието: “Беше относително лесно да открия лъжите, но практически невъзможно да открия истините”. И как не?! За над 200 години най-известната, а според мнозина и най-влиятелната, европейска банкова династия е създала не малко основания да се спекулира с името й. До голяма степен различните конспиративни теории, намесващи името на Ротшилд, търсят корените си в антисемитизма. Други, по-правдоподобни, са просто основани на фактите и простата логика. Така или иначе всеки е свободен да прецени сам за себе си. Банковата династия е основана от германския евреин Майер Амшел Ротшилд в края на ХVIII век във Франкфурт. Семейното име идва от сливането на немските думи “рот” (червено) и “шилд” (знак) и произлиза от името на къщата, в която семейството е живяло в гетото, когато домовете не се отбелязвали с номера, а с цветове. Заради ранната кончина на родителите му Майер е принуден да прекъсне обучението си за равин и да стане чирак в банкова къща, преди да захване собствен бизнес. Завързвайки с годините добри отношения с принца на Хесен-Касел Вилхелм IХ, Майер Ротшилд въвежда практиката семейството да прави сделки само с короновани глави. И да има колкото се може повече деца, които да контролират бизнеса, така че никога да не излиза от фамилията. И така почти до края на ХIХ в. потомците му винаги са търсели и намирали бракове с втори и трети братовчеди, които пък не липсвали. Сам Майер Ротшилд имал петима синове, с които въртели семейния бизнес в търговия с монети (днешните чейндж-бюра) и търговски бонове, преди окончателно да се ориентират към банковата сфера. Бизнесът ми е война Всеки знае кога се правят най-големите пари. По време на война, разбира се! В случая не една и две. Наполеоновите войни от 1792-1815 г. се оказали златно време за семейство Ротшилд. Майер и най-големият му син Амшел останали във Франкфурт, докато другите четирима били стратегически разпределени, за да контролират финансовите операции на семейството. Натан открил Лондонския клон през 1804 г., Яков се настанил в Париж през 1811 г., а Соломон и Карл открили своите представителства респективно във Виена и Неапол през 1820-те. През войните Ротшилд осигурявали заеми на враждуващите императори, крале и принцове, предлагали легална и контрабандна търговия със стратегически продукти за военните усилия – зърно, памук, различни колониални стоки и не на последно място оръжия. Един от големите им “удари” в този период е гарантирането на международните плащания между Британските острови и континентална Европа, които Наполеон се опитал да блокира, за да изолира Албиона. Ротшилд изградили собствена мрежа от агенти, доставчици и куриери, с които да пренасят злато през разкъсваната от войни Европа. Тази мрежа също така позволявала на базирания в Лондон Натан да е информиран с дни предварително за изхода от сражения и да предвиди как ще повлияят на пазара. За пример, след победата на Уелингтън при Ватерло, третият син на Ротшилд знаел за изхода от битката цели 24 часа преди правителството в Лондон да получи официалното известие. Нагоре и само нагоре Мирът, последвал поражението на френския император, също се оказал проспериращо време за Ротшилд. Семейството преориентирало част от интересите си към търговия с държавни гаранции (пруски, английски, френски, неаполитански) и застраховане на компании. Така с идването на Индустриалната революция Ротшилд имали инвестиции в железопътни, въгледобивни и металургични проекти из цяла Европа. За влиянието, което вече имали по това време, свидетелства, че и петимата синове на Майер Ротшилд са издигнати от император Франц I на Австрия за благородници с титлата барон през 1822 г. Британският клон на фамилията получава същата титла от кралица Виктория през 1847 г., която впоследствие става и наследствена. Синът на Натан, Лайънъл, става първият евреин, член на британския парламент през 1855 г. А разследване на индийски журналисти от 2016 г. разкри, че Ротшилд са били една от фамилиите, контролиращи официално могъщата навремето Източна индийска компания – търговската машина, движеща Британската империя през ХIХ и началото на ХХ век. Пионери в международните финанси, Ротшилд са директно замесени в преговорите между Португалия и Бразилия, довели до даването на независимост на южноамериканската държава. Съгласно споразумение от 1822 г. бразилската държава трябвало да плати 2 млн. лири стерлинги на португалската като компенсация. Ротшилд се застъпват за каузата, помагат за набирането на необходимите средства, а когато през 1825 г. Бразилия получава независимост, се оказва и с португалски задължения към британската банка в размер на 1,5 млн. лири. През втората половина на ХIХ век Ротшилд инвестират в крупни проекти, превърнали се в днешни световни корпоративни гиганти като минният конгломерат “Рио Тинто” и корпорацията за добив и търговия с диаманти “Де Беерс”. Интересите на Ротшилд, по правилото въведено от Майер, са гарантирани с държавни протекции. През 1871 г. и 1872 г. Алфонс Ротшилд в Париж отпуска два големи заема на Франция, за да изплати компенсации за поражението си от Прусия. По същото време пък в Лондон Лайънъл през 1875 г. за няколко часа намира нужните на британското правителство 4 милиона лири стерлинги, за да стане основният акционер в изграждането и експлоатацията на Суецкия канал. Фамилията финансира и начинанията на Британската Южноафриканска компания на сър Сесил Роудс, който през 1880-те основава колонията Родезия, днешни Зимбабве и Замбия. Всичко е в името До началото на ХХ век името Ротшилд вече е синоним за богатство, разкош и охолство по целия свят, но най-вече в Европа, където до тогава семейството е построило 41 двореца, повечето от които надхвърлят по пищност тези на кралските особи на Стария континент. Видният британски политик Дейвид Лойд Джордж през 1909 г. описва барон Ротшилд като “най-влиятелния човек във Великобритания”. Междувременно оригиналният клон на семейният бизнес, този във Франкфурт, се налага да затвори врати през 1901 г. поради липса на пряк мъжки наследник, който да поеме щафетата. Едва през 1989 г. британската и швейцарската банки Ротшилд отварят отново свое съвместно представителство там. Паралелно на това общият бизнес е в постоянен възход и всичко останали клонове на банката продължават да оперират, като именно британският се смята за най-успешен. Френската банка Ротшилд преживява тежък удар през 1982 г., когато социалистическото правителство на Франсоа Митеран я национализира и на Давид дьо Ротшилд се налага да започне наново с трима служители и капитал от 1 млн. долара. Актуално банката в Париж има 22 равнопоставени партньора за акционери и участва активно в глобалния бизнес на семейството. Австрийският клон на семейство Ротшилд също преминава през сътресения през Втората световна война, когато нацистите национализират банката. Колекцията от пищни замъци е присвоена, разграбена и частично унищожена. Семейството обаче успява да избегне гоненията на Холокоста, премествайки се в основната си част в САЩ. Неаполският клон просъществува най-кратко, но най-вече поради естеството на политиката на Апенините – ако през 1832 г. Ротшилд са били наричани “банкерите на папата”, революцията на Джузепе Гарибалди през 1860 г. и избирането на грешната страна в последвалата война за обединението на Италия, слагат край на семейния бизнес на Ротшилд в Неапол. С всичко казано до тук е ясно, че идва ред на числото – според различни наблюдатели и експерти общото състояние на семейство Ротшилд се оценява между 350 и 400 милиарда долара. Капиталите на групата се оценяват в трилиони долари. Просто бизнес, Джоунс, както се казва!    ", "date": "2018.10.06", "title": " Кланът Ротшилд\t\t\t"}
{"url": "https://trud.bg/%d1%85%d0%b0%d0%ba%d0%b5%d1%80%d0%b8-%d0%b0%d1%82%d0%b0%d0%ba%d1%83%d0%b2%d0%b0%d1%85%d0%b0-%d0%bd%d0%b0%d0%b9-%d0%bf%d0%be%d0%bf%d1%83%d0%bb%d1%8f%d1%80%d0%bd%d0%b0%d1%82%d0%b0-%d0%bb%d0%b0%d1%82/", "text": "Най-популярната латвийска социална мрежа стана обект на хакерска атака на фона на провеждащите се в страната парламентарни избори, предаде АФП. Хакерите спряха достъпа до мрежата Draugiem.lv, по известна в съседните на Рига държави като Frype.com, и отправиха съобщение на руски до потребителите което гласеше: „Другари латвийци, това ви засяга. Границите на Русия нямат край“. Съобщението напомни за лозунгите от предизборната кампания на прокремълската партия „Съгласие“ – „Границите на Русия свършват, където тя поиска“ и „Русия може да избере с кои страни да граничи по всяко време“. В момента се извършва разследване на кибератаката, съобщи говорител на Draugiem.lv, която в Латвия си съперничи по популярност само с Фейсбук. Проучвания на общественото мнение показаха, че има голяма вероятност проруската партия „Съгласие“ да спечели вота и вероятно да се коалира с популистки партии, за да състави следващото латвийско правителство. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.06", "title": " Хакери атакуваха най-популярната латвийска социална мрежа"}
{"url": "https://trud.bg/%d0%b0%d0%bd%d0%b3%d0%b5%d0%bb%d0%b0-%d0%bc%d0%b5%d1%80%d0%ba%d0%b5%d0%bb-%d0%bf%d1%80%d0%b8%d0%b7%d0%be%d0%b2%d0%b0-%d0%b3%d0%b5%d1%80%d0%bc%d0%b0%d0%bd%d1%81%d0%ba%d0%b8%d1%8f-%d0%ba%d0%be%d0%bd/", "text": "Германският канцлер Ангела Меркел призова днес своя консервативен блок – Християндемократическия съюз (ХДС) и баварския му партньор, Християнсоциалния съюз (ХСС) – към единство преди изборите в южната германска провинция Бавария на 14 октомври, предаде ДПА. На митинг на младежкото крило на блока в град Кил Меркел заяви, че сега ХДС и ХСС трябва да се обърнат към избирателите, вместо да враждуват помежду си. По-рано тази година коалицията на Меркел беше застрашена от вътрешни борби, след като членът на ХСС и вътрешен министър Хорст Зеехофер влезе в конфронтация с канцлерката за миграционната политика.  В речта си пред младежите Меркел отбеляза, че в бъдеще миграцията от Африка ще играе много по-съществена роля от бежанците от Сирия и Ирак. „Трябва да реагираме с общ план като съюз“, подчерта тя. На митинга Меркел призова също Европа да развива общи стратегии в области с ключово значение.  Ако Германия иска да остане важен фактор в глобализирания свят, това ще бъде възможно единствено с Европа, заяви канцлерката. „Другите не спят“, добави тя. Сред областите, които изискват общи стратегии, са най-вече външната политика и сигурността, посочва ДПА. Става въпрос за общо представяне като глобална сила, по отношение на Русия или Китай, или Африка например, каза Меркел. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com    ", "date": "2018.10.06", "title": " Ангела Меркел призова германския консервативен блок към обединение преди изборите в Бавария"}
{"url": "https://trud.bg/%d1%81%d0%b8%d0%bd%d1%8a%d1%82-%d0%bd%d0%b0-%d0%ba%d1%8a%d1%86%d0%b8-%d0%b2%d0%bb%d0%b5%d0%b7%d0%b5-%d0%b2-%d0%be%d1%82%d0%ba%d1%80%d0%b0%d0%b4%d0%bd%d0%b0%d1%82-%d0%b6%d0%b8%d0%b2%d0%be/", "text": "Шоуменът Къци Вапцаров е уредил малкия си син Александър в хитовия сериал “Откраднат живот”, похвали се самият той. Къци пусна снимка на тийнейджъра, рамо до рамо с колегата му Юлиан Вергов. Бившият тв водещ дори уточни, за последователите си, че могат да го гледат в 9 и 10 серия на медицинската поредица. Алекс Вапцаров влезе в ролята на тийнейджъра Младен, който чака трансплантация на бъбрек. На двора, докато играе баскетбол с Владо Карамазов, Вергов го вижда и научава за проблема му. Синът на Къци има мераци за актьор и учи в театралната школа на Мариан Бачев.    ", "date": "2018.10.06", "title": " Синът на Къци влезе в „Откраднат живот“\t\t\t"}
{"url": "https://trud.bg/%d0%bd%d0%b0-6-%d0%be%d0%ba%d1%82%d0%be%d0%bc%d0%b2%d1%80%d0%b8-2018-%d0%b4%d0%b0-%d0%bf%d0%be%d1%87%d0%b5%d1%80%d0%bf%d1%8f%d1%82/", "text": ", бивш футболист, 41 г. , шоумен, 64 г. , бизнесмен, бивш волейболист, вицепрезидент на Българската федерация по волейбол, 53 г. , бивша депутатка от ДПС. , треньор по тенис.", "date": "2018.10.06", "title": " На 6 октомври 2018 да почерпят"}
{"url": "https://trud.bg/%d1%82%d1%80%d1%8a%d0%bc%d0%bf-%d0%be%d1%81%d1%8a%d0%b4%d0%b8-%d0%b3%d0%bb%d0%be%d0%b1%d0%b0%d0%bb%d0%b8%d0%b7%d0%bc%d0%b0-%d0%bf%d1%83%d0%b1%d0%bb%d0%b8%d1%87%d0%bd%d0%be-%d0%bf%d1%80%d0%b5%d0%b4/", "text": "Президентът изрече и куп други неверни и противоречиви неща, но хората по света си правят изводите Най-важното в неотдавнашната реч на американския президент Доналд Тръмп според мене бе това: „Америка винаги ще действа съобразно нашия национален интерес… Америка се управлява от американци. Отхвърляме идеологията на глобализма и прегръщаме идеологията на патриотизма… Никога няма да предадем суверенитета на Америка на една неизбрана, безотчетна глобална бюрокрация… По целия свят отговорните държави трябва да се защитят от заплахите за суверенитета си не само от претенциите на едно глобално правителство, но и от другите форми на принуда и господство.“ Самохвалствата на Тръмп за икономическите му успехи и съветa към Германия за енергийна независимост бяха посрещнати с присмех в залата, но думите за патриотизма паднаха съвсем на място. Да, за американския президент, въпреки последното цитирано по-горе изречение, суверенитетът очевидно се отнася само за САЩ и евентуално за техните по-големи и покорни васали. Интересите на САЩ да изнасят нефт, газ и „чисти въглища“ по цял свят според него трябва да се реализират, но интересите на Русия да изнася евтин природен газ в близката й Западна Европа не бива да се ползват със същата привилегия Но все пак популисткият бунт срещу „неизбраната безотчетна бюрокрация“ – било то Международният наказателен съд, който в случая визира Тръмп, било то самият ЕС – бунт, обхванал цяла Европа и САЩ в последните години, бе легитимиран и заявен от възможно най-високата световна трибуна от предполагаемия световен лидер. Всички други го чуха. Дори „Дойче Веле“ вече отписа Меркел, знаменоската на глобализма. А Путин, борецът срещу претенциите на САЩ и ЕС за глобален диктат, принуда и господство, радетелят за истински суверенитет, се превърна в истинския герой на Тръмповото послание към света. Глобализмът никога вече няма да е същият Национализмът е лесно разбираем и изключително заразителен. Наполеоновите войни и Октомврийската революция отприщиха бента на националистическите революции съответно в Европа и в Третия свят през последните два века. Антиглобалисткото евангелие на Тръмп неизбежно ще предизвика вълна от антиглобалистки „смени на режими“ по целия свят. В България не само ГЕРБ и остатъците от старите десни, поставили се в подчинение на западния глобалистки естаблишмент, но и смятаните сега за „патриоти“, ще бъдат в най-скоро време лишени от западната си подкрепа. Какво е обаче позитивното съдържание на Тръмповия антиглобализъм? В същото време „Доналдът“ изригна необичайно много и остри идейни нападки срещу „социализма“ и „комунизма“ – конкретно във Венецуела и Куба, но и въобще. Това е донякъде парадоксално – не само значителна част от електората му е традиционно „социалистическа“ – работническа, от действащи и безработни труженици от индустриалните предприятия и мините от Средния Запад на САЩ, страдащи от „глобализма“ на евтиния внос от Китай и Мексико – но и в предизборната си кампания Доналд неведнъж изразяваше симпатия към социалиста Бърни Сандърс, който всъщност целеше да му отнеме този електорат. Общата неприязън на двамата към лагера на „глобалистите“ и лично към тяхното златно момиче Хилари Клинтън правеше Бърни симпатичен на Тръмп, но не и обратното. Бърни наелектризираше тълпите си привърженици с лозунги за сплотяване на всички обикновени хора от всички раси, включително нелегалните работници мигранти, срещу „Доналд Тръмповците на света“, т.е. расистите, потенциалните нацисти измежду капиталистите. Тръмп спечели изборите, защото придаде на „патриотизма“ си и социалистически нотки – за „власт на народа“, национална индустриална политика с приоритетно развитие на американската индустрия, импортозаместване, създаване на милиони работни места – нещо, което глобалистката фурия Хилари така и не успя да осъзнае и включи в кампанията си, въпреки настояванията на мъжа си Бил. А борбата на Тръмп срещу нелегалните мигранти е съзвучна на болката на американските работници и на профсъюзите, каквото и да говорят публично. В инаугурационна му реч имаше и силни думи за необходимостта да се спре упадъка на средната класа, ограбването й от олигархията, за добри училища, против военните авантюри на Обама и други потенциално социалистически акценти. Не случайно. Преди изборите за президент в 2016 г. проучванията показваха, че 47% от американците имат положително отношение към социализма – те не го свързват вече с ГУЛаг и свръхвисоки данъци, а с евтино и качествено медицинско обслужване за всички, с безплатни или евтини държавни (щатски) универститети, с качествени държавни училища, с детски градини, добър градски транспорт, паркове и други обществени блага. А и няма американски физически работник, който да не мечтае за union job, профсъюзно работно място. Значителна част от потенциално социалическия вот на американската бяла работническа класа отиде за Тръмп. Според редица водещи световни икономисти главната дилема на съвременността е именно „към глобална Офшория за олигархията или към интегрирани национални икономики за мнозинството“. Глобализмът е неприемлив за народите, защото е в служба на олигархията, защото е суперкапиталистически. Патриотизмът, който прокламира Тръмп, е по определение ляв популизъм със социалистическа окраска. Растящата концентрация на световното богатство във все по-малко ръце, системното му и „висококомпетентно“ бягство от национално данъчно облагане – до степен някои големи и рентабилни американски корпорации да не плащат нито стотинка данъци в САЩ – са всъщност гигантска помпа, изсмукваща доход и богатство от обществата в полза на глобалната финансова олигархия, вид рента, преразпределение, или образно казано „корпоративен комунизъм“, при който корпорациите получават от обществата „според потребностите“. Клетвите на Тръмп срещу социализма и „комунизма“ за бедните не са нищо друго освен перфидно адвокатстване за „корпоративния комунизъм“ за богатите. Те зачертават всичките му помпозни думи против глобализма, за патриотизъм и национален суверенитет. Възможните изходи от сегашната дълбока световна икономическа и социална криза са само два – като на САЩ в 30-те години на миналия век с Ню Дийла, или като на Германия по същото време с нацизма. Отричането и на глобализма, и на социализма едновременно тласка света в прегръдката на нацизма.    ", "date": "2018.10.06", "title": " Тръмп осъди глобализма публично пред ООН\t\t\t"}
{"url": "https://trud.bg/%d0%b1%d1%80%d0%be%d1%8f%d1%82-%d0%bd%d0%b0-%d0%b7%d0%b0%d0%b3%d0%b8%d0%bd%d0%b0%d0%bb%d0%b8%d1%82%d0%b5-%d0%bf%d1%80%d0%b8-%d0%b7%d0%b5%d0%bc%d0%b5%d1%82%d1%80%d0%b5%d1%81%d0%b5%d0%bd%d0%b8%d0%b5-5/", "text": "Броят на загиналите в резултат на земетресението и последвалото го цунами на индонезийския остров Сулавеси вече е приблизително 1 650 души, а още 563 са изчезнали. Това е било съобщено от координационния министър по въпросите за политика, правосъдие и сигурност на Индонезия Виранто, според новинарския портал „Detik“, предава ТАСС. „Към момента телата на 1 648 души вече са погребани, а 563 са изчезнали“, заяви той. Виранто подчерта, че „не всички загинали са могли да бъдат идентифицирани“. Междувременно, той признава, че е „необходимо извършването на бързо погребение, за да не се допусне разпространението на инфекциозни болести“. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.06", "title": " Броят на загиналите при земетресението в Индонезия вече е над 1600 души"}
{"url": "https://trud.bg/%d0%b4%d0%bd%d0%b5%d1%81-%d0%bd%d0%b8-%d0%be%d1%87%d0%b0%d0%ba%d0%b2%d0%b0-%d1%81%d0%bb%d1%8a%d0%bd%d1%87%d0%b5%d0%b2%d0%be-%d0%b2%d1%80%d0%b5%d0%bc%d0%b5/", "text": "В сутрешните часове на места в котловините и около водните басейни видимостта временно ще бъде намалена, но през деня ще бъде предимно слънчево. Ще духа умерен вятър от източната четвърт. Максималните температури ще са между 20° и 25°, по Черноморието – от 19° до 21°. Вълнението на морето ще бъде 2-3 бала. Температурата на морската вода е 20°-21°. В планините ще бъде предимно слънчево. Ще духа умерен, по най-високите върхове – силен югоизточен вятър. Максималната температура на височина 1200 метра ще е около 17°, на 2000 метра – около 10°. В неделя и понеделник ще остане предимно слънчево, с по-значителна ниска облачност над Източна България. Ще духа слаб вятър от изток-югоизток. Сутрешните температури ще са между 6° и 11°, дневните – предимно между 19° и 24°. През следващите два дни вятърът в Източна България ще стане слаб до умерен от изток-североизток. Ще преобладава слънчево време, но ще има и временни увеличения на облачността, информира БТВ. На отделни места са възможни и краткотрайни превалявания, незначителни като количество. Повишава се вероятността за сутрешна мъгла и ниска облачност в низините. Дневните температури ще се понижат с градус-два. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.06", "title": " Днес ни очаква слънчево време"}
{"url": "https://trud.bg/%d0%bd%d0%b0%d0%b4%d1%8f-%d0%bc%d1%83%d1%80%d0%b0%d0%b4-%d1%81%d0%bf%d0%be%d0%b4%d0%b5%d0%bb%d1%8f%d0%bc-%d0%bd%d0%be%d0%b1%d0%b5%d0%bb%d0%be%d0%b2%d0%b0%d1%82%d0%b0-%d0%bd%d0%b0%d0%b3%d1%80%d0%b0/", "text": "Активистката за правата на язидите Надя Мурад каза днес, че за нея е чест и приема със смирение да бъде обявена за лауреат на Нобеловата награда за мир, предаде „Ройтерс“. „Споделям тази награда с всички язиди, с всички иракчани, кюрди и всички малцинства и всички оцелели от сексуално насилие по целия свят“, каза Мурад за „Ройтерс“. Мурад беше удостоена с наградата за усилията си за слагане край на сексуалното насилие като оръжие по време на война, заяви Норвежкият нобелов комитет. Мурад каза, че наградата означава много за всички жени, жертви на сексуално насилие, предаде Франс прес.  „Като оцеляла, съм благодарна за тази възможност да привлека международно внимание към тежкото положение на язидите, които преживяха невъобразими престъпления, откакто през 2014 г. започна геноцидът на „Ислямска държава“, каза Мурад при получаването на наградата. „Мнозина язиди ще погледнат тази награда и ще се замислят за членове на семействата си, които са изгубили, които са в неизвестност или са още в плен. Подобно на много малцинствени групи, язидите понесоха бремето на историческо преследване. Жени и момичета страдаха изключително, докато бяха и продължават да бъдат жертви на сексуално насилие. Аз лично мисля за майка си, която беше убита от ИД. Мисля за децата, с които израснах, и какво трябва да направим, за да ги защитим“, каза тя. „Преследването на малцинства трябва да спре. Сексуалното насилие срещу жени никога не трябва да бъде допускано. Трябва да останем отдадени на възстановяването на общностите, опустошени от геноцид. Трябва да останем твърди в помощта си за бежанци, за да се върнат у дома или да им бъде даден сигурен подслон. Трябва да работим заедно с решимост, така че кампаниите за геноцид не само да се провалят, но да доведат до търсене на отговорност на извършителите. Оцелелите заслужават справедливост. И сигурен и надежден път към дома“, подчерта тя. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com      ", "date": "2018.10.06", "title": " Надя Мурад: Споделям Нобеловата наградата за мир с всички малцинства и оцелели от сексуално насилие по целия свят"}
{"url": "https://trud.bg/%d0%ba%d0%bb%d0%b8%d0%bc%d0%b5%d0%bd%d1%82-%d1%82%d0%b0%d0%bb%d0%b5%d0%b2-%d0%b2%d0%bd%d1%83%d0%ba-%d0%bd%d0%b0-%d0%b3%d0%be%d0%bb%d0%b5%d0%bc%d0%b8%d1%8f-%d0%bf%d0%b8%d1%81%d0%b0%d1%82%d0%b5%d0%bb/", "text": "Навършиха се 120 години от рождението на големия български писател Димитър Талев (1898 – 1966). За честването специално от Берлин дойде неговият по-малък син Владимир заедно с наследника си Андреас. Талев е автор на тетралогията „Железният светилник“, Преспанските камбани“, „Гласовете ви чувам“ и „Илинден“. Животът на писателя, роден в Прилеп, е белязан с борбите за Македония, а след 9 септември 1944 г. е заклеймен и преминава през ада на затвори, концлагери и изселване. За него разказва един от внуците му Климент Талев. – България чества 120 години от рождението на големия български писател и ваш дядо Димитър Талев. Как посрещате вие – наследниците му, тази годишнина във време на забрава и промяна на ценности, господин Талев? – 120 години минаха от рождението на Димитър Талев, но у нашето семейство има болка. Заради забравата днес. Кой сега си спомня за хора като него, след като дори в училището витае духът на забравата. А Талев наистина е автор, с когото би се гордяла всяка нация, той е световен писател. Не помня дядо приживе, защото той умира четири години преди да се родя. Но баща ми много ми е разказвал за него. Израснал съм с неговите въжделения, с книгите му. Целият архив на Димитър Талев е у нас в Бистрица, в къщата, която дядо ми е построил преди повече от 50 години. Преди да умре, татко ми – той е по-големият му син, ми даде два завета. Първо, да продължа да проповядвам и предавам на другите поколения заветите на дядо и каузата му за Македония, да браня дядовия архив – както от македонистите, така и от враговете на Талевото слово, облечени във власт тук, в България! И второ, да довърша започнатата от него битка и „пиратите“ от Република Македония да получат възмездие. Досега не съм завел дело, защото разчитах на благоприятно раздвижване след спогодбата, след подписания договор, но уви… – Пиратските издания в Македония на Димитър Талев преди няколко години предизвикаха много коментари, имаше реакции и вие с право предприехте атака срещу тях. Докъде стигна борбата ви срещу македонистите в Скопие? – Почти доникъде, постоянно се сблъсквам с държавните институции, но историята е по-дълга. През 2001 г. наши приятели ни написаха писмо от Македония, че там е издаден романът на дядо „Илинден“, дори се разкри, че го продават за 55 долара чак в Австралия. Издателят г-н Иван Гранитски ми каза, че това е истински грабеж. Къде ли не ходих по най-високите институции, но нещата се потулиха. Преди 4-5 месеца имах малко неприятни моменти с един агент, който се представи, че е от Външно министерство. Два пъти ме среща на метростанция „Младост 3“, каза ми да се кротна и да не им мътя външната политика. Дадох им дори и пиратското издание на „Железният светилник“ на издателство „Арлекин 2006“, в което най-скандалното е, че то е излязло под шапката на Министерството на културата на Македония. Казаха ми, че е направено запитване в Македония и оттам са отговорили, че няма такива издания. Направи се и една експертиза, която 2 години не ми я предоставяха. – И каква е истината всъщност? – Истината е, че в македонския вариант на книгата няма дори някои страници от романа, а думата „българин“ е заменена с „македонец“. Това е абсолютно криминално престъпление. В много държави, вкл. и в Македония, подобно нещо се смята за криминално престъпление, но не вярвам тяхната държава да се трогне и да започне дело. Нашата обаче има правото да го направи. – Да не искате да кажете, че вече се подготвя такова дело, за такива намерения бяхте намеквали преди? – Вече твърдо сме решили. Всички наследници – аз, чичо ми Владимир, който живее в Берлин и неговият син Андреас, ще заведем дело срещу Македония в Страсбург. Вече сме упълномощили издателство „Захарий Стоянов“, което издаде томовете с цялото творчество на дядо, да защитава правата на писателя и в България, и в чужбина. Бяха написани няколко писма до МВнР – никакъв резултат, и след половингодишно чакане на отговор, решихме да започнем съдебни процедури. Вече са наети няколко от най-добрите адвокати, за да осъдим криминалните издания в Македония и това ще стане още в началото на следващата година. Нещата вече са в ход – усилено подготвяме в момента документацията. – Кои адвокати са ангажирани? – Засега адвокатите са помолили за дискретност, за да могат да подготвят документацията. Делото ще бъде срещу държавата Македония в лицето на тяхното Министерство на културата и двете издателства, издали криминалните броеве на „Железният светилник“. Жалко, че Външно министерство, трима външни министри в лицето на Даниел Митов, служебният и особено сегашната министърка Екатерина Захариева, не благоволяват да отговарят на нашите писма, на десетките интервюта, които аз и другите ми роднини сме дали – пълно безхаберие и пълна безотговорност. Това безобразие повече не може да се търпи. Ще заведем и дело срещу Външно министерство за безотговорност и безхаберие, но и персонално срещу министър Захариева, която за половин година не можела да отговори на нито едно едно наше питане. Дори втората половина от живота ми да мине в съдебни разпри, смятам да стигна до победен край, защото това е дълг на всеки автентичен Талев! – Дядо ви никога не е признавал македонския език. Комунистите са го пратили в концлагери след 9 септември, но и днешните политици като че ли се страхуват от него. Защо? – Има нещо много интересно. Оказва се че той – Димитър Талев, винаги е неудобен. Преди за комунистите, сега за натовците и евроатлантиците. Дядо винаги е искал да поправи една несправедливост за Македония. В онези години заради решението на Коминтерна да създаде изкуствена македонска нация, а днес там се намесват геополитически интереси и пак всичко ще се замете под килима. Историята не е удобна за никои властимащи. Заради всичко това отношението не само към Талев, но и към други български класици, свързани с Македония, вече е различно. Искат да ги забраняват, цензурират или най-добре да бъдат забравени. Това е национално престъпление. Умът ми не го побира как така ще искаш да преиначиш историята си? Днес мерките за това са много префинени – чрез забрава, така било най-безболезнено. Ние, като нация не бива да позволяваме това. Отрязаните клони ще счупят и дървото. Ще се превърнем в нация без корен. Това е най-прекият път към изчезването ни. – Да си спомним за дядо ви, честваме 120 години от рождението му. Какъв образ сте си изградили за него от спомените на вашия баща и роднините ви? – Димитър Талев не е бил свит и болен човек, с големи диоптри, както някои хора си мислят. Баща ми много се ядосваше, че дават акцент на високите диоптри на дядо. Напротив, той е бил със страхотна воля, някой път е размахвал бастуна, за да отстоява своята кауза. Той ходел с бастун и револвер на пояса. През 1933 г., когато убиват Симеон Евтимов – директора на вестник „Македония“, по решение на дясното крило на ВМРО, го избират за директор и той приема. Няколко пъти има опити за атентати срещу него, но те не успяват. Той ходи с револвер точно в тези смутни времена, когато баба ми Ирина е носела баща ми в корема си. Воля, динамика, чувство за справедливост – това е Талев. Според баща ми Братислав дядо е бил доста строг човек, но всичко, което е правил, е било с мисълта за България. Преживял е много тежки моменти в живота си, особено след 9 септември 1944-а – затвор, концлагери, изселване… – Каква е била причината за такова отношение на властта към него, какви са били прегрешенията му? – Дядо бил заклеймен като „фашист“ и „великобългарски шовинист“. През 1944-та новият режим променя изцяло политиката на България по македонския въпрос и както е известно, започва македонизация на Пиринския край. Талев, който е роден в Прилеп, не приема това. Изключен е от Съюза на писателите и е лишен от право да участва в обществения и литературния живот. Не му дават никаква работа. Но и при тези тежки условия довършва романа „Железният светилник“. – В какво се изразява „фашистката“ му дейност и тя ли става решаваща при формулирането на обвиненията срещу него и за арестуването му през 1944-та от комунистите? – Писателят е дълбоко свързан с историята и съдбата на българите в Македония, участвал е в борбите за тяхното освобождаване. Той е бил в близки отношения с прочутия Ванче Михайлов. Зная, че са имали няколко срещи, двамата са имали близки убеждения най-вече за националната идентичност на Македония. Великите сили не искат да има Велика България. До 9 септември 1944-та Талев написва десетки статии, защитаващи правата на поробените българи в Егейска и Вардарска Македония и няколко сборника с разкази и исторически новели. – После дядо ви е изпратен в лагер. Какво знаете за това? – Вече болен, той е пратен в Куциян. Храната – варени кочани зеле без никаква мазнина, го разболява още повече. Дядо се връща оттам толкова слаб и изтормозен, че хората едва го познали. Всъщност баба Ирина го спасява. Тя беше много предана жена и съпруга. Татко е споменавал през годините как баба сварявала захар, след това я карамелизира, а после слага в буркани с етикети от близката аптека. Уж че е лекарство, тя вкарва тези буркани в лагера, за да подсилва по някакъв начин организма му. Баба постоянно е била по затворите, търсейки начини да му изпрати нещо, и татко и брат му практически гладували. Със захар на бучки баба ми Ирина спасява Талев. По майчина линия тя се казва Измирлиева, т.е. ние сме близки братовчеди с Христо Смирненски, с неговия род. Иначе баба и дядо са се запознали на събиране на ВМРО, тя е от Кукуш. Може би ще е любопитно да спомена, че баба Ирина е била голяма красавица, чувал съм преди години, някои хора да казват, че тя и великата актриса Джина Лолобриджида, много си приличали. Е, двете не са били на една възраст, разбира се. – Какво знаете за периода, в който Димитър Талев и семейството му са били изселени в Луковит и защо точно там? – Защото мястото не е много далече от София. Животът там се оказва доста суров, дядо дори се опитва да работи на една кариера край Луковит. Цял ден чука камъни, но вечерта се връща с разранени ръце и се отказва. Това се случва през 1948-а. Баба ми тогава е около 35-годишна и се налага да работи в тъкачница в Луковит. Така препитанието на семейството (с две деца – баща ми Братислав и по-малкия му брат Владимир) пада върху крехките й плещи. Често работният й ден е приключвал през нощта. Чичо ми Владимир като малък се разболява, хваща дизентерия. Добре че не е бил пълнолетен и успяват да го изпратят на сестрата на баба Ирина – Веселина Станишева, където живее известно време. Всичко това, за да могат да изкарат някой лев. Тежки години са били. Баба е нагрявала тухли на печката и ги е пъхвала под краката на дядо ми, а той продължавал да пише с ръкавици и с вързани ръце. Имал е много силен дух. – Коя е била личната кауза на Димитър Талев? – Дядо е пропагандирал и се е борел за обединена България, мечтаел е за границите на Самуилова България. Бил е абсолютно против този измислен македонски език. Тогава той е бил неудобен за властта и не е допускан нищо да издава. – Как става реабилитацията на дядо ви? – В моето семейство смятаме, че дядо не е реабилитиран. Народът прави това, а не властта. Иначе в края на 50-те и началото на 60-те години комунистическият режим изведнъж променя вижданията си по македонския въпрос и постепенно застава на патриотични позиции. В резултат на това позволяват на Талев да работи на свободна писателска практика. Така е преодоляно към него и враждебното отношение от страна на властта. Скоро след това Талев започва да получава и награди, като званието „Народен деятел на културата“, става лауреат на Димитровска награда (1959 г.), дори е избран за народен представител (в 31-вото НС през 1966 г.) – Защо казвате, че народът го реабилитира? – Баща ми казваше, че народът е спасил Талев. И разправяше как като вървял веднъж по „Граф Игнатиев“, на завоя с „Алабин“ видял събрани много хора. Помислил, че е станало някакво нещастие с трамвай, но като попитал какво става, всички развълнувано отговорили: „Ще говори Димитър Талев.“ Дядо имал среща с читатели в кино „Москва“. Ето как не държавата, а хората го реабилитират. – Имало ли е опити за кражба на ръкописи на Талев? – Когато живеехме на улица „Паренсов“ – трябва да съм бил 10-11-годишен, забелязахме, че изчезват различни ръкописи и ценни тефтерчета с разговори на дядо, свързани с Македония. Все едно имаше полтъргайсти. Татко веднага се досети, че Държавна сигурност обича да посещава дома ни. Затова реши да се преместим в къщата ни в Бистрица, която дядо бе направил приживе през 1958-1959 г. Надеждата ни бе зад високия зид да имаме по-малко неканени гости. Точно там дядо е написал романите „Самуил“ (издаден през 1958 г.), и „Хилендарският монах“ (издаден през 1962 г.). И така през 1981-ва качихме целия му архив в Бистрица. Впоследствие тази къща стана наш дом. – Вие имате дъщеря, тя как приема тази семейна история на рода Талеви? – Дъщеря ми Ерика е моята гордост. Тя вече знае всичко за дядо си и ще продължи да пази паметта на рода си, вярвам в това. Днес издателствата се сблъскват с чуждестранни фондации, личности и институции, като Джордж Сорос, „Америка за България“ и Брюксел, които искат да претопят националната идентичност на българите. Затова се атакуват българските автори като Димитър Талев и Иван Вазов. Чуждестранните фондации разделят етнически целия балкански регион. На това трябва да се противопоставим. Дължим го на тези, които са гордост за нацията ни, част от тях е и дядо ми Димитър Талев. Нашият гост  Климент Талев е внук на големия български писател Димитър Талев. Роден е през 1970 г. След кончината на баща му той е човекът, който се грижи за архива на българския народопсихолог. Баща му – Братислав Талев, бе депутат от ВНС от Демократическата партия. Отказа да се присъедини към 39-имата от СДС, които напуснаха парламента през 1991-а, и подписа Конституцията. Днес Климент се занимава с биоземеделие и гледа животни в родовата си къща в Бистрица, Софийско. Има дъщеря Ерика, на 19 г.                   ", "date": "2018.10.06", "title": " Климент Талев – внук на големия писател Димитър Талев, пред „Труд“: Ние, Талеви, ще съдим Македония и министър Захариева\t\t\t"}
{"url": "https://trud.bg/%d1%80%d1%83%d0%bc%d1%8a%d0%bd%d0%b8%d1%8f-%d0%b3%d0%bb%d0%b0%d1%81%d1%83%d0%b2%d0%b0-%d0%bd%d0%b0-%d1%80%d0%b5%d1%84%d0%b5%d1%80%d0%b5%d0%bd%d0%b4%d1%83%d0%bc-%d0%b7%d0%b0-%d0%bf%d1%80%d0%b5%d0%b4/", "text": "19 млн. румънци гласуват днес и утре на референдум за промяна на дефиницията за семейство в конституцията на страната. В документа е записано, че семейството се основава на брак между съпрузи. Румънците искат новата дефиниция да бъде „между мъж и жена”. Референдумът беше организиран след като гражданското движение „Коалиция за семейството” събра подписите на 3 млн. румънци и внесе инициативата в парламента. Конституционният съд даде зелена светлина за планираната промяна. Секциите отварят днес в 7 ч. сутринта и ще бъдат затваряни всяка вечер в двата дни на провеждането на референдума. За да бъдат признати резултатите за валидни, трябва да гласуват най-малко 30% от имащите право на глас или 5,68 млн. румънци. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.06", "title": " Румъния гласува на референдум за предефиниране на термина семейство"}
{"url": "https://trud.bg/%d0%b7%d0%b5%d0%bc%d0%b5%d1%82%d1%80%d0%b5%d1%81%d0%b5%d0%bd%d0%b8%d0%b5-%d0%be%d1%82-47-%d0%bf%d0%be-%d1%80%d0%b8%d1%85%d1%82%d0%b5%d1%80-%d1%80%d0%b0%d0%b7%d0%bb%d1%8e%d0%bb%d1%8f-%d0%be%d1%81-2/", "text": "Земетресение с магнитуд 4,7 по скалата на Рихтер е регистрирано на остров Сицилия. Това става ясно от сайта на Европейският средиземноморски сеизмологичен център. Засега няма данни за жертви и материални щети. Трусът е регистриран малко след 3:30 ч българско време на дълбочина от 5 километра. Епицентърът е на 8 километра западно от град Катания. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.06", "title": " Земетресение от 4,7 по Рихтер разлюля остров Сицилия\t\t\t"}
{"url": "https://trud.bg/%d0%ba%d0%b0%d0%ba%d0%b2%d0%b8-%d1%81%d1%8a%d0%be%d0%b1%d1%89%d0%b5%d0%bd%d0%b8%d1%8f-%d0%ba%d1%8a%d0%bc-%d0%bf%d0%be%d1%82%d1%80%d0%b5%d0%b1%d0%b8%d1%82%d0%b5%d0%bb%d0%b8%d1%82%d0%b5-%d1%89%d0%b5/", "text": "Съпруга към мъжа си:  – Какво да подарим на сина за 18 рожден ден?  – Хайде да му купим гумена жена.  – Ти ум имаш ли? Той е интелигентно момче!  – А ние ще й сложим очила… *** Решил дядото да зареже бабата и да си вземе млада жена. Намерил си невероятна млада красавица. Завел я в гражданското, а там го попитали:  – Дядо, погледни се на какво приличаш, на къде си тръгнал с това момиче?  Дядката отговорил:  – Омръзна ми моята жена, цяла нощ все повтаря, топло ми е, студено ми е, отвори прозореца, затвори прозореца, дай хапчетата, болна съм… А тази, излезе вечерта и чак на сутринта се прибира, никакви проблеми… спя спокойно. *** В някакво ДКЦ в ЕС, след новите правила за лични данни.  Излиза сестрата пред кабинета:  – Във връзка с новите правила за лични данни, нямам право да ви викам по име. Затова – пациентът с трипера и сифилиса – моля, заповядайте! *** – Господин началник, може ли да си взема отпуска?  – За какво ти е бе, Петров? И без това бюрото ти е точно до прозореца? *** Командващият армията поканва офицерите и техните жени в базата на коктейл.  Един от генералите държи реч пред събралите се. Млад лейтенант се обръща към жената до него и казва:  – Каква глупости ги дрънка този глупак, а?  Жената обръща червеното си от гняв лице към него с думите:  – Лейтенант, знаете ли коя съм аз?  – Не, госпожо.  – Аз съм жената на този, който нарекохте “глупак”.  – Така ли, – казва младият лейтенат твърдо и наперено, – а знаете ли кой съм аз?  – Не, не знам- казва генералската жена.  – Слава богу! – казва лейтенантът и изчезва в тълпата. *** Радостен студент скача от масата на професора и тича към изхода с викове:  – Взех го! Взех го!  – Чакай! – крещи след него професорът, сочейки студентската му книжка. – Трябва да го отбележим.  – Довечера ще го отбележим! – чува се някъде от коридора…. *** Мъжът на една жена се занимавал с черна магия. Преди да умре, той я предупредил:  – Аз утре ще умра, обаче ако разбера, че ти спиш след смъртта ми с други мъже, ще се откопая от гроба и ще те удуша!  Умрял мъжът на другия ден, а на следващия ден жената преспала с половината град. Един от познатите й я пита:  – Не се ли страхуваш? Нали той каза, че ще се изрови от гроба и ще те удуши?  – Нека рови! Аз помолих да го погребат с лицето надолу! *** Баща към детето си:  – Спри да крадеш, едно време хич не крадяхме!  Вечерта преди лягане бащата заключва ракията в сейф с думите:  – Едно време крадяха пари, а сега ракия, че за мен нищо не остана. *** На прием жена укорява мъжа си:  – Вече за десети път отиваш до бюфета и си наливаш питие. Какво ще си помислят хората за теб?  – Могат единствено да ме съжаляват.  – Защо?  – Защото всеки път казвам, че е за теб… *** В болницата докарват пострадал. След оглед лекарят пита:  – Какво стана? Автомобилна катастрофа ли?  – Да.  – Сигурно сте карали много бързо?  – Не, много бавно ходех…. *** Майкрософт обмислял да пусне нова руска версия на Windows.  При нея вместо надпис “Открито е ново устройство, да инсталирам ли драйвери”, ще излиза надпис “Открито е ново устройство. Трябва да го полеем!” *** Мутра звъни по мобифона на приятел:  – Тиква, аре утре да ходиме на риба!  – Нема да стане, брато. Утре не може.  – Що бе, виж кво време се е отворило.  – Абе може да се е отворило, ама ти отвори вестника и виж кво пише.  – Кво бе?  – Ми утре бил благоприятен ден за РИБИ-те…. *** – Големи грижи около тази сватба! Родителите на булката искаха църковен брак, а ние – граждански…  – А младоженецът?  – Той пък изобщо не искаше да се жени! *** И когато паднеш, аз ще съм до теб!!!  Вечно твой,  подът! *** – Мамо, защо бебетата ги носят щъркелите, а не папагалите?  – Защото ако ги носят папагалите, веднага ще пропеят кой е бащата! *** Руснак се връща от Испания. Започват да го разпитват:  – Разкажи, как беше там? Къде ходи, какво видя?  – Ами, бях в Испания, въобще, Испания видях…  – А на корида, беше ли?  – Естееествено, бях и на корида…  – Е, как е коридата?  – Ами, знаааачи, отивам на стадиона: сто хиляди човека и всичките испанци. Всичките едни, абе, спокойни…… Излиза тореадорът, такъв, строен, красив, в специален костюм, въобщеее един такъв спокоен, спокоен. Извеждат бика, един такъв здрав, красив, абе въобщее един спокоен, спокоен…. И защо му трябваше на тореадора, да му показва нашето знаме….. *** Малкото синче на доктор обяснява на приятелите си за неделната разходка с баща си.  – Първо тате изпреварваше всички коли, после нас ни изпревари някакъв човек на мотоциклет. Той ни спря и написа на тате рецепта… *** Вилхем Тел, Робин Худ и Бай Ганю решили да видят кой е най-добър в стрелбата с лък. Застанал един човек с ябълка на главата и пръв по него стрелял Робин Худ. Стрелата се забила право в ябълката.  – I am Robin Hood! – казал той.  Втори стрелял Вилхем Тел. И той улучил ябълката и казал:  – I am Wilhelm Tel.  Бай Ганю се прицелил, стрелял, и:  – I am sorry… *** Седи Иванчо и гледа през прозореца. По едно време тича при майка си:  – Мамо, мамо, татко си идва! Какво ще му покажем първо – моя бележник или новото ти палто? *** Професор по латински възхвалява духа и здравето на древните римляни и разказва как обикновеният древноримски младеж преди закуска преплувал по три пъти река Тибър.  В това време един от студентите говори с колегата си на задния ред.  – Мога ли да знам какво е толкова интересно? – пита професорът.  – Просто казвах на колегата, – отговаря студентът – че ако преплува три пъти реката, ще излезе на другият бряг, на който не са дрехите му… *** Каубой отива да живее в новопостроен град в Тексас. Оставя си багажа и излиза на улицата. Гледа един от местните жители седи на люлеещ се стол и мързелува. Новият решава да установи контакт и казва:  – Здрасти, пич. Как е в тоя град? Има ли висока смъртност?  – Какви ги приказваш?! Каква смъртност?! Миналата седмица официално открихме гробището и се наложи да застреляме няколко човека, за да има кого да погребваме… *** Двама пияни руски философи си говорят.  Първият:  – Какво мислиш, че ще стане, ако в Русия изчезне всичката водка?  Вторият:  – В природата нищо не изчезва безследно. Ако изведнъж изчезне водката в Русия, значи, тя ще се появи на друго място. Точно там, където се появи тя, там ще бъде и Русия…. *** Тази жена страда заради вярата си.  – И в какво вярва тя?  – В това, че може да носи обувки 35 номер при 39 номер на крака. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.06", "title": " Какви съобщения към потребителите ще изпраща нова руска версия на Windows?"}
{"url": "https://trud.bg/%d0%bf%d0%be%d1%81%d0%be%d0%bb%d1%81%d1%82%d0%b2%d0%be%d1%82%d0%be-%d0%bd%d0%b0-%d1%81%d0%b0%d1%89-%d0%b2-%d0%bf%d1%80%d0%b8%d1%89%d0%b8%d0%bd%d0%b0-%d0%bf%d0%be%d0%b4%d0%ba%d1%80%d0%b5%d0%bf%d0%b8/", "text": "Вашингтон заяви, че поддържа решението на властите в Прищина за преобразуване на местните сили за сигурност в професионална армия с ограничен мандат по стандартите на НАТО, съобщиха от посолството на САЩ в Косово, предава руският портал „Военное обозрение“. От дипломатическото представителство съобщиха, че Вашингтон „поддържа трансформацията на Силите за сигурност на Косово (ССК) в професионални, многонационални и оперативно съвместими с НАТО въоръжени сили с ограничен мандат за териториална самоотбрана“. Освен това от посолството подчертаха, че „нито една страна не може да наложи вето на тази трансформация“. Изданието припомня, че по-рано косовският парламент прие решение за трансформация на ССК в армия. Съответстващите законопроекти са одобрени от парламентарната комисия по вътрешни работи и отбрана на Косово и са изпратени на депутатите за гласуване. Президентът на страната Хашим Тачи заедно със своите поддръжници подкрепи законопроекта, а премиерът Рамуш Харадинай заяви, че „Америка благослови“ създаването на косовска армия по стандартите на НАТО. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com        ", "date": "2018.10.06", "title": " Посолството на САЩ в Прищина подкрепи създаването на косовска армия"}
{"url": "https://trud.bg/%d0%b2%d0%b5%d1%81%d0%b5%d0%bb%d0%b8%d0%bd-%d0%ba%d1%8e%d1%80%d0%ba%d1%87%d0%b8%d0%b5%d0%b2-%d0%b1%d1%81%d1%82-%d0%be%d1%89%d0%b5-%d0%b2-%d1%81%d0%bb%d0%b5%d0%b4%d0%b2%d0%b0%d1%89%d0%b8%d1%8f-%d1%82/", "text": "–  Г-н Кюркчиев, джакпотът от над 7 100 000 лева в играта „Тото 2 – 6 от 49” на СПОРТ ТОТО беше спечелен преди три тиража. Каква е математическата вероятност да падне отново и някой щастливец да познае пак печелившата комбинация?  – След като беше спечелен, джакпотът веднага беше рестартиран с нови 2 000 000. За три тиража сумата нарасна с почти 500 000 лева и за утре ще бъде 2 500 000 лева. Още следващия път джакпотът може да падне отново и да имаме нов тото милионер. Както стана в играта „Тото 2 – 6 от 42“. Само един тираж, след като сумата от над 1 000 000 беше спечелена и рестартирана с нови 300 000 лева, късметлия позна печелившата комбинация и грабна сумата от 330 000. Така че всички участници в игрите на БСТ са потенциални милионери и то във всеки тираж. Ще обясня математически какъв е шансът за спечелването на тази сума. Ако играете с една комбинация, индивидуалният шанс да спечелите е 1, делено на броя на всички комбинации в Тото 2. Този брой е почти 14 милиона. Ако пуснете фиш с 4 различни комбинации, шансът вече е 1 към 14 000 000 /4, или 1 на 3,5 милиона. Изобщо, ако пуснете „N“ на брой различни комбинации, шансът да спечелите е 1, делено на 14 000 000/N. Математически всички комбинации от числа имат еднакъв шанс да бъдат изтеглени. С други думи шансът да се изтегли комбинацията 1,2,3,4,5,6 е равен на този да се изтегли и всяка друга поредица от числа. Шансът да падне джакпотът е равен на 1, делено на числото „14 милиона върху броя на различните комбинации, пуснати в тиража”. Ако например има пуснати 1,4 милиона различни комбинации, то шансът джакпотът да падне е 1 към 10, или 10%. Искам да обърна внимание на това, че когато повече хора се включват в играта, шансът джакпотът да падне се увеличава многократно. Обикновено това се случва, когато броят на различните комбинации достигне два, три или четири милиона. Колкото повече хора играят, толкова повече различни комбинации се пускат и толкова по-голям е шансът джакпотът да падне. –  Как човек може да увеличи шанса си за спечелването на тази крупна сума?  – Шансовете за печалба се увеличават, когато хората играят с повече комбинации и с повече числа. Напоследък много участници го правят и в тези фишове обикновено винаги има печалба. Освен това в игрите на СПОРТ ТОТО, хората винаги имат повече от един шанс. Например за настоящия тираж, с един фиш в „Тото 2 – 6 от 49“ човек може: Първо – да спечели джакпот от близо 2 500 000 лева в играта  Второ – да си спечели друга привлекателна сума, ако уцели петица или четворка.  Трето – да спечели до 120 000 лева от Втори тото шанс на играта  И четвърто – да спечели чисто нов лек автомобил Форд ЕкоСпорт А ако сте попълнили Тото джокер имате още една възможност да проверите късмета си. Там печалбата е 61 000 лева. –  Стана традиция СПОРТ ТОТО да обвързва тиражите си с празници и тогава да дава още по-атрактивни печалби. След точно две седмици, на 26 октомври, е Димитровден. Подготвяте ли нещо специално?  – Български спортен тотализатор е държавно предприятие, което работи за общонационална кауза – българския спорт. Всички празници са прекрасен повод за запазване на българските традиции и да си припомним, че всеки един от нашите участници допринася за развитието на спорта, чрез своя залог. Специално за Димитровден, Български спортен тотализатор отново е подготвил парични изненади за тото-играчите! Празникът е повод тотото да добави още един БОНУС от 100 000 лева към редовните печалби за участниците, които познаят печелившата комбинация във Втори тото шанс на “Тото 2 – 5 от 35“. Всички играчи, уцелили късметлийските числа, ще си поделят бонуса от 100 000 лева, независимо от числата на двете допълнителни топки. Само за тиража на Димитровден – 26 октомври, възможните печалби ще са до 300 000 лева. Искам да напомня, че участието в играта Втори тото шанс на “Тото 2 – 5 от 35“ е без допълнителен залог. Само трябва да запазите фиша си за редовния тираж и да следите тегленето на късметлийските числа на следващия ден в ефира на БТВ.", "date": "2018.10.06", "title": " Веселин Кюркчиев, БСТ: Още в следващия тираж може да имаме нов ТОТО милионер\t\t\t"}
{"url": "https://trud.bg/%d0%bf%d0%be%d0%bb%d0%b8%d1%86%d0%b0%d0%b9-%d0%be%d1%82-%d1%87%d0%b8%d0%ba%d0%b0%d0%b3%d0%be-%d0%b5-%d0%bf%d1%80%d0%b8%d0%b7%d0%bd%d0%b0%d1%82-%d0%b7%d0%b0-%d0%b2%d0%b8%d0%bd%d0%be%d0%b2%d0%b5%d0%bd/", "text": "Бял полицай от Чикаго бе признат за виновен за убийството на чернокож младеж, по когото е стрелял 16 пъти през октомври 2014 г., съобщи агенция „Франс прес“. Джейсън Ван Дайк е признат за виновен в застрелването от разстояние и без причина на 17-годишния Лакуан Макдоналд, който държал нож. 40-годишният Ван Дайк пледира невинен. Съдебните заседатели обаче го признаха за виновен в непредумишлено убийство и други обвинения, свързани с употреба на огнестрелно оръжие при отегчаващи обстоятелства. През 2015 г. бе излъчен видеозапис с убийството на чернокожия младеж, което предизвика продължили с месеци размирици в третия по големина град на Съединените щати и оставката на началника на полицията на Чикаго. На записа се вижда как Ван Дайк стреля по Макдоналд, който е на няколко метра от него, и продължава да изпразва пълнителя си, дори след като младежът лежи на земята. Никой от другите девет присъстващи полицаи не използва оръжието си. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.06", "title": " Полицай от Чикаго е признат за виновен за убийство на чернокож младеж, стрелял 16 пъти в него"}
{"url": "https://trud.bg/%d0%b8%d0%bc%d0%b0%d0%bc%d0%b5-%d0%bb%d0%b8-%d1%88%d0%b0%d0%bd%d1%81-%d0%b7%d0%b0-%d0%b5%d0%b4%d0%b8%d0%bd%d0%b5%d0%bd%d0%b8%d0%b5/", "text": "Тази есен като българска нация, като българско общество, като България, имаме един шанс. Може скоро да не се повтори. Може да е и последен. Съдбата няма навик да предупреждава. Имам предвид шанса, който предлага поставянето на обществената сцена на въпроса за единението и за общата визия за бъдещето, от които се нуждаем като общество и като нация. И като държава. Ако искаме да се борим, за да ни има. Инициативите това да се случи идват от политически среди и личности, които са общо взето от средите на опозицията. С основание може да се смята, че така те търсят да привлекат някакво обществено внимание, да компенсират донякъде факта, че не са във властта. Разбираемо е отношението на управляващите. Те гледат да принизят, да омаловажат, да компрометират, ако успеят, инициативата, защото смятат, че тя накърнява позицията им на управляващи. Така е било, така е в политиката. Тази есен шансът ни като нация, като общество, е заради бъдещето на България, да опитаме да променим традицията и да тръгнем по друг път. Илюзия е да искаме и да се надяваме, че опозиция и управляващи, хора с различни възгледи и убеждения, „ще плеснат с ръце и ще се прегърнат…“. Но ако тези хора, въпреки разлики и несъгласия, си дадат труд да се огледат и да преценят как върви светът, в какъв водовъртеж са всички страни, и България в това число, не може да не стигнат до убеждението, че ни е нужно единение, че ни е нужна обща визия за едно желано бъдеще. И че понеже не е възможно нито едното, нито другото, да ги създадем в едно денонощие, важното е да заявим воля и да започнем да правим заедно усилия в тази посока. Опозиция и управляващи да покажат, че освен сблъсъците на обществената сцена в ежедневието, разбират и мислят и за онова, което е по-далеч в бъдещето и правят каквото е нужно, за да се подготвя пътя му. Разискванията в общото събрание на ООН отново потвърждават, както небивалите опасности, пред които е изправен нашият свят, така и продължаващата липса на готовност и съгласие за общи действия за преодоляването им. Доколкото това би се оказало по възможностите на съвременното човечество. България далеч не е между първите нито по население, нито по материални ресурси. Слава Богу, не сме обладани и от амбиции, които да ни тласкат в интриги и конфликти в нашия, или в по-далечни райони. Но това съвсем не означава, че някой ни гарантира спокойствие и сигурност, каквито и красиви обещания да са записани в един или друг договор. Както показват думите и поведението на съвременните лидери, като се започне от президента Доналд Тръмп, всяка държава, всяка нация трябва да се грижи и да носи отговорността за своите си национални интереси. Ние не можем в предвидимо бъдеще да променим ранга си, тежестта си на сцената на света. Но ако успеем да покажем първо на себе си, а с това и на партньори и опоненти, че сме по-единни, че имаме по-споделена визия за бъдещето ни като народ и държава, това ще се забележи и оцени. И ще бъде само в наша полза днес, и – най-вече – в бъдещето. Политическите и духовните лидери на днешна България са тези, които знаем. Едни си симпатизират, други – са „на нож“. Така е и с отношението на съвременниците към тях. Един одобрява едни, друг – други. Но и от лидерите, и от  привържениците и опонентите, бъдещето на България търси и иска едно усилие. Да загърбят страстите породени от днешния ден, или от недалечното минало – колкото и да са основателни сами по себе си – и да направят жест за утрешния ден и за потомците. Като заявят воля и подемат общи усилия за единение и за споделяна визия. Не е първи път в годините след 1989-а обществото ни да чува призиви за единение, за общо виждане за бъдещето и т.н. Струва ми се, че всяка от политическите сили е имала подобни моменти. Фактът, че въпреки това и едното, и другото все още звучат почти утопично, не доказва, че не се нуждаем от тях. Истината е, че пътят до тези стойности – когато са в душата на една национална общност, а не само като красиви фрази в разни договори – е труден и изисква изключителни качества и от политиците, и от обществото. Но месеците и годините, които са сега непосредствено пред днешното поколение, ще бъдат, по всичко личи, време на драматични изпитания именно в това направление. От най-големите и най-мощните, до последните по ръст или по ресурси, всички ще изтърпят „проверки“ за единение и общо виждане. Без оглед в какви съюзи, коалиции и обединения от различен вид са намерили място. И политически битки като изборите за Европейския парламент през май идната година, или преговорите между ЕС и Великобритания за нашумелия Брекзит, ще изглеждат на фона на общите изпитания и конфликти като почти занимателни епизоди. Защото сблъсъците в стратегическите направления ще изправят не една и две държави пред съдбоносния избор „да бъдат или да не бъдат“.   Нека опитаме с решителни действия Нека опитаме да преварим поне донякъде очертаващите се и за нас изпитания и да ги посрещнем с някаква степен на подготвеност и възможност за решителни действия. Няма по-добър терен за това от единението и общата визия за бъдещето. Само ние самите можем да го постигнем. Никой няма да го направи вместо нас.      ", "date": "2018.10.06", "title": " Имаме ли шанс за единение\t\t\t"}
{"url": "https://trud.bg/%d0%bb%d0%b5%d0%b9%d0%b4%d0%b8-%d0%b3%d0%b0%d0%b3%d0%b0-%d0%bf%d0%b0%d0%ba-%d1%81%d0%b5-%d0%bf%d1%80%d0%b0%d0%b2%d0%b8-%d0%bd%d0%b0-%d0%b0%d0%ba%d1%82%d1%80%d0%b8%d1%81%d0%b0/", "text": "„Роди се звезда” беше представен на фестивала в Торонто Почитателите на мюзикъли мзогат да погледнат към премиерата на “Роди се звезда” Филмът е трети римейк на класическия едноименен холивудски мюзикъл от 1937-а година. Най-новата версия маркира режисьорския дебют на номинирания за “Оскар” актьор Брадли Купър, познат с ролите си в “Последния ергенски запой” и “Американски снайпер”. В главната женска роля е Лейди Гага, която за пореден път се пробва като актриса като това е несъмнено нейния най-амбициозен екранен опит. “Роди се звезда” беше представен на фестивала в Торонто и получи прилични отзиви. Купър е автор на сценария заедно с Уил Фетърс и Ерик Рот. Той си е дал една от главните роли, подкрепен е от комедиантите Андрю Дайс Клей и Дейв Шапел и Сам Елиът. Сюжетът проследява залеза на кънтри музикант, изигран от режисьора Брадли Купър, който открива и се влюбва в млада талантлива изпълнителка (Лейди Гага) и с неговата помощ тя става голяма звезда. Оригиналният филм “Роди се звезда” излиза през 1937-а. После идват два римейка – през 50-те и 70-те години на миналия век. Третият римейк се ражда след тежки производствени мъки. Преди седем години Клинт Истууд трябваше да режисира Бионсе в главната роля. Тези планове пропадат и към продукцията се прикачват имена като Крисчън Бейл, Леонардо ДиКаприо, Уил Смит и Том Круз. Най-накрая се стига до Брадли Купър и Лейди Гага.  ", "date": "2018.10.06", "title": " Лейди Гага пак се прави на актриса"}
{"url": "https://trud.bg/%d0%b7%d0%b0%d0%b5%d0%b2-%d0%b8%d0%b7%d0%b1%d0%be%d1%80%d0%b8%d1%82%d0%b5-%d1%81%d0%b0-%d0%bd%d0%b5%d0%b8%d0%b7%d0%b1%d0%b5%d0%b6%d0%bd%d0%b8-%d0%b0%d0%ba%d0%be-%d0%be%d0%bf%d0%be%d0%b7%d0%b8%d1%86/", "text": "Ако опозицията се опита да възпрепятства бъдещето на Македония в ЕС и НАТО поради лични интереси, управляващата коалицията ще трябва да отиде на предсрочни парламентарни избори, заяви македонският премиер Зоран Заев в интервю пред BHTV1, предава скопското електронно издание „Фактор“. „Ще направим всичко, за да осигурим необходимото мнозинство в парламента за конституционните промени. Все пак, ако опозицията се опита да възпрепятства бъдещето на Македония само поради лични интереси, изборите са неизбежни“, констатира министър-председателят. Заев заяви, че е убеден, че опозицията подкрепя влизането на страната в ЕС, но поради лични сметки прави, „каквото си иска“. „Дори и лидерът на опозицията, който бойкотира референдума, ако го питате ще каже „да“ за ЕС и НАТО и вярвам, че това е истина. Но той иска неговата партия да се върне на власт и с тези си аспирации заплашва бъдещето на страната ни. Бъдещето на Македония е под въпрос и всички носят голяма отговорност за това, което е над мен, над лидера на опозицията и политическите партии“, обясни премиерът.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com      ", "date": "2018.10.06", "title": " Заев: Изборите са неизбежни, ако опозицията се опита да възпрепятства бъдещето на Македония в ЕС и НАТО"}
{"url": "https://trud.bg/%d0%ba%d0%be%d0%bb%d0%b0-%d0%b7%d0%b0-%d0%bd%d0%b0%d1%80%d0%be%d0%b4%d0%b0/", "text": "Огромен багажник, просторна пътническа кабина, модерен дизайн с дневни LED светлини, енергичен и икономичен двигател. Различни автомобили притежават тези качества, но Citroen C-Elysee ги предлага на много изгодна цена. Това е новият тип кола за народа – дава на потребителите всичко необходимо, спестява излишното и така щади бюджета на потребителя. Оформен като класически седан, Citroen C-Elysee е достъпна лимузина за масовия купувач. Моделът се произвежда в завода на френския концерн PSA във Виго, Испания и въпреки че вече навлиза в Западна Европа, е конструиран специално за пазарите в Източна и Югоизточна Европа, Азия и Северна Африка. Инженерите са взели предвид лошото състояние на пътищата в тези региони и колата е адекватно подготвена за по-тежки условия с подсилени елементи, допълнителни уплътнения и по-мощна климатична инсталация. Ходовата част също е проектирана за грапави настилки с дупки и неравности. От тази гледна точка Citroen C-Elysee е перфектно настроен за нашата републиканска пътна мрежа. Той преминава меко през лошите участъци и легналите „полицаи“ със значително по-малко друсане, подскачане и люлеене в сравнение с други автомобили с претенции за комфорт и лукс. На хубав асфалт возенето е приятно до границата на разумната скорост в завоите, защото това е не е спортен модел за екстремно шофиране. Независимо дали сте спокойна или динамична натура, ще ви допадне поведението на рафинирания дизелов мотор с обем 1,6 л и мощност 100 конски сили. Благодарение на добрия въртящ момент от 250 Nm при 1750 оборота водачът разполага със сериозна тяга и ускорението при натискане на газта е бързо. По заводски данни спринтът от 0 до 100 км/ч отнема 10 секунди, а максималната скорост е 180 км/ч. В реални условия 100-те дизелови кончета показват образцово поведение, за което им помага класическата 5-степенна механична трансмисия. За разлика от някои автоматици, тази предавателна кутия не „спъва“ кавалерията под предния капак и им помага да разкрият потенциала си, „впрегнати“ в лекия автомобил с тегло малко над 1000 кг. Липсата на шеста предавка не се отразява негативно върху поведението на колата, благодарение на настройките с по-дълги предавателни числа на останалите предавки. При движение на пета предавка със 120 км/ч коляновият вал се върти с 2200 оборота в минута, а моментният разход на гориво варира около 3,2 л. При по-висока скорост в кабината става малко по-шумно, но консумацията остава удивително ниска. При по-кротко каране е напълно възможно да бъде постигната стойността от заводските характеристики на Citroen C-Elysee за среден разход на гориво – 3,8 л. В реални условия с пълен багажник и пътници в кабината автомобилът дава среден разход 4,4 л на 100 км, без да бъде щаден по стръмните участъци и без да се избягват градските задръствания. Оказва се, че човек трябва да има наистина много тежък десен крак върху газта, за да докара лакомия на този икономичен мотор. С него спирането на бензиностанции е по-рядко, защото с пълен 50-литров резервоар бордовият компютър показва оставащ пробег над 1100 км. Тази стойност може да докара комплекси дори на най-отявлените почитатели на хибридните и електрически автомобили, които трябва винаги да са нащрек да не останат без ток в батерията. Докато има разумни дизелови коли като Citroen C-Elysee, дизелът няма как да умре. Над 1100 км с един резервоар – има ли нужда от коментар? Citroen C-Elysee е подходящ за семеен автомобил заради удобната пътническа кабина и големия багажник с обем над 500 л. В него се побира много багаж и товаренето е лесно, тъй като капакът се вдига нависоко. Отварянето се извършва с дистанционния ключ или с лостче до шофьорската седалка, защото няма ключалка на самия багажник. Това решение с цел постигане на по-ниска цена е една от разликите между Citroen C-Elysee и останалите коли. Други подобни дребни детайли са разположението на бутоните за електрическите прозорци до скоростния лост, а за настройката на огледалата – зад волана, който се регулира по височина, но не в дълбочина. Удобните седалки предразполагат към комфортно пътуване на дълги разстояния. С междуосие от 2,65 м на втория ред има необходимото място за удобно настаняване на възрастни пасажери. Дължината на каросерията е 4,43 м – едновременно компактна за лесно маневриране и достатъчна за голем багажник и просторна кабина. 16-инчови лети джанти с гуми с намалено съпротивление, електрически огледала с подгряване, електронна климатична инсталация с филтър за прах, отопляеми предни седалки, електрически прозорци отпред и отзад, удобен за хващане кожен волан с хромирана апликация. Добре оборудваният Citroen C-Elysee предлага всички необходими функции за комфорт на много достъпна цена в сравнение с други компактни лимузини. Скоростният лост е облечен в кожа с хромирана плочка със схема на предавките в горния край. Текстилната тапицерия на седалките е приятна на допир и е здрава като материя. Дръжките на вратите са меки и предлагат удобна опора за ръката по време на пътуване, също както подлакътникът между предните седалки. Хромираната лайстна на таблото и 7-инчовият цветен сензорен дисплей на централната конзола допълват усещането, че това е автомобил, който не отстъпва на конкуренцията. Нещо повече – водачът разчита на камера за заден ход при паркиране, както и на парктроник. Инфоразвлекателната система предлага интеграция на смартфон чрез копиране на неговия екран върху дисплея в кабината и много лесно използване на приложенията. Озвучаването е с 4 тонколони, които възпроизвеждат MP3 файлове от радио, CD или външни устройва чрез USB, AUX, Bluetooth или от телефон. Водачът може да управлява аудиото с удобни бутони от волана. Друга комфортна функция е ограничителят на скоростта, който може да служи като круиз контрол, а също да спести неприятни срещи с патрулите на КАТ по пътищата. Навигационната система е с 3D графика и се управлява лесно от 7-инчовия цветен екран, като позволява въвеждане на дестинация на български език за чужди европейски държави.", "date": "2018.10.06", "title": " Кола за народа\t\t\t"}
{"url": "https://trud.bg/%d0%bc%d0%b0%d1%8f-%d0%bc%d0%b0%d0%bd%d0%be%d0%bb%d0%be%d0%b2%d0%b0-%d0%b7%d0%b0-%d1%81%d0%bb%d1%83%d1%87%d0%b0%d1%8f-%d1%81-%d0%bf%d0%be%d1%87%d0%b8%d0%bd%d0%b0%d0%bb%d0%b8%d1%8f-%d0%bc%d1%8a%d0%b6/", "text": "„ един човек е починал”, каза омбудсманът Мая Манолова пред  Отделението по хемодиализа в града затвори преди дни, като причина за това стана ремонт на системата за пречистване на водата. Министърът на здравеопазването разпореди проверка в центъра. Със случая се зае и Мая Манолова. „Най-грозното е опитът на хората от болницата да прехвърлят отговорността на починалия. Мъжът не е пропускал диализа, имал е семейство, той е бил отговорен към себе си”, категорична е Манолова. „Имах множество жалби през последните месеци. Написала съм много препоръки, водила съм разговори. Хората се оплакват, че апаратите са стари, битовите условия са мизерни”, коментира омбудсманът. По думите ѝ хората, които подавали жалби, били заплашвани. „Оказа се, че във Видин има друг диализен център, който е подал документи за лиценз, но министерството не е произнесло в необходимия срок”, допълни още Манолова. По думите ѝ в първите дни на аварията от болницата не били осигурили транспорт за болните до съседните градове. „Ако във Видин имаше алтернатива, нямаше да се стигне до тази ситуация. В момента има и друг човек в много тежко състояние”, каза още омбудсманът. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2018.10.06", "title": " Мая Манолова за случая с починалия мъж след забавяне на хемодиализа: Най-грозното е опитът на хора от болницата да прехвърлят отговорността върху починалия"}
{"url": "https://trud.bg/%d0%bf%d0%be%d1%87%d0%b8%d0%bd%d0%b0-%d0%be%d0%bf%d0%b5%d1%80%d0%bd%d0%b0%d1%82%d0%b0-%d0%bf%d0%b5%d0%b2%d0%b8%d1%86%d0%b0-%d0%bc%d0%be%d0%bd%d1%81%d0%b5%d1%80%d0%b0%d1%82-%d0%ba%d0%b0%d0%b1%d0%b0/", "text": "Прочутата испанска оперна певица Монсерат Кабайе почина на 85-годишна възраст в Барселона, съобщиха лекари от болницата там, съобщава Монсерат Кабайе (с цяло име: Мария де Монсерат Вивиана Консепсион Кабайе и Фолк) е испанска певица (сопран) от автономната област Каталония. Прочута е със своето бел канто и интерпретациите си на роли от Росини, Белини и Доницети. Кабайе е родена в Барселона. Там, след като завършва Консерваторията в класа на Еугения Кемени, печели златен медал. През 1957 дебютира на оперната сцена с ролята на Мими от операта „Бохеми“. През 1960-61 тя пее за Бременската опера, където значително разширява репертоара си. През 1962 се завръща в Барселона и дебютира в „Арабела“ от Рихард Щраус. Пробивът на Кабайе на международната сцена е през 1965, когато ѝ се налага да замества поради временно неразположената Мерилин Хорн. Тогава в Карнеги Хол, Ню Йорк пее в полусценичен вариант на операта „Лукреция Борджия“ от Доницети. Осъзнавайки, че трябва да научи ролята си за по-малко от месец и че това ще бъде първата ѝ възможност да покаже своето бел канто, тя дава всичко от себе си на концерта. Изпълнението ѝ става сензация за света на операта. Ден след това вестник „Ню Йорк таймс“ пише: „Калас + Тебалди = Кабайе“. По-късно същата година Кабайе дебютира на сцената на Глиндебърн в „Кавалерът на розата“, а малко след това и в Метрополитън опера в ролята на Маргарита от „Фауст“. През декември 1965 се завръща в Карнеги Хол за втората си бел канто роля – изпълнява кралица Елизабет в наскоро преоткритата опера „Роберто Деверьо“. През 1966 дебютира във флорентинската опера в „Трубадур“ от Верди, а през следващата година – в „Пиратът“ от Белини. През 1969 прави фурор с ролята си на Елизабета („Дон Карлос“) на Арена ди Верона, заедно с Пласидо Доминго и Пиеро Капучили. На тази сцена тя влудява събралата се 10-хилядна публика с последния тон от вокалната ѝ партия, който тя успява да задържи повече от 20 такта след финалните акорди на оркестъра. В същия период тя прави и един от най-значимите си рецитали – отново във Верона, на сцената на Театро Корало. През 1970 прави отлагания си дълго време дебют в Ла Скала (изпълнява Лукреция Борджия), а през 1972 – в Ковънт гардън (като Виолета от „Травиата“ на Верди). През 1974 Кабайе достига апогея на кариерата си с множество удивителни представления – „Аида“ (през януари), „Сицилианска вечерня“ и „Парижанката“ (през март), „Норма“ (през юли), всички изпълнени в едни от най-големите оперни театри – Ла Скала, Болшой театър и др. В края на същата година ѝ откриват злокачествено образувание – тумор в стомаха. След успешна операция, на следващата година тя отново е на сцена в ролята на Норма. Като резултат от любовта на Кабайе към рок музиката е дуетната ѝ песен с Фреди Меркюри – „Barcelona“, включена в дуетния им албум със същото име. Сингълът се превръща в химна на Летните олимпийски игри от 1992, проведени в Барселона. Песента става хит и влиза на челните места на класациите за поп музика в Европа. Кабайе се посвещава и на благотворителната дейност. Тя е посланик на ЮНЕСКО и основава фондация за подпомагане на нуждаещи се деца в Барселона. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.06", "title": " Почина оперната певица Монсерат Кабайе"}
{"url": "https://trud.bg/%d0%bc%d0%b8%d0%bd%d0%b8%d1%81%d1%82%d1%8a%d1%80-%d0%b4%d0%b8%d0%bc%d0%be%d0%b2-%d0%b8%d0%b4%d0%b5%d1%8f%d1%82%d0%b0-%d0%bd%d0%b0-%d0%bd%d0%be%d0%b2%d0%b0%d1%82%d0%b0-%d0%bf%d1%80%d0%be%d0%b3%d1%80/", "text": "      АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.06", "title": " Министър Димов: Идеята на новата програма за чистия въздух е на пазара да не бъдат допускани нискокачествени въглища и брикети"}
{"url": "https://trud.bg/%d0%bf%d1%80%d0%be%d1%82%d0%b5%d1%81%d1%82-%d1%81%d1%80%d0%b5%d1%89%d1%83-%d1%80%d0%b0%d0%b7%d1%88%d0%b8%d1%80%d1%8f%d0%b2%d0%b0%d0%bd%d0%b5-%d0%bd%d0%b0-%d0%bc%d1%80%d0%b0%d0%bc%d0%be%d1%80%d0%bd/", "text": "Жители на няколко пловдивски села блокираха днес по обед възлово кръстовище на Околовръстния път край Пловдив. Местните хора протестират срещу намерението да бъде разширена мраморната кариера край село Белащица. „Искаме да им кажем, че на тия кариери не им е мястото тука! Да ги махат! Замърсяват околната среда”, заявиха протестиращи пред  . Според тях има много деца, които вече боледуват от тези замърсявания на въздуха. Наскоро в Белщица разбрали, че освен съществуващите досега инвестиционни намерения за разширение на близката кариера с 50 декара, се появила нова фирма, която иска да изсече и разкопае други 300 декара гора. „И тези 311 декара ще бъдат унищожени, и ще се разкрие нова кариера“, казва Надежда Топурова от село Беласица. Шефът на нарочената за нов инвеститор фирма, неочаквано се появи на блокадата и заяви, че действията му целят единствено да спрат разширението на кариерата. Той също имал къщи в близките села. „Аз никога няма да добивам материал тука! Пуснах това инвестиционно намерение нарочно точно по техните граници, за да не могат те да пуснат!“, заяви той. Стотици автомобили останаха блокирани на Околовръстното. Колоната достигна няколко километра. Протестиращите се обърнаха лично към премиера и главния прокурор за съдействие. От основната фирмата-концесионер, която иска разширение с 50 декара и продължаване на концесията с нови 25 години – са категорични, че рекултивацията на издълбаните вече склонове е невъзможна, без изкопаването на нови 50 декара от находището. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.06", "title": " Протест срещу разширяване на мраморна кариера блокира Околовръстното край Пловдив"}
