{"url": "https://trud.bg/%d0%bb%d0%b8%d0%b4%d0%b5%d1%80%d0%b8%d1%82%d0%b5-%d0%be%d1%82-%d0%bf%d0%b5%d1%81-%d1%86%d1%8f%d0%bb%d0%be%d1%81%d1%82%d0%bd%d0%be-%d0%b5%d0%b2%d1%80%d0%be%d0%bf%d0%b5%d0%b9%d1%81%d0%ba%d0%be-%d1%80/", "text": "Премиери, партийни лидери и еврокомисари от семейството на социалистите се обединиха около необходимостта от реформа на европейската политика за миграцията на координационна среща, организирана от ПЕС. Тя се проведе непосредствено преди Европейския съвет, който днес и утре ще обсъди последните развития по темата с оглед на поставения срок от Европейската комисия за намиране на консенсус до края на Българското председателство, съобщават от ПЕС. „През последните дни в публичния дебат за миграцията се налагат две основни тези. От една страна виждаме категоричен отказ за проява на каквато и да е солидарност от държави, оглавявани от десницата. От друга, се лансира идеята за заместване на общоевропейския подход с двустранни споразумения вътре в ЕС, както и с трети страни.“ Това заяви президентът на ПЕС Сергей Станишев след срещата, в която взеха участие и министър-председателите на Португалия, Швеция, Малта, Словакия, Испания, Гърция и Македония. „Позицията на премиерите от семейството на ПЕС е категорична – миграцията се нуждае от цялостно европейско решение. Идеите, които са на дневен ред в Европейския съвет, са поредните мерки „на парче“ и целят временно успокояване на страстите и отлагане на намирането на устойчив компромис. Това е от полза единствено за страните далеч от горещите точки по границите на ЕС, които не желаят никаква солидарност и преразпределение на бежанци. Този подход не само не решава проблеми, но и поставя в тежка ситуация държавите на първа линия, в това число България.“ Станишев коментира и предложенията за изграждане на центрове за настаняване на търсещи убежище извън територията на ЕС: „Прехвърляне на отговорността на хипотетични трети страни, които всъщност нямат никакво желание за подобни сделки, е сякаш в отговор на вътрешнополитически проблеми в някои европейски столици, отколкото реален опит за намиране на решение. Рискуваме отново да поставим режими с противоречиви методи на управление в силна позиция по подобие на споразумението с Турция.“ „Ставаме свидетели на голяма злоупотреба от популисти и националисти по темата. Пристигналите мигранти през последните месеци са в пъти по-малко в сравнение с предишни години и настоящата ситуация няма нищо общо с картината от 2016 г. ЕС трябва да намери солидно и работещо решение сега, за да не изпаднем в ситуация, в която всеки е сам за себе си при възникване на нови кризи.“, добави в заключение лидерът на ПЕС. В срещата участие взеха и: Антонио Коща, министър-председател на Португалия; Стефан Льовен, министър-председател на Швеция; Джоузеф Мускат, министър-председател на Малта; Петър Пелегрини, министър-председател на Словакия; Педро Санчес, министър – председател на Испания; Удо Булман, председател на Групата на социалистите и демократите в ЕП; Федерика Могерини, върховен представител на ЕС по въпросите на външната политика и политиката за сигурност; Франс Тимерманс, първи заместник-председател на Европейската комисия; Марош Шевчович, заместник-председател на ЕК, комисар по Енергийния съюз; Пиер Московиси, комисар по икономически и финансови въпроси, данъчно облагане и митнически съюз; Карл-Хайнц Ламберц, председател на Комитета на регионите и други. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.28", "title": " Лидерите от ПЕС: Цялостно европейско решение за миграцията, а не мерки „на парче“"}
{"url": "https://trud.bg/%d0%b4%d0%be%d0%b2%d1%8a%d1%80%d1%88%d0%b8%d1%85%d0%b0-%d0%b1%d1%80%d0%be%d0%bd%d0%b7%d0%be%d0%b2%d0%b0%d1%82%d0%b0-%d0%ba%d1%8a%d1%89%d0%b0-%d0%b2-%d1%81%d0%be%d1%84%d0%b8%d1%8f-%d1%81%d0%bd/", "text": "Довършиха “Бронзовата къща” преди края на европредседателството. Тя остава на мястото на бившия мавзолей на Георги Димитров в София. Конструкцията беше заплашена от това да не се строи, ако не бъде готова до 27 юни. Столичната община даде краен срок, поради голямото закъснение, с което се гради обекта. Инсталацията предизвиква противоречиви коментари.     АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.28", "title": " Довършиха “Бронзовата къща” в София (СНИМКИ)"}
{"url": "https://trud.bg/%d0%bc%d0%be%d1%81%d0%ba%d0%be%d0%b2%d1%87%d0%b0%d0%bd%d0%b8%d0%bd-%d0%be%d0%b4%d1%80%d1%83%d1%81%d0%b0-%d1%88%d0%b5%d0%b9%d1%85-%d1%81-%d1%87%d0%b5%d1%82%d0%b2%d1%8a%d1%80%d1%82-%d0%bc%d0%b8%d0%bb/", "text": "Москва е от най-скъпите градове в света, но саудитски фен едва ли е предполагал, че ще му се наложи да заплати близо четвърт милион долара за пътуване от руската столица до Волгоград. Младият шейх искал да пътува бързо и удобно със своите приятели и решил да се довери на местен, който се представил за човек от компания за кортежни превози. Състоятелният арабин му дал първо 110 000 долара, а после още 120 000, но така и не дочакал обещания транспорт. Полицията издирва мошеника.", "date": "2018.06.28", "title": " Московчанин одруса шейх с четвърт милион"}
{"url": "https://trud.bg/%d0%b1%d0%b5%d0%b7%d0%bf%d0%bb%d0%b0%d1%82%d0%b5%d0%bd-%d1%81%d1%82%d1%80%d0%b8%d0%bf%d1%82%d0%b8%d0%b9%d0%b7-%d0%b7%d0%b0-%d0%b0%d0%bd%d0%b3%d0%bb%d0%b8%d1%87%d0%b0%d0%bd%d0%b8%d1%82%d0%b5/", "text": "Англия се изправя срещу Белгия тази вечер в битка за първото място в група „G” в Калининград, а местен стриптийз клуб изкуши звездите на „Трите лъва“ с неустоимо предложение. Мениджърът на заведението Евгения Сорокина обеща безплатно шоу за футболистите. „Очакваме ги с нетърпение – обяви бизнесдамата. – Поканили сме още седем момичета заради големия наплив.. Вече е пълно с фенове, а играчите са в хотел на двайсет метра от нас. Ако дойдат, ще могат да се възползват от всичките ни услуги безплатно.“", "date": "2018.06.28", "title": " Безплатен стриптийз за англичаните"}
{"url": "https://trud.bg/%d1%80%d1%83%d1%81%d0%ba%d0%b8%d0%bd%d1%8f-%d0%bf%d0%bb%d0%b5%d0%bd%d0%b8%d0%bb%d0%b0-%d1%85%d0%b0%d0%bc%d0%b5%d1%81/", "text": "Мондиалът показа, че и руското лято може да е горещо. Именно по време на световното звездата на Колумбия Хамес Родригес разкри дълго пазената тайна за своята приятелка. Оказа се, че играчът на „Байерн“ се е обвързал с руския модел Олга Коробицина, подвизаваща се под псевдонима Хелга Ловекати. Преди време имаше слухове, че тя е минала и през леглото на Кристиано Роналдо, който всъщност я запознал с Хамес. Красавицата е родом от Санкт Петербург, но живее на Запад и дори се опитва да пробие в киното. Огнената брюнетка също е сред фенките на шампионата и разделя симпатиите си между родната Русия и тима на любимия си.", "date": "2018.06.28", "title": " Рускиня пленила Хамес"}
{"url": "https://trud.bg/%d0%b0%d1%80%d0%b5%d1%81%d1%82%d0%b0%d0%bd%d1%82-%d0%b5-%d0%b8%d0%b7%d0%b1%d1%8f%d0%b3%d0%b0%d0%bb-%d0%be%d1%82-%d1%81%d0%b3%d1%80%d0%b0%d0%b4%d0%b0%d1%82%d0%b0-%d0%bd%d0%b0-%d1%80%d0%b0%d0%b9%d0%be/", "text": "Тази сутрин около 08.00 часа, в сграда на РУ Враца полицейски патрул довел 15-годишен, заподозрян за извършена кражба на малка сума пари. По първоначални данни, докато служителите оформяли документите за наложената му 24-часова мярка за задържане, младежът е успял да избяга от управлението, съобщиха от МВР Предприети са издирвателни действия за установяването и задържането на 15-годишния. Със заповед на директора на ОДМВР-Враца е назначена вътрешна проверка, в рамките на която ще се изясняват всички факти и обстоятелства, свързани с полицейските действия. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.28", "title": " Арестант е избягал от сградата на районно управление на полицията във Враца"}
{"url": "https://trud.bg/%d0%bc%d0%b0%d0%bd%d0%be%d0%bb%d0%be-%d0%bc%d0%be%d0%bb%d0%b8-%d1%80%d1%83%d1%81%d0%ba%d0%b8%d1%8f-%d0%bf%d1%80%d0%b5%d0%b7%d0%b8%d0%b4%d0%b5%d0%bd%d1%82-%d0%bf%d1%83%d1%82%d0%b8%d0%bd-%d0%bf%d1%83/", "text": "Прочутият испански фен Маноло прибягна до височайша помощ, за да успее да вкара не по-малко известния си тъпан на стадион „Лужники“ в Москва, където в неделя е осминафиналът между „Ла Фурия“ и домакините. 69-годишният Маунел Касерес Артересо е помолил за съдействие премиера на родината си Педро Санчес и Кралската футболна федерация, а освен това призова и руския президент Владимир Путин да ходатайства огромният тъпан да бъде вкаран на трибуните. Инструментът не бе допуснат до стадиона в предишните мачове на Испания заради изключително строгите мерки за сигурност. Звездният запалянко обаче иска непременно да удря по барабана в двубой срещу Русия. Той изтъкна, че никога не е създавал проблеми на трибуните и е готов да предостави тъпана за проверка от охраната на стадиона. Маноло придружава испанския национален отбор навсякъде след домашното световно първенство през 1982-а. Той пропусна единствено един от мачовете на мондиала в ЮАР преди 8 години заради пневмония.", "date": "2018.06.28", "title": " Маноло моли руския президент: Путин, пусни ме с тъпана"}
{"url": "https://trud.bg/%d0%bc%d0%b0%d1%80%d0%b0%d0%b4%d0%be%d0%bd%d0%b0-%d1%81%d0%b5-%d0%bb%d0%b5%d0%ba%d1%83%d0%b2%d0%b0-%d1%81-%d0%bf%d0%b8%d0%b5%d0%bd%d0%b5-%d0%b8-%d1%81%d1%8c%d0%be%d0%bc%d0%b3%d0%b0/", "text": "Диего Марадона живее на пълни обороти само ден, след като бе изписан от болницата. Аржентинската легенда бе на легло след мача на „гаучосите“ с Нигерия, а когато бе изписан, обяви, че му няма нищо. Дон Диего пътува из Русия с частен самолет, а щедрите домакини го лекуват с недотам здравословна комбинация от сьомка и текила, която Марадона пие по казашки – от лакът. Още по-притеснително изглежда кутийската с разпилян бял прах наблизо, предвид предишната склонност на Дон Диего да злоупотребява с кокаина.", "date": "2018.06.28", "title": " Марадона се лекува с пиене и сьомга"}
{"url": "https://trud.bg/%d0%b1%d0%b0%d1%80%d1%81%d0%b5%d0%bb%d0%be%d0%bd%d0%b0-%d1%81%d0%ba%d1%8a%d1%81%d0%b0-%d0%b4%d0%be%d0%b3%d0%be%d0%b2%d0%be%d1%80%d0%b0-%d1%81-%d0%b2%d0%b5%d0%b7%d0%b5%d0%bd%d0%ba/", "text": "Испанският гранд „Барселона“ скъса договорните отношения с Александър Везенков. Асът на националите по баскетбол е бил уведомен с писмо от каталунците, че няма да разчитат на него за следващия сезон. Според местното издание „Full Basket” българинът ще получи компенсация от 100 000 евро. През 2017-а Везенков бе избран от „Бруклин Нетс“ в драфта на НБА. В момента баскетболистът е с националите за последните два мача от световните квалификации. Днес трикольорите играят с Исландия в Ботевград от 18 часа, а в понеделник гостуват на лидера в групата Чехия, който е на върха със 7 т. В момента нашите са последни с актив от 5 т.  Самият Везенков обяви, че ще мисли за бъдещето си след ангажиментите си с националния тим.", "date": "2018.06.28", "title": " „Барселона” скъса договора с Везенков"}
{"url": "https://trud.bg/70-%d0%bb%d0%b8%d1%82%d1%80%d0%b0-%d0%bd%d0%b0-%d0%ba%d0%b2%d0%b0%d0%b4%d1%80%d0%b0%d1%82-%d0%b2%d0%b0%d0%bb%d0%b5%d0%b6%d0%b8-%d0%bf%d1%80%d0%b8%d0%bc%d0%b5%d1%81%d0%b5%d0%bd%d0%b8-%d1%81%d1%8a/", "text": "Падналите валежи в Сливен и близките населени места надвишават 70 литра на квадрат, съобщиха от общинската администрация. За час и половина на 27 вечерта, когато дъждът бе премесен с интензивна градушка, са били наводнени дворовете и земеделските земи в селата Самуилово и Глуфишево, а реколтата е била увредена в много висока степен. По време на дъжда е било блокирано движението по улиците в двете села и междуселските пътни връзки. Снежана Кънева, началник на общинския отдел за управление при кризи, съобщи, че силната градушка е нарушила хидроизолацията на покрива на кметството в Самуилово,течовете са увредили частично мазилките по таваните и стените на помещения на втория етаж на сградата. В Глуфишево са изровени почти всички улици, което ги прави непроходими за хора, животни и превозни средства. В градчето Кермен също има множество наводнени имоти. Запушени са и отводнителни канали, което в съчетание с високите подпочвени води създава сериозни проблеми на населението. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.28", "title": " 70 литра на квадрат валежи, примесени със силна градушка в Сливенско"}
{"url": "https://trud.bg/%d0%b8%d0%b2%d0%b0%d0%bd-%d0%b8%d0%b2%d0%b0%d0%bd%d0%be%d0%b2-%d0%b8%d1%81%d0%ba%d0%b0%d0%bd%d0%b5%d1%82%d0%be-%d0%bd%d0%b0-%d0%be%d1%81%d1%82%d0%b0%d0%b2%d0%ba%d0%b0%d1%82%d0%b0-%d0%bc%d0%b8-%d0%b5/", "text": "Що се касае за самото действие на ръководството на БСП, това е очевиден опит за кризисен пиар, когато чрез обвинения към независимия регулатор и атака срещу председателя на КЕВР, ръководството на тази партия се стреми да отклони вниманието от тежките вътрешнопартийни проблеми, които и в днешния ден проличаха с различни изявления и изказвани и съответни действия. Това коментира председателят на Комисията за енергийно и водно регулиране Иван Иванов на брифинг по повод поисканата му оставка от ръководството на БСП. „Що се касае до заявлението, че БСП ще внесе сигнал до прокуратурата, искам изрично да подчертая, че съдебната власт е независима и тук не мога да правя никакви изявления“, каза още той. „Днес в пленарната зала народни представители коментираха и наблегнаха на обстоятелството, че в монета има арбитражно дело на ЧЕЗ срещу Република България. Всяко публично говорене по този повод може да доведе до вреди за страната ни, които да се измерват в стотици милиони евро“, отбеляза Иванов „Аз съм изключително пестелив в своя изказ. Още повече, че съм председател на колегиален орган и не мога да говоря от името на органа. По такъв начин спазвам изцяло закона“, допълни той. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.28", "title": " Шефът на КЕВР Иван Иванов: Искането на оставката ми е опит за кризисен пиар на БСП"}
{"url": "https://trud.bg/%d0%bf%d1%80%d0%b5%d0%bc%d0%b8%d0%b5%d1%80%d1%8a%d1%82-%d0%b1%d0%be%d1%80%d0%b8%d1%81%d0%be%d0%b2-%d0%bf%d1%80%d0%b8%d0%be%d1%80%d0%b8%d1%82%d0%b5%d1%82%d1%8a%d1%82-%d0%bd%d0%b8-%d0%b7%d0%b0-%d0%b5/", "text": "ЕС показа, че приоритетът на Българското председателство за европейската перспектива на страните от Западните Балкани не се свежда само до политически декларации. Вече започнаха да се виждат резултатите от подновеното внимание на Брюксел към региона. Това каза министър-председателят Бойко Борисов по време на Европейския съвет в Брюксел, където представи резултатите от ротационното председателство, което страната ни пое на 1 януари, съобщават от МС. „Само преди два дни Съветът прие изключително важни заключения, които подкрепят препоръката на ЕК и отварят пътя за започване на предприсъединителни преговори през 2019 г. с Албания и Република Македония“, посочи премиерът. Борисов още веднъж подчерта, че европейският път за страните от региона няма алтернатива и че само той ще е гарант за мира и просперитета в Европа. Министър-председателят акцентира и върху важността на проектите за инфраструктурна, транспортна и дигитална свързаност за развитието на Балканите. Той приветства продължаването на темата от страна на Австрийското председателство и заявената готовност на Хърватия да постави региона отново във фокуса на ЕС по време на своето ротационно председателство. Българският премиер подчерта, че България положи сериозни усилия и по темата с миграцията. Като един от успехите в тази сфера той открои срещата на лидерите на ЕС и Турция във Варна, където беше договорено продължаване на споразумението с Анкара. Борисов призова лидерите да се намери консенсус и единно решение по темата с мигрантите и изброи предложенията на страната ни за затваряне на външните граници на ЕС, изнесените центрове за даване на убежище извън Европа и съсредоточаване на усилията по изготвяне на споразуменията с трети страни, подобно на това с Турция. „Нашите предложения са добра основа, за да продължим работата по реформата. Заложената в тях посока цели да изградим предвидима и ефективна Система на ЕС за убежище, която да е устойчива на бъдещи кризи“, каза премиерът. В словото си премиерът Борисов отбеляза и значителния напредък, постигнат по време на Българското председателство на Съвета на ЕС в данъчната политика, енергетиката и климата, социалните въпроси, сигурността, както и по Стратегията за единен цифров пазар.  Премиерът Борисов благодари на лидерите за оказаната подкрепа за Българското председателство през изминалите шест месеца. „Нямаше да имаме тези постижения без силния дух на сътрудничество, който ни свързваше“, каза министър-председателят и пожела на следващия ротационен председател – Австрия успех с предстоящите предизвикателства. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.28", "title": " Премиерът Борисов: Приоритетът ни за европейската перспектива на Западните Балкани показа резултати"}
{"url": "https://trud.bg/%d0%b2%d0%b8%d0%ba-%d0%b4%d0%be%d0%b1%d1%80%d0%b8%d1%87-%d0%b4%d1%8a%d0%bb%d0%b6%d0%b8-%d0%bd%d0%b0%d0%b4-45-%d0%bc%d0%bb%d0%bd-%d0%bb%d0%b2-%d0%b7%d0%b0-%d1%82%d0%be%d0%ba/", "text": "След 10 дни административната сграда на ВиК Добрич може да остане на тъмно, без електрозахранване и по график токът да бъде спиран на 2 и на 4 часа. Причината са неплатени сметки към „Енерго-Про“, които надхвърлят 4,5 млн. лева. „ВиК Добрич“ АД е най-големият нередовен длъжник в Североизточна България и има задължения към „Електроразпределение Север“ АД и „Енерго-Про Продажби“, които към 27 юни 2018 г. възлизат на 4 504 183 лв. без лихвите, съобщиха за “Труд” от пресцентъра на дружеството. Дълговете растат от 2013 г. въпреки многократните срещи с ръководството на ВиК Добрич, както и с принципала МРРБ. За критичната ситуация са сигнализирани Министерството на енергетиката, кметът и областният управител на Добрич. След постигнато споразумение през септември м.г. дългът е бил разсрочен, дружеството е поело ангажимент за плащане на над 1 млн. лева, който не е изпълнило. Така се стига до крайната мярка и длъжникът е уведомен за прекъсване на електрозахранването по график от 9 юли на административната сграда на предприятието. Погасяваме задълженията си по споразумението и смятам, че няма да се стигне до прекъсване на електрозахранването. Но дори и да се случи, това няма да засегне водоподаването и абонатите на града, каза изпълнителният директор на ВиК Добрич инж. Тодор Гикински. „Труд“ попита регионалното министерство какви мерки се предприемат, за да не остане Добрич без вода. „Дружеството има сключено допълнително споразумение с „Енерго-Про Варна“ ЕАД за изплащане на натрупани задължения. През предходните два месеца ВиК Добрич е платило по-малък размер от предвидените в споразумението месечни вноски. Очаква се през следващия месец вноските да бъдат погасени и да не се стигне до прекъсване на електроснабдяването“, съобщиха от МРРБ.", "date": "2018.06.28", "title": " ВиК Добрич дължи над 4,5 млн. лв. за ток\t\t\t"}
{"url": "https://trud.bg/%d0%be%d1%82%d0%bc%d1%8a%d1%89%d0%b5%d0%bd%d0%b8%d0%b5-%d0%ba%d1%8a%d0%bc-%d1%8e%d0%b1%d0%b5%d1%80-%d0%b5-%d0%b2%d0%b5%d1%80%d0%be%d1%8f%d1%82%d0%bd%d0%b8%d1%8f%d1%82-%d0%bc%d0%be%d1%82%d0%b8%d0%b2/", "text": "Отмъщение към компанията за споделено пътуване Юбер е вероятният мотив за убийството на българина Филип Кирилов в Дестин, Флорида. Това смятат разследващите от шерифството в Окалуза каунти. В миналото арестуваният Тимъти Лейн Андерсън е опитал да зеведе дело срещу Юбер, а самият той е бил бивш таксиметров шофьор. Андерсън събирал други ищци, за да заведе  иск срещу компанията за нелоялна конкуренция на летището в града. Според властите убийството е било планирано, въпреки че Андерсън не познавал българина, карал колата в зполучната нощ. Властите нямат обяснение защо заподозреният убиец избрал точно Филип за жертва. Тялото на 29-годишния Филип Кирилов беше намерено в колата му, в 6:30 неделя сутринта, с множество прострелни рани. Според шерифството убийството е станало малко преди това. Когато полицаите откриват трупа на Филип, колата му все още е запалена. Автомобилът, спрял на кръстовището на “Порпойз стрийт” и “Наутилъс Корт”, имал камера на предното стъкло. На записа от нея се чува мъжки глас, който дава указания на Кирилов къде да го остави след курса. 30 секунди по късно се чува и първият изстрел, последван от още два. Двамата не са се карали преди стрелбата, показват записа от камерата. 35-годишният Тимъти Андерсън е арестуван във вторник вечерта. Срещу него е повдигнато обвинение за предумишлено убийство. Той има шест предишни ареста за по-дребни и углавни престъпления. Засега властите не казват къде е оръжието на убийството, но имат предположения и следи. Според тях убийството е извършено с 9-милиметров пистолет. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.28", "title": " Отмъщение към Юбер е вероятният мотив за убийството на 29-годишния българин във Флорида"}
{"url": "https://trud.bg/%d0%bf%d0%be%d1%87%d0%b8%d1%81%d1%82%d0%b2%d0%b0%d1%82-%d0%ba%d0%be%d1%80%d0%b8%d1%82%d0%be%d1%82%d0%be-%d0%bd%d0%b0-%d1%8f%d0%bd%d1%82%d1%80%d0%b0-%d0%ba%d1%80%d0%b0%d0%b9-%d1%85%d1%80%d0%b0%d0%bc/", "text": "Коритото и бреговата на ивица на река Янтра, в участъка й от храма „Свети Четиридесет мъченици“ до металния железопътен мост на изхода на Велико Търново, ще бъдат почистени. Дейността по повишаване на проводимостта на реката и по премахване на изкуствените острови ще стартира след спиране на валежите и след стабилизиране на времето. Средствата са осигурени по проект, подаден към Междуведомствената комисия за възстановяване и подпомагане. Добрата новина стана бе съобщена след среща между кмета на Велико Търново Даниел Панов, директора на Главна дирекция „Пожарна безопасност и защита на населението“ гл. комисар Николай Николов, областния управител проф. Любомира Попова и директора на регионалната пожарникарска служба в Старата столица комисар Красимир Кръстев. По време на разговорите бяха обсъдени въпроси, свързани с проблемни участъци по теченията на реките Янтра, Белица и др., пресичащи територията на старопрестолния град, общината, а и областта. През миналата година бе проектирано укрепването и прочистването на над 5 километра от бреговата ивица на р. Янтра в урбанизираната територия на Велико Търново. По инициатива на Даниел Панов, с помощта на специализирана техника коритото бе обект на геодезическо заснемане, проучване на хидрологията и хидроложките модели на реката, както и на инженерната геология. Дейностите обхванаха четири критични участъка в рамките на града, един от които е и този край храма „Свети Четиридесет мъченици“. Още тогава бе проектирано следното: почистване на наносите и островите от тиня, пясък, баластра и земни маси, които се намират в речното легло и на дъното; премахване на храстовидната растителност; укрепване на бреговете. Проучването и проектирането обхванаха и 420 метра от десния бряг на р. Белица. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.28", "title": " Почистват коритото на Янтра край храма „Свети Четиридесет мъченици“ в Търново"}
{"url": "https://trud.bg/%d0%b8%d1%81%d1%82%d0%be%d1%80%d0%b8%d0%ba%d1%8a%d1%82-%d0%b0%d0%ba%d0%b0%d0%b4%d0%b5%d0%bc%d0%b8%d0%ba-%d0%b3%d0%b5%d0%be%d1%80%d0%b3%d0%b8-%d0%bc%d0%b0%d1%80%d0%ba%d0%be%d0%b2-%d0%bf%d1%80%d0%b5-2/", "text": "– Изборите в Турция показаха, че очакваната изненада – балотаж, е била само илюзия. Как да разчитаме всички знаци, които идват от съседите ни, академик Марков? – Това, което се случи на изборите в Турция, бе очаквано. Учудвам се, че доста анализатори говориха, че ще има балотаж. Изглежда, забравили основното правило на Сталин: Не е важно как се гласува, а кой брои бюлетините. Ердоган брои бюлетините, включително и такива, които не са подпечатани в избирателните секции. Там нещата вървят към авторитарна диктатура, която ще съчетава ислямизма с неоосманизма. Той вече заплашва държави като Австрия с османски шамари и се държи като независим диктатор. Дори САЩ вече не му правят впечатление. Трябва много да внимаваме. Турция става непредсказуема, защото вече я опиянява наркотикът на властта. – Ще се превърне ли Турция в новия голям наш брат, както беше преди с великия Съветски съюз? – Не, ние имаме един много голям наш брат и това е Чичо Сам, който замени Дядо Иван. Турция не може да бъде Голям брат, защото вече е горда и ислямистка, за съжаление вече не е светска и кемалистка, тя си има имперски попълзновения както на Балканите, така и в Близкия Изток. Неслучайно Ердоган държа реч в Сараево. И когато Бойко Борисов говори за интеграция на Западните Балкани, той трябва да знае, че съществува ислямска дъга, на която Ердоган залага. Преди беше Босна и Херцеговина, Косово, Македония, Албания, Западна Тракия и Източна Тракия, и Кърджали, разбира се. А той я доразви в една своя реч и отиде чак горе към Шумен и Разград. Опасно е. – Борисов обаче – трябва да признаем, има много добри отношения с Ердоган. – Добрите отношения на Борисов с Ердоган имат временен характер, Ердоган в момента е зает със Сирия и Близкия Изток и няма как да прави експанзия на Балканите, освен икономическа. Да не забравяме, че болница „Токуда“, а това е част от националната ни сигурност, вече е в турски ръце. И летището в София искаха да купят, има и един завод „Шише джам“ до Търговище, където българи не се приемат на работа. Вземат си работници от Турция за 6 месеца, но българи – не. – Около границите ни ври и кипи – от едната страна е Турция, а от другата Македония. Каква е опасността за нас от договора, който подписаха наскоро Гърция и Македония? – Опасности има и то сериозни – първо, от териториални претенции към нас, и второ, от признаване на македонския език и нация – нещо, с което ние не можем да се съгласим. Гърците отново показаха, че са добри дипломати и си преследват националните интереси. За разлика от бедната българска дипломация. Титова Югославия имаше много добри отношения с Гърция. Тито не позволяваше Скопие да отива към античността, към Александър Велики. Той разрешаваше само до цар Самуил да крадат и фалшифицират българската история. Вече след 1991 г., когато ние първи и безусловно ги признахме, те навлязоха дълбоко в античността, дори летището си кръстиха на Александър Велики. Сега гърците отново изтикаха назад македонците към Титова Югославия – говоря за равнище на историческо присвояване. Казват им: Александър Велики е наш, древна Македония е наша, вие там се разправяйте с българите чий е цар Самуил. – Излиза, че ние сме губещата страна, така ли да ви разбирам? – Да, за съжаление – ние губим. Българската страна не успя да защити националния интерес. По конституция в Република Македония има всякакви народности – цигани, власи, турци и не знам какви още, освен българи. Във Вардарска Македония въобще не пише, че има българи. Защо не поставиха въпроса гърците? И след 1991 г., антибългарската пропаганда не престана. През 1913 г., когато България претърпя национално крушение, само една малка част остана в България – Пиринска Македония. Другата е Вардарска, а Беломорска остана в Гърция. Искат да нарекат Македония – Северна, а исторически тя е Вардарска. Външно министерство е под всякаква критика начело с тази госпожа – Екатерина Захариева. Тя е от най-слабите ни външни министри и се гордее с това, което не е направила. За съжаление, не е защитен националния ни интерес. Сега историците какви компромиси ще правят в тази смесена комисия, дето направихме с македонците? В историята не може да има компромиси за разлика от политиката и дипломацията. – Македонският външен министър Никола Димитров се помайтапи, че щял да прати по пощата на всички държави в ЕС по една щайга с македонски домати, чийто вкус е известен в цяла Европа. – Това е една балканска шега. А същината на цялата тази операция е НАТО. Чичо Сам иска да вкара тези балкански държави в Алианса. И Захариева го каза: важното е на 11-12 юли Македония да получи покана за преговори с НАТО. А Евросъюзът е морковът – я влезе Република Македония в него, я не влезе. Особено при сегашното особено тежко положение на ЕС с мигрантската криза. Тези 6 държавици на Балканите кой ще ги издържа? Нали от тези предприсъединителни фондове ние ще загубим финансово. Македонците ги измамиха с това розово европейско бъдеще. НАТО е целта и ние изпълняваме тази повеля на САЩ. – Не са ли прекалени очакванията – тези шест балкански държави имат исторически вражди, които биха могли да взривят всеки мир? – Разбира се, че между тях има страхотни вражди. За съжаление, днешните политици не четат историята. Е, и Западна Европа има вражди. Само ще припомня как през 1984 г. Франсоа Митеран и Хелмут Кол си подадоха ръце на най-голямото военно гробище след Първата световна война при Вердюн – там има 600 000 гроба. Да, помирение по върховете има, но идете в кръчмите по Рейн и по Сена и ще видите как се ругаят и днес. Предания се носят от поколение на поколение. – Държави с толкова много противоречия помежду си няма ли да ерозират отвътре НАТО, като станат негови членове? – Босна и Херцеговина не е държава. Там вътре има една Република Сръбска, която е против НАТО. В Косово казват – ние сме независими. Само че те и Албания рано или късно ще извикат: „Да живее Съединението!“. Както ние сме го извикали през 1885 година. А там е пълно с противоречия. Сърбите обаче още казват, че това е тяхната средновековна държава, там им е Патриаршията и т.н. И като слушам Бойко Борисов – все едно няма история на Балканите. Историята е жива и се предава от поколение на поколение. Напоследък тя повече разделя, отколкото събира. – В последните години не се ли забелязва тънка червена линия в изказвания на европейски политици, според които бавно и полека някои народи остават без история? Събитията с новото име на Македония не ви ли прилича на нещо друго – все едно сменят името на някой футболен отбор? – Те натам са го подкарали. В Брюксел вече говорят за европейска, а не за национална идентичност. Първо сте европейци, а после българи, французи, германци. Чакайте – не е така. Обратно е – първо сме българи, а после европейци. Аз съм добър българин и това не ми пречи да бъда добър европеец. А те искат да ни направят европейци пред уж благовидния предлог да забравим за войни, за балканизация и да отидем към т.нар. микроистория, тоест всекидневна история. Сега ме дразни и друго – новата цензура. Преди беше идеологическа цензура, сега е така наречената политическа коректност. Обадиха ми се по телефона от голяма частна телевизия, не държавна, питат ме по злободневен въпрос и ме уговарят за сутрешния блок. Дори не ме изслушаха: „Прав сте, акад. Марков, истина е, но не е удобна. Вие не говорите политически коректно“. Ами то при другаря Живков имаше голяма правда и малка правда. Каква е разликата? И ми казват, че няма да стане разговора с мен. Налагат и автоцензурата, а от нея не може да те освободи дори американската армия освободителка. – Получихте ли покана да участвате в празненствата за 1000 години от Охридската архиепископия? – Нямам покана, но напълно оправдавам решението на нашия Свети Синод – това беше провокация от страна на македонците. Василий II Българоубиец понижава Търновската патриаршия и я разжалва в Охридска архиепископия. Не съм съгласен да се празнува като македонска. Как да направя копромис – не мога! Когато разговарям с македонци, основното е гневът им: „Не може да ни попречите да се самоопределим“, ми казват те. Моят отговор е: Това, че се определяте за македонци, не означава, че дядовците ви не са били българи. Ето това е драмата им. Не може да ровят по костите на героите ни и да ги помакедончват. Това нещо трябва да престане и не трябва да има никакъв компромис! Като искат, да се пишат македонци. Само че те искат и вековна история. А тяхната история започва след Втората световна война. Бащата на македонската нация е маршал Тито – направена е по Коминтерновска рецепта. Но македонците няма да отстъпят – познавам ги добре. – Защо сте толкова убеден? – Там има една върхушка – не говоря за народа – от политици и историци, които живеят от антибългарската омраза. Известно е кога и как се създава македонската нация. Живков казва на Тито през 1965 година в София, че тя е създадена на антибългарска основа. Те от това се хранят. Нас обаче от 140 години ни пречи сателитният синдром. Винаги ще има Голям брат. Преди беше Дядо Иван, сега е Чичо Сам – нищо, че сме в ЕС. – През последните дни Евросъюзът се тресе – мигрантската криза заплашва устоите му. На сайта на обществената германска телевизия ARD се появи искане за оставката на канцлера Меркел. Какво става? – Правилно! Меркел предаде Европа, тя ги покани с „Елате“, а сега се чуди какво става. Четвъртият мандат не трябваше да й го дават. Тя се провали. Меркел не е Хелмут Кол. – Известният писател Дъглас Мъри написа книгата „Странната смърт на Европа“. Той зададе простичкият въпрос: кой към 2018 г. излезе прав – Меркел или унгарецът Орбан, който си затвори границата и направи здрава ограда? – И правилно направи Виктор Орбан – той защитава унгарския народ. Унгарците се изправиха и срещу съветските танкове през 1956 година, докато ние правехме Априлски пленум. Виктор Орбан даде по 30 000 евро за трето дете по системата на генерал Де Гол и каза, че майката трябва да има най-малко основно образование. И хич не му пука от Сорос или разни соросоиди, които го обвиняват, че искал диплома от майките. Орбан е като генерал Де Гол. В Унгария сега няма демографска катастрофа, раждат се много деца. Вие чули ли сте Меркел, Макрон и другите около тях – те дори не могат да си изкривят езика и да кажат думата „християнство“. В главите им е само исляма, който вече според Меркел бил станал част от Германия, и гей браковете. – Ще ви обвинят в липса на политическа коректност, академик Марков. – Няма да ми е за пръв път… Но да продължа – Меркел, чийто баща е свещеник, Меркел, която е начело на Християн-демократическия съюз, тя не споменава нищо за християнството. Според нея ислямът е част от германската цивилизация. Меркел предаде Европа и тя трябва да си плати цената. Без да плаша, но ще дойде оня с мустачките. Сегашният австрийски канцлер младият Курц вече затяга режима, а Ердоган го заплашва със свещена война. И казва: „Този път Виена ще падне“. За какво става дума, какви османски шамари ще раздава в XXI век?! А сега по една от най-големите ни телевизии в най-гледаното време върви османска сапунка за славата на известните им султани. Този филм обаче не се дава в Унгария. Европейският образ на Турция е абсолютно фалшив и измамен. Имаха елит, а сега – не. Какво прави ЕС, къде са човешките права? Всичко това е двоен стандарт. – Изчерпан ли е в този си вид ЕС, какво му липсва? – ЕС няма имунна система. Имат комисии, международни явни и тайни служби, но няма имунна система. Глобализацията това е корпорациите срещу нациите. Не се интересуват какви хора ще живеят в Европа – китайци, турци или афганистанци, защото корпорациите се нуждаят от млада работна ръка. Меркел служи на корпорациите. Либерали като Макрон и подобни говорят за човешки права, но зачеркват историята. Казват: всичко започва с нас. Затова повтарям: без имунна система ЕС е обречен. На младежта й липсва точно това, тя живее в някакъв виртуален свят. За съжаление, в него живият и политиците. Много тъжно завършваме разговора, но това е тъжната истина за времето, в което живеем.", "date": "2018.06.28", "title": " Историкът академик Георги Марков пред „Труд“: Скоро Косово и Албания ще извикат: “Да живее Съединението”\t\t\t"}
{"url": "https://trud.bg/%d0%bc%d0%bb%d0%b0%d0%b4%d0%b8%d1%82%d0%b5-%d0%be%d1%82-%d0%b0%d0%bf%d0%b0%d1%82%d0%b8%d1%8f%d1%82%d0%b0-%d0%b4%d0%be-%d0%bd%d0%b0%d1%80%d0%be%d0%b4%d0%bd%d0%b8%d1%82%d0%b5-%d1%85%d0%be%d1%80%d0%b0/", "text": "Поколенията се сменят вече на 7 години Всяко общество, независимо от технологичното си развитие и ниво на благосъстояние се нуждае от младите си хора, за да се развива и прогресира. Същото важи и за България, затова подпомагането на младежите е в центъра на демографската й политика. В последните години стана модерно да се говори колко агресивни и нетолерантни са младите у нас, как не четат, не желаят да се образоват и как постоянно деградират. Според мен, това няма нищо общо с истината и слава Богу! Ние притежаваме уникален ресурс в тяхно лице и трябва своевременно и правилно да го използваме, развиваме и подкрепяме. Обикалям постоянно цяла България, срещам се с тях и спокойно мога да кажа, че те са изключително умни, интелигентни и най-вече адекватни на непрекъснато променящия се свят. Да, те са различни, те са много по-различни от нас, но това не ги прави по-глупави или по-некачествени. Често ние, по-възрастните сме тези, които не ги разбираме, не ги напътстваме, не ги стимулираме да се развиват, да се образоват и да работят професионално именно тук, в своята родина. От демографска гледна точка поколенията се сменят на 15 години – това е традиционното разбиране. Така че, във връзка с него, ние горе-долу през три петилетки години можехме да говорим за ново поколение, с нови ценности, цели и идеи. Това беше доскоро. Но днес, поради драстично бързата промяна в технологиите, смяната на поколенията става през 5-7 години. С други думи, тоест през 5-7 години имаме ново поколение, с нови интереси и ценности. Може би и затова ни е трудно да разберем отделните поколения . Само за 30-ина години са минало от началото на промените в България, но в това време изразните средства се смениха неколкократно. Минаваме от пишещите машини, през големите и тромави компютри, през лаптопите, през все по-малките и удобни компютри, та до днешните таблети, айфони, айпади и т.н. И всяка такава промяна води до промяна в начина на мислене и изразяване на хората. Затова вместо да съдим младите хора, трябва да се опитаме да ги разберем – колко им е трудно в днешния глобален, хаотичен и променящ се свят, за да оценим от каква тревожна криза на идентичност и ценности страдат те. Традициите не са, каквито бяха Живеем в свят, в който повечето традиционни ценности губят своята стойност. Веднъж един изключително умен млад човек ми каза: „Дори на вас ви е било много по-лесно, имали сте ценности, в които сте вярвали, имали сте опорни точки, на които да се облегнете – държавата, нацията, религията, историята, бъдещето и т.н., а ние сега нямаме нищо. Всички ценности се размиват, чувстваме се тотално изгубени, няма в какво да вярваме. А когато няма в какво да вярваш, е страшно!“. На фона обаче на цялата апокалиптичност, която ни залива като внушението отвсякъде, когато говорим за демографията и бъдещето на България, аз съзирам една все още малка, едва покълнала, но много ценна светла пътечка. В последните години младите хора у нас развиват един много чист, наивен дори, но за това пък още по-ценен патриотизъм. Това е патриотизъм, който няма нищо общо с ксенофобията, омразата, агресията, злобата и завистта. Патриотизъм, обърнат единствено към българските традиции, култура и ценности, към народната ни музика, народните танци и песни, българските обичаи. Това е толкова прекрасно и вдъхва толкова надежда! Няма как да не сте обърнали внимание колко млади хора посещават уроци по народни танци, по народни песни, колко много от тях изучават и спазват българските обичаи и традиции. Обезлюдяването на градове и села Убедена съм, че ние трябва да стъпим на този възроден интерес към всичко българско, традиционно и ценно, и чрез него да вървим към ново Възраждане на България. То задължително, освен на национално ниво, трябва да се развива и да стимулира и възраждането на регионите в страната. Възраждане, което да се опре на местните ресурси, природни дадености, традиции и култура. Едно от многото тревожни неща в съвременното развитие на България са големите териториални диспропорции в икономически и демографски план. Още по-тревожно е, че драстично изостават и се обезлюдяват традиционно будни и развити български краища, като Северозапада, Балкана, поречието на река Дунав. Няма как да не отбележа, че региони, които са били центрове на книжовността, културата, на прогреса и напредъка, на занаятите и индустриализацията, като Велико Търново, Габрово, Плевен, Видин, Враца, днес губят постоянно население, намират се в тотален икономически застой и най-страшното – останалите там хора – и младите, и старите, са изпаднали в апатия. Това е обяснимо предвид факта, че градове и региони, от които навремето тръгва Възраждането на България, които имат местни традиции в земеделието и индустрията, които притежават най-плодородната почва на света – чернозема, както и евтината и удобна транспортна връзка с Централна и Западна Европа чрез река Дунав и канала Рейн-Майн-Дунав, се намират в такова незавидно състояние! Тези региони се нуждаят както от целенасочена държавна подкрепа, така и от сериозно стимулиране на местната инициативност и най-вече на инициативността и на интелектуалния потенциал на младите хора. Перспективите Крайно време е хората, местната общност в тези региони, да осъзнаят какви невероятни ресурси притежават и как с тяхната си инициативност и човешки капитал могат да стимулират измъкването си от застоя и регреса. Те трябва да се обърнат към това, което притежават или са забравили, че притежават, независимо дали в областта на земеделието и животновъдството, дали в производството на традиционни хранителни продукти и вина, стоки, занаяти, че дори и култура. Чрез тези дейности те трябва да потърсят пътищата за излизане от перманентната криза. Регионите и хората в тях трябва да са активните, както е било в миналото. Не да чакат на държавата, а да ? покажат, че има и друг път за развитие. Те имат всичко необходимо за това, само трябва да го преоткрият, само трябва да са смели и инициативни. България има изключително много неизползвани ресурси – и природни, и човешки. България има бъдеще България се нуждае от ново Възраждане. Това трябва да бъде възраждане чрез младите хора и техния огромен потенциал, възраждане на регионите чрез техните ресурси, традиции, природен и човешки капитал. Защото в един свят на глобализъм, размиващи се ценности и липса на вяра, може да ни спаси от негативното положение, в което се намираме, точно вярата ни в България!", "date": "2018.06.28", "title": " Младите – от апатията до народните хора\t\t\t"}
{"url": "https://trud.bg/%d0%b7%d0%b0%d1%89%d0%be-%d1%82%d1%8a%d0%b3%d1%83%d0%b2%d0%b0-%d0%b4%d1%80%d0%b5%d0%b1%d0%bd%d0%b8%d1%8f%d1%82-%d1%82%d1%8a%d1%80%d0%b3%d0%be%d0%b2%d0%b5%d1%86-%d0%bd%d0%b0-%d0%b3-2/", "text": "Kолона от цистерни, всяка на стойност между 20 хиляди евро (на старо) и 100 хиляди евро (нова) се разходи по Околовръстното на София в знак на протест срещу приемането на закона за горивата. „Закон за горивата, ама ние да не сме Саудитска Арабия, че да имаме закон за горивата, заявиха протестиращите. – Кому са нужни тия безкрайни регистрации и пререгистрации, натоварват ни с непосилни средства, законът не трябва да важи за всички!” Причините за бурното възмущение на „дребните и средните” са няколко текста в приетия на първо четене законопроект, предвиждащи регистрационен режим, изискване за висок уставен капитал и предоставяне на обезпечения в размер на 20 000 лв. за търговци на дребно и 3 милиона лева за притежатели на складове. Макар сумите на обезпеченията да звучат стряскащо, на практика затруднението, което би изпитал всеки собственик на бензиностанция, за да отговори на изискването, е да загуби малко време в обслужващата го банка, за да получи банкова гаранция за нужната сума на цената от около 500-600 лв. годишно. Това е по-малко, отколкото струват еднаквите дъждобрани и плакатите под калъп на протестиращите пред Министерски съвет. Колкото до уставния капитал, всеки знае, че това не са някакви блокирани пари – той се внася и веднага се изнася. Нито едно от тези условия няма връзка с цената на горивата и няма как да доведе до тяхното поскъпване. Затова е очевидно, че заплахите с 10-процентен скок на цените са за баламосване на публиката, а истинската причина за яростния отпор срещу закона е самата регистрация. По някаква причина обявяващите се за „дребни и средни” не желаят държавата да знае какви точно обекти, цистерни, складове и инсталации притежават, къде се намират те, откъде идва и къде отива горивото, с което търгуват. Това е, меко казано, странно, защото ако си „бял” търговец, би трябвало просто да препотвърдиш, че обектът ти отговаря на условията за работа с опасни горими вещества, свързан е онлайн с приходните агенции и продава легално закупени горива с доказан произход. Ако пък имаш легален склад, то той трябва да притежава съответните устройства за отчитане на входа и изхода и във всеки един момент митничарите знаят какво и колко влиза и излиза от него. Защо тогава е тази ярост към още неприетия закон? Частичен отговор на това дава публичният списък с длъжници на НАП, съдържащ лица и фирми с неплатени данъци от над 5000 лв., които от години не могат да бъдат събрани, защото фирмите са неоткриваеми или препродадени на малоимотни и безимотни граждани. Направихме експеримент – извадихме от списъка само фирмите, съдържащи в името си думите „Ойл”, „Газ”, „Петрол” и „Нафта”, без гаранции, че всички те се занимават с търговия с горива, но с презумпцията, че освен тях в списъка има поне още толкова фирми от бранша, които не съдържат тези думи в името си. Така че можем да приемем, че извадката, която се получи, е представителна за степента на риска, който създава този сектор за хазната. Какво установихме: 166 фирми, отговарящи на условието, дължат на хазната сумата от…271 милиона 215 хиляди лева! Между тях няма известни имена, с изключение на две по-популярни малки вериги на средни търговци. Открихме редица странни съвпадения: фирма, регистрирана на даден адрес, през определена година влиза в списъка на НАП с неплатени данъци за над 500 хиляди лева, а на следващата година, на абсолютно същия адрес, друга фирма с друго име, вече е длъжник на НАП също с над 500 хиляди лева. Такива случаи установихме във Варна, Пловдив, Пазарджик, Сандански, Русе, София, практически в цялата страна. Друг интересен детайл от списъка на въпросните фирми е размерът на техните задължения. Точно половината от извадката дължат данъци между 500 хиляди и 20 милиона лева, а други 37% – между 100 хиляди и 500 хиляди лв. Тъй като обикновено влизането в „черния списък” на НАП е свързано с неплащане на ДДС, можем да направим приблизителната сметка, че само тези фирми са завъртяли оборот от над 1 милиард 356 милиона лева! Превърнато в горива, дори да приемем много високата средна цена на придобиване от 2 лв./литър, това прави количества от близо 680 милиона литра. Справка с отчета на Агенция Митници показва, че това количество представлява точно 20% от всички легални годишни продажби на горива в страната! На фона на тези факти, ако все още някой се чуди защо „дребния” бизнес е обвързван с милиардната дупка от горива в бюджета, да погледне обществено достъпните източници. Необяснимо е, защо финансовото министерство, същото, което в свой анализ констатира липсата на точно 1 милиард лева приходи в хазната, не е сред най-яростните защитници на опитите да се запуши тази пробойна. Все пак и НАП, и Агенция Митници, с чиято пробита система се занимава вече и ОЛАФ, са под шапката на въпросното министерство.", "date": "2018.06.28", "title": " Защо тъгува “дребният” търговец на горива – 2\t\t\t"}
{"url": "https://trud.bg/%d1%88%d0%b0%d0%ba%d0%b8%d1%80%d0%b0-%d0%b8%d0%b7%d0%bf%d0%be%d0%bb%d0%b7%d0%b2%d0%b0%d0%bb%d0%b0-%d0%bd%d0%b0%d1%86%d0%b8%d1%81%d1%82%d0%ba%d0%b8-%d1%81%d0%b8%d0%bc%d0%b2%d0%be%d0%bb-%d0%b2-%d1%80/", "text": "Колумбийската певица Шакира изтегли от официалния си бутик колие с изображение на черно слънце – използван от нацистите символ, след остра реакция в социалните мрежи, съобщи Франс прес. Макар изображението на черното слънце – кръг, в който има слънце, обградено от 12 лъча, да не е използвано единствено от крайната десница, промоутърите на концертите й “Лайв нейшън” решиха да изтеглят от продажба колието с този символ. “Колието, замислено от “Лайв нейшън” за турнето “Ел Дорадо” на Шакира, е базирано върху предколумбовата иконография”, поясни американската компания на страницата си в Туитър. “Някои фенове обаче изразиха безпокойството си, тъй като дизайнът на колието има случайна прилика с неонацистки изображения. Затова изтеглихме артикула от колекцията за турнето.” В социалните мрежи Шакира бе обявена за нацист, защото в официалния си бутик предлага за продажба колие с черно слънце – използван от Германия символ през Втората световна война. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.28", "title": " Шакира използвала нацистки символ в реклама за турнето си"}
{"url": "https://trud.bg/%d0%be%d1%82-%d0%bd%d0%b0%d1%87%d0%b0%d0%bb%d0%be%d1%82%d0%be-%d0%bd%d0%b0-%d0%b4%d0%b5%d0%bd%d0%be%d0%bd%d0%be%d1%89%d0%b8%d0%b5%d1%82%d0%be-%d0%b2-%d0%bf%d0%be%d0%b6%d0%b0%d1%80%d0%bd%d0%b8%d1%82/", "text": "От началото на денонощието в пожарните служби в страната са получени над 70 сигнала за произшествия, свързани с усложнената метеорологична обстановка, предаде МВР. Към момента силите и средствата на ГД „Пожарна безопасност и защита на населението“ участват в извършването на 22 аварийно-спасителни дейности. Няма данни за застрашени хора и населени места. Постъпилите сигнали са предимно за територията на Столична община и областите Пловдив, Пазарджик, София, Смолян. Основната част от тях са за наводнени приземни етажи, мазета, дворове и части от пътна и улична инфраструктура, както и за отстраняване на опасни предмети и паднали дървета. В област Пловдив екипите са извършили отводнителни дейности на 21 сигнала за наводнени къщи, дворове, подлези, улици, обществени сгради. Отработени са и няколко сигнала за паднали дървета. На телефон 112 са подадени 15 сигнала за локални наводнения на територията на област Смолян. Със заповед на кмета на община Смолян е обявено бедствено положение на територията на цялата община. Основната част от сигналите са концентрирани около речното корито на река Черна. За оказване помощ на РДПБЗН – Смолян е предислоциран хидро-модул от пожарната служба в Пловдив. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.28", "title": " От началото на денонощието в пожарните служби в страната са получени над 70 сигнала заради валежите\t\t\t"}
{"url": "https://trud.bg/fibank-%d1%81%d1%82%d0%b0%d0%bd%d0%b0-%d0%bf%d0%b0%d1%80%d1%82%d0%bd%d1%8c%d0%be%d1%80-%d0%bd%d0%b0-%d0%bb%d0%b8%d0%b4%d0%b5%d1%80%d0%b0-%d0%b2-%d1%83%d0%bf%d1%80%d0%b0%d0%b2%d0%bb%d0%b5%d0%bd%d0%b8/", "text": "Fibank (Първа инвестиционна банка) и австрийското дружество Erste Asset Management сключиха споразумение за стратегическо партньорство в предлагането на нови за българския пазар договорни фондове. Erste Asset Management е международна компания за управление на активи с лидерски позиции в региона на Централна и Източна Европа. Дружеството е част от австрийската финансова група Erste Group Bank AG, специализиращо в управлението на взаимни фондове, алтернативни фондове, частни фондове и други. Като партньор на Erste Asset Management, Fibank ще предлага на своите клиенти възможности за инвестиции във фондовете, управлявани от австрийската финансова институция. Чрез партньорството си с Fibank, Erste Asset Management стъпва и на българския пазар. Fibank ще предлага четири договорни фонда, които са регистрирани в България и управлявани в Австрия и са деноминирани в евро. Това са: ESPA Bond Euro Corporate – облигационен фонд, който инвестира в корпоративни облигации на европейски компании с висок кредитен рейтинг; ESPA Portfolio Balanced 30 – балансиран фонд с умерен риск; ESPA Stock Europe – фонд в акции, инвестиращ в европейски компании; ESPA Stock Global – фонд в акции, инвестиращ в компании по целия свят. Фондовете се отличават с висока ликвидност, като инвеститорите в тях могат да придобиват и продават дялове по всяко време. Те са предназначени както за инвеститори на дребно, така и за институционални такива. Erste Asset Management ще предложи на българския пазар и подбрани инвестиционни фондове, специално предназначени за институционални инвеститори. Говорейки за бъдещото сътрудничество с Fibank, Хайнц Беднар, изпълнителен директор на Erste Asset Management, подчерта: “Ние имаме много сходни идеи за нуждата от сигурно и печелившо управление на фондове в региона. Ще се радваме да работим съвместно с утвърден и надежден партньор като Fibank”. “Нашият опит в инвестиционните фондове и портфейлните решения в рамките на Erste Group Bank AG и позиционирането на Fibank на българския пазар правят това партньорство особено специално. Нашите две институции са иновативни и клиентски ориентирани, предлагащи широк спектър от услуги за индивидуални и корпоративни клиенти”, добави още Беднар. „Партньорството ни с Erste Asset Management ще ни позволи да предложим на нашите клиенти нови инвестиционни възможности за по-активно управление на техните спестявания и постигане на по-добра доходност“q изтъкна Неделчо Неделчев, главен изпълнителен директор на Fibank.", "date": "2018.06.28", "title": " Fibank стана партньор на лидера в управлението на активи Erste Asset Management"}
{"url": "https://trud.bg/10-%d1%81%d0%be%d0%b1%d1%81%d1%82%d0%b2%d0%b5%d0%bd%d0%b8%d1%86%d0%b8-%d0%bf%d1%80%d0%b8%d1%82%d0%b5%d0%b6%d0%b0%d0%b2%d0%b0%d1%82-%d0%bf%d0%be-%d0%bd%d0%b0%d0%b4-100-000-%d0%b4%d0%b5%d0%ba%d0%b0/", "text": "10 собственици притежават по над 100 000 декара земеделска земя. Това показва справка на аграрния министър Румен Порожанов в писмен отговор на въпрос от парламентарния контрол на депутата Искрен Веселинов от “Обединени патриоти”. Десетте най-едри земевладелци притежават общо 1.9 млн. дка от всичките близо 44 млн. дка земеделска земя в България. Те имат над 270 хил. имота със средна площ 7 дка. От 50 000 до 100 000 дка държат други 10 собственици. Те притежават общо 87 592 имота с обща площ 619 708 дка. От 30 000 до 50 000 дка имат 11 собственици. Те притежават 68 014 имота с обща площ 420 571 дка. 1 859 316 души са собственици на 7 298 246 имота до 1000 дка със средна площ 4.772 дка. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.28", "title": " 10 собственици притежават по над 100 000 декара земеделска земя"}
{"url": "https://trud.bg/%d0%b1%d0%b5%d0%b4%d1%81%d1%82%d0%b2%d0%b5%d0%bd%d0%be-%d0%bf%d0%be%d0%bb%d0%be%d0%b6%d0%b5%d0%bd%d0%b8%d0%b5-%d0%b8-%d0%b2-%d1%87%d0%b5%d0%bf%d0%b5%d0%bb%d0%b0%d1%80%d0%b5-%d0%b2%d0%b8%d0%b4%d0%b5/", "text": "Бедствено положение е обявено и в Чепеларе, предаде БТВ. Кметът Славка Чакърова, че обстановката в Чепеларе е изключително усложнена от около час, а р. Чая в града е повишила значително нивото си. Главният път в града е залят. Екипи насипват земна маса и чакъл, за да се изгради дига и да се предотврати излизане от коритото. Чакърова предупреди за опасност от падащи камъни по пътищата в общината и по главния път към Асеновград. Дъждът създаде редица проблеми в областта. И други реки в региона има опасност да прелеят, а пороят предизвика свлачища. Поради обстановката временно е затворен пътя Чепеларе-Пампорово. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.28", "title": " Бедствено положение и в Чепеларе (СНИМКИ И ВИДЕО)"}
{"url": "https://trud.bg/%d0%be%d1%82%d0%ba%d1%80%d0%b8%d1%85%d0%b0-%d0%bf%d0%b0%d0%bc%d0%b5%d1%82%d0%bd%d0%b8%d0%ba-%d0%bd%d0%b0-%d1%85%d0%b0%d0%bd-%d1%82%d0%b5%d1%80%d0%b2%d0%b5%d0%bb/", "text": "Точно в 11. 17 часа в четвъртък, в Свети Влас прозвуча българският химн и бе открит първия в държавата ни паметник на хан Тервел. Монументът е дело на скулптора Петко Йорданов, а инициатор за направата му в Свети Влас е фондация “Българска памет”- на бизнесмените Йордан и Динко Диневи. През април тази година бе създаден Инициативен комитет с председател вицепремиера Красимир Каракачанов за честване на 1300 години от победата на хан Тервел при Константинопол. Един от членовете на комитета – проф. Николай Михайлов, шеф на “Трейс груп”, предложи и Йордан Динев да се присъедини. С битката при Константинопол де факто българският хан спасява цяла Европа, тъй като точно през този период друго арабско нашествие окупира две трети от Испания. Ако бяха минали безпрепятствено през нашите земи, щяха да окупират целия континент. В този смисъл делото на Тервел е значимо за всички европейци. Новооткритият паметник в Свети Влас е в близост до църквата в града и покрай него всеки ден ще минават десетки туристи от цял свят. “Прекрасен, внушителен красив.” Така определи паметника на Тервел Красимир Каракачанов. Той коментира, че остава задължението всеки следващ паметник /а те ще са поне три/, да бъде не по-малко хубав и величествен. Сливенският митрополит Йоаникий отслужи тържествена литургия и освети монумента, а преди това звучаха възрожденски патриотични песни. Пространството около паметника бе изпълнено с матроси от Военноморска база Бургас. Сред официалните лица бяха военният министър Красимир Каракачанов, проф. Николай Михайлов, писателят акад. Антон Дончев и др. Тервел – велик, но позабравен от десетилетия български владетел “Един велик български владетел, който десетилетия наред беше позабравен поради нихилизма обзел нашето общество. Нямаше го в учебниците по история, нямаше го в киното, нямаше го в журналистиката. И ако не беше тази годишнина – 1300 години от спасението на Европа – разгромът на арабите при Цариград, може би официалната наука нямаше да го спомене. Благодарение на родолюбиви, интелигентни и сърцати българи, беше създаден Инициативен комитет – обяви в словото си министър Красимир Каракачанов и продължи – Въпреки времената на измислени ценности, българинът не се предава и в сърцето си таи, съхранява и възражда българските и православните ценности. Министърът поздрави Йордан Динев и му благодари за всички години, в които той е възраждал паметта на всички българи, които са търсели със сърцето и съзнанието си нещо за родната история, за славата и. Преди 1300 години Тервел е спасил и България и християнска Европа от нашествието на радикалния ислям. И тогава халифатът искаше да завладее света и да наложи една друга религия на всички нас, европейците, включително на нас българите. не ви ли звучи познато и днес? На мен специално ми е много познато. На мен някак си ми е много актуално. Не като министър на отбраната, а като българин, като човек който се тревожи за съдбата на бъдещите български поколения. Нека този паметник посреща всеки българин който мине оттук. Ние българите имаме славна история. Никога не сме разчитали някой друг да ни върши работата, някой друг да ни спасява, да ни храни, да ни пази. Разчитали сме на собствената си воля и, разбира се, на собствената си армия увековечена в този монумент с меча на хана, заключи министър Каракачанов. На 2 септември ще се чества официално деня на Св. Тривелий “Националният комитет за честването на кан Тервел стана едно събитие, за пръв път успяхме да обединим инициативите на изключително много хора и за разлика от всички други български опити- не се разделихме на две, а всички се обединихме именно под това единение. Тервел е причината за това да бъдем обединени”, коментира пред “Труд” проф. Николай Михайлов. Инициативата за честването включва много книги, два филма, три паметника, много събития и чествания които предстоят. Има и инициатива на българската православна църква- на 2 – ри септември, да се чества официално Деня на Св. Тривелий. Храм на Тривелий Български в Мадрид “На много места в България се оказва, че Тервел го има в икони, в стари надписи, които сме ги позабравили. Сега имаме идея да го покажем, заяви още проф. Михайлов и сподели за една голяма инициатива на фондация “Трейс за хората”, заедно с митрополит Антоний от Българската патриаршия: Решено е да се съгради храм- паметник на Свети Тривелий Български в Мадрид. Избран е именно Мадрид заради това, че там е най голямата българска диаспора в Европа и да покажем всъщност кой е Тервел. Има много български велики ханове и князе, които са много важни за нас, българите. Но Тервел е един от малкото важни за нас българите и за Европа. В битката при Константинопол Тервел унищожава 200 хилядна армия и оттогава до ден днешен такава армия няма, коментира проф. Михайлов. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.28", "title": " Откриха паметник на хан Тервел"}
{"url": "https://trud.bg/%d0%b4%d1%80%d0%b5%d0%b2%d0%bd%d0%b8%d1%82%d0%b5-%d1%85%d0%be%d1%80%d0%b0-%d1%81%d0%b0-%d0%b1%d0%b8%d0%bb%d0%b8-%d0%bf%d0%be-%d1%80%d0%b5%d0%b7%d0%b8%d1%81%d1%82%d0%b5%d0%bd%d1%82%d0%bd%d0%b8-%d0%ba/", "text": "Честотата на раковите заболявания в съвременния свят е 100 пъти по-голяма, отколкото в древността. До този извод стигнаха канадски учени, които изследваха тленните останки на над 1000 древни египтяни и откриха едва няколко случая, свързани със злокачествени тумори, съобщи Лента. Фрагменти от скелети със следи от злокачествени образувания по тях бяха открити в две гробища в оазиса Дахла. Радиовъглеродното датиране показа, че тленните останки датират отпреди 2800-3000 години и 1550-1950 години. Учените попаднали на около 1800 скелета, но само 1087 от тях били достатъчно добре съхранени, за да бъде извършен морфологичен анализ на костите. Полът бил установен въз основа на формата и размерите на черепа, а възрастта – по уврежданията на зъбите и други признаци, включително формата на ребрата. Върху някои от костите били открити увреждания, които са характерни за развитието на злокачествени тумори. По мнението на учените, най-верният показател за сравняване но разпространението на злокачествени тумори в древността и днес е рискът от рак през човешкия живот (lifetime cancer risk, LTCR). В страните на Запад той е 50 процента (500 на всеки 1000 души), а рискът от смърт вследствие на рак – 25 процента. Преценката е въз основа на общия брой на новите случаи на рак и на смъртността вследствие на рак през годината. В древността в Дахла рискът от рак през човешкия живот бил едва 0,5 процента. Учените все пак са склонни да смятат, че жизнената среда в съвременния свят е по-канцерогенна, отколкото в древността. Допринасящите за поява на злокачествени тумори фактори включват тютюнопушенето, употребата на алкохол, голямото съдържание на въглехидрати и мазнини в храната и замърсения въздух. Резултатите от изследването са публикувани в International Journal of Paleopathology. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.28", "title": " Древните хора са били по-резистентни към раковите заболявания"}
{"url": "https://trud.bg/%d0%b0%d1%80%d0%b5%d1%81%d1%82%d1%83%d0%b2%d0%b0%d1%85%d0%b0-%d0%be%d0%b1%d0%b8%d1%80%d0%b4%d0%b6%d0%b8%d1%8f-%d0%bd%d0%b0-%d0%b1%d0%b5%d0%bd%d0%b7%d0%b8%d0%bd%d0%be%d1%81%d1%82%d0%b0%d0%bd%d1%86/", "text": "Разкриха и арестуваха един от четирима въоръжени обирджии на бензиностанция до Шумен – окръжната прокуратура е наложила 72-часово задържане на 20-годишен гражданин на Молдова за грабеж на 254 лв., придружен със средна телесна повреда. Т.Г. е привлечен като обвиняем за грабежа, като за това била употребена и сила, уточняват от Апелативна прокуратура-Варна в четвъртък. Негови съучастници са били още три неизвестни до момента лица. Ударът по бензиностанцията на “Петрол” на 5-ти километър до Шумен, бе извършен през нощта на 11 април т.г., когато на смяна била само една жена. Както “Труд” писа, мъжете нахлули маскирани и нападнали бензинджийката, както и клиент, озовал се случайно на мястото. Те насочили пистолет към жената, удряли я с оръжието, счупили и ръката й, замъкнали я зад обекта. Нападнат и бит бил и случайният посетител. Нападателите си тръгнали с каса с оборота от 254 лева в нея, собственост на „Петрол“ АД. На служителката е причинена средна телесна повреда, а на клиента лека. Окръжната прокуратура в Шумен ще внесе искане за определяне на постоянна мярка за неотклонение „Задържане под стража“ от съда. Уведомено е посолството на Република Молдова. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.28", "title": " Арестуваха обирджия на бензиностанция в Шумен\t\t\t"}
{"url": "https://trud.bg/%d0%b4%d0%bf%d1%81-%d0%b8%d1%81%d0%ba%d0%b0-%d0%b0%d0%bd%d0%ba%d0%b5%d1%82%d0%bd%d0%b0-%d0%ba%d0%be%d0%bc%d0%b8%d1%81%d0%b8%d1%8f-%d0%b4%d0%b0-%d0%bf%d1%80%d0%be%d1%83%d1%87%d0%b8-%d0%b4%d0%b0%d0%bd/", "text": "ДПС инициира анкетна комисия в НС за изясняване на изнесените в наши и чужди медии факти и обстоятелства за корупционна схема при придобиване на българско гражданство от чужденци. Това обяви зам.-председателят на ПГ на Движението Йордан Цонев пред медиите в парламента. Инициативата на партията е във връзка с публикации в наши и чужди медии, като например френската “Нувел обсерватьор”, в която се посочва, че най-малко един министър и вицепремиер от националистите има замесен в корупционната схема. Към това от ДПС добавят и изнесените публично факти, че 114 издирвани от Интерпол лица са получили българско гражданство. Темата има много важно значение за сигурността. Ето защо ние мислим, че е дълг на българския парламент да проведе такова обследване, коментира Цонев. В подкрепа на искането им от ДПС напомниха: “Вчера вицепрезидентът Йотова каза, че до изясняване на обстоятелствата спира да подписва укази за българско гражданство”. В началото на годината пък подобна публикация имаше и в “Ди Велт”, където се твърдеше, че България е сред страните от ЕС, които продават гражданство. Тъй като не разполагат 48 подписа за внасяне на инициативата, от Движението започват да търсят подкрепа от другите парламентарни групи, като ще започнат от БСП. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.28", "title": " ДПС иска анкетна комисия да проучи данни за корупционна схема за придобиване на българско гражданство"}
{"url": "https://trud.bg/%d0%be%d1%82-45-%d1%85%d0%b8%d0%bb-%d0%b7%d0%b0%d0%b2%d1%8a%d1%80%d1%88%d0%b8%d0%bb%d0%b8-%d1%81%d1%80%d0%b5%d0%b4%d0%bd%d0%be-%d0%be%d0%b1%d1%80%d0%b0%d0%b7%d0%be%d0%b2%d0%b0%d0%bd%d0%b8%d0%b5/", "text": "През 2017 г. успешно завършилите средно образование са 45 252 души. Реално приетите първокурсници в редовна форма на обучение в държавните висши училища за 2017/2018 г. е 34 602 души. Това сочи справка на министъра на образование и науката Красимир Вълчев в писмен отговор на въпрос от парламентарния контрол на депутата от “Воля” Елена Аксиева. През 2016 г. от 43 876 завършили средно образование 35 721 са записали държавно висше. През 2015 г. броят е съответно 49 331 и 43 036 души. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.28", "title": " От 45 хил. завършили средно образование над 34 хил. са записали висше\t\t\t"}
{"url": "https://trud.bg/%d0%bf%d0%be%d0%bb%d1%83%d1%87%d0%b0%d0%b2%d0%b0%d0%bc%d0%b5-9-%d0%bc%d0%bb%d1%80%d0%b4-%d0%b5%d0%b2%d1%80%d0%be-%d0%be%d1%82-%d0%b5%d1%81-%d0%b7%d0%b0-%d1%81%d0%b1%d0%bb%d0%b8%d0%b6%d0%b0%d0%b2/", "text": "Близо 9 млрд. евро ще получи България за кохезионна политика през новия програмен период след 2020 г., съобщи в София Витория Алиата ди Вилафранка, директор в генералната дирекция “Регионална и селищна политика” на Европейската комисия. Средствата за България от еврофондовете по политиките за сближаване нарастват с 8%, стана ясно при представянето на бюджета на ЕС след 2020 г. „Днешната дискусия е важна за бъдещето на ЕС и на България. Едно от нещата, които донесе европредседателството на България е, че европейската тема започна да присъства все по-отчетливо в ежедневието на българските граждани“. Това каза ръководителят на Представителството на Европейската комисия в България Огнян Златев при откриването на форума. „Европейската комисия направи своето предложение за бюджетна рамка сега, за да могат да се проведат повече дискусии на ниво държави-членки, така че догодина да можем да се поздравим с консенсус около нея“, коментира още Огнян Златев. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.28", "title": " Получаваме 9 млрд. евро от ЕС за сближаване\t\t\t"}
{"url": "https://trud.bg/%d0%b4%d0%b6%d0%b8%d0%bf-%d1%81%d0%b5-%d0%b5-%d1%83%d0%b4%d0%b0%d1%80%d0%b8%d0%bb-%d0%b2-%d1%82%d0%b8%d1%80-%d0%bd%d0%b0-%d0%bc%d0%b0%d0%b3%d0%b8%d1%81%d1%82%d1%80%d0%b0%d0%bb%d0%b0-%d1%82/", "text": "Джип „Порше” се е ударил в тир на магистрала „Тракия” при км 75 в посока София. Движението се извършва само в аварийната лента, предаде  . При инцидента са пострадали двама мъже, които са откарани в болницата в Пазарджик. Засега няма информация за състоянието им. Шофьорът на тира не е пострадал, съдействал е на полицията. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.28", "title": " Джип се е ударил в тир на магистрала „Тракия” при 75 км в посока София\t\t\t"}
{"url": "https://trud.bg/%d0%b8%d0%b7%d0%bf%d1%80%d0%b0%d0%b2%d1%8f%d1%82-%d0%bd%d0%b0-%d1%81%d1%8a%d0%b4-%d1%81%d1%82%d0%b0%d1%80%d0%b5%d1%86-%d1%83%d0%b1%d0%b8%d0%bb-%d1%81%d1%8a%d0%bf%d1%80%d1%83%d0%b3%d0%b0%d1%82%d0%b0/", "text": "Окръжна прокуратура – Велико Търново внесе в съда обвинителен акт срещу възрастен  . Обвинението срещу Ламби Кръстев е за това, че на неустановена дата в периода 18 – 19 януари тази година в свищовското село Българско Сливово убил зверски съпругата си Мария. Обвиняемият и пострадалата са живели заедно повече от 5 десетилетия. На 12 януари съпрузите били на гости на съседи. Вечерта обвиняемият  си тръгнал сам. Час по-късно си тръгнала и съпругата му заедно със съседка, на която неведнъж била споделяла, че често се карали с мъжа си  заради гледането на домашните животни, като той дори посягал да я бие. Прибирайки се вкъщи, двамата отново се скарали, а на следващия ден жената напуснала семейния дом. Върнала се след няколко дни, когато между съпрузите отново възникнал скандал. За да избегне конфликта, пострадалата тръгнала към изоставен имот, който фамилията ползвала за съхранение на сено и фураж.  Обвиняемият минал по пряк път и също стигнал до стопанската постройка. Там между двамата възникнала разпра, като мъжът ударил съпругата си няколко пъти с тояга и, за да я накара да млъкне, хванал с две ръце лицето й в областта на устата и носа. От задушаването жената се свлякла на земята, а обвиняемият се прибрал в дома си, оставяйки трупа на съпругата си в двора на другия имот. На следващата сутрин преместил жертвата на стълбите на къщата, инсценирайки самоубийство. След това отишъл до свой близък, на когото казал, че жена му се обесила в двора на изоставената къща. Предстои насрочване на делото за разглеждане от съда. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.28", "title": " Изправят на съд старец, убил съпругата си и инсценирал самоубийство\t\t\t"}
{"url": "https://trud.bg/%d0%bd%d0%b0%d0%b4-30-%d1%81%d0%b8%d0%b3%d0%bd%d0%b0%d0%bb%d0%b0-%d0%b7%d0%b0-%d0%bd%d0%b0%d0%b2%d0%be%d0%b4%d0%bd%d0%b5%d0%bd%d0%b8%d1%8f-%d0%b2-%d0%bf%d0%b0%d0%b7%d0%b0%d1%80%d0%b4%d0%b6%d0%b8%d0%ba/", "text": "След интензивен дъжд в пожарните служби на територията на област Пазарджик са получени над 30 сигнала за произшествия. Основната част от сигналите са за наводнени мазета, както и на приземни етажи на обществени сгради и части от уличната инфраструктура, съобщават от вътрешното министерство. За по-малко от час пет екипа на пожарната са оказали помощ в 22 от случаите, работата по отводняване на останалите обекти продължава. Сред засегнатите обществени сгради са МБАЛ-Пазарджик и болница Ескулап. Към момента няма данни за бедстващи и пострадали хора. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.28", "title": " Над 30 сигнала за наводнения в Пазарджик\t\t\t"}
{"url": "https://trud.bg/%d0%b1%d0%b5%d0%b7%d0%bf%d0%bb%d0%b0%d1%82%d0%bd%d0%b0-%d0%b1%d0%b8%d1%80%d0%b0-%d0%b7%d0%b0-%d1%8e%d0%b6%d0%bd%d0%b0-%d0%ba%d0%be%d1%80%d0%b5%d1%8f-%d0%be%d1%82-%d0%bc%d0%b5%d0%ba%d1%81%d0%b8%d0%ba/", "text": "Пироварната “Естрея Халиско”, официален спонсор на националния отбор на Мексико, изпрати няколкостотин бутилки безплатна бира в посолството на Република Корея във Вашингтон в знак на благодарност за победата на азиатците над Германия с 2:0. Именно този резултат позволи на „ацтеките“ да се класират на осминафиналите. Мексиканските фенове полудяха след последния съдийски сигнал на мача на Германия. По улиците на Русия те вдигаха на ръце всеки южнокореец, който видят. Пред корейското посолство в Мексико Сити феновете призоваха посланика и го накараха да пие текила. Освен това, мексиканската авиокомпания „Aeromexico“ обяви 20% отстъпка за корейските си полети. Азиатците обаче имат повод да се сърдят на новите си приятели, защото мексиканците ги лишиха от класиране на осминафиналите със загубата си от Швеция с 0:3. При успех над скандинавците, Корея продължаваше напред… Снимка: Twitter", "date": "2018.06.28", "title": " Безплатна бира за Южна Корея от мексиканците"}
{"url": "https://trud.bg/%d0%bd%d0%b0%d0%bc%d0%b0%d0%bb%d1%8f%d0%b2%d0%b0%d1%82-%d0%b1%d1%80%d0%be%d1%8f%d1%82-%d0%bd%d0%b0-%d0%b4%d0%b8%d0%b2%d0%b8%d1%82%d0%b5-%d1%81%d0%b2%d0%b8%d0%bd%d0%b5-%d0%b7%d0%b0%d1%80%d0%b0%d0%b4/", "text": "Директорите на Североизточното държавно предприятие инж. Веселин Нинов и на РДГ-Шумен инж. Емил Гелов се срещнаха със стопани на дивечовъдни участъци към Държавните горски стопанства на територията на Шуменска и Търговишка област, заради наближаващата опасност от африканска чума по свинете и бума на заболели животни в Румъния. В събирането участваха и ловни специалисти от стопанствата в двете области. “От миналата година говорим за африканската чума по свинете, но нищо реално не се прави, за да намалим загубите от болестта, ако дойде и в България. Все се надяваме, че ще ни отмине. Представете си какво ще стане ако болестта дойде утре при условие, че смъртността при нея е 90%. Всеки от вас трябва да намали популацията на дивите свине в района, който стопанисва. В Германия го направиха и там чума няма. Там се ловуваше с всички възможни средства.  И ние трябва да намалим броя на дивите свине час по-скоро, за да предотвратим големите стопански загуби”, обърна се инж. Веселин Нинов към стопанисващите ловните райони. Той допълни, че месото от отстреляните животни може да се реализира сега, дори и да е на по-ниска цена, защото ако чумата дойде загубите за всички ще са големи и тогава никой няма да спечели от животните в района си. Инж. Нинов каза още, че ако болестта премине границата, ловът за дива свиня чрез гонки най-вероятно ще бъде забранен, ще се забрани и разпространението на месо от районите, които ще бъдат засегнати. “Колкото по-малък е броят на животните на една територия, толкова по-малка е възможността болестта да проникне”, категоричен бе той. “Превенцията винаги излиза по-евтина от мерките пост фактум”, заяви и директорът на РДГ-Шумен инж. Емил Гелов. Стопанисващите ловните участъци споделиха, че трябва да се направят промени в законите и при такива ситуации министърът да може да променя датите за лов, както и броя на дните, в които се ловува, за да може наистина да се постигнат резултати. В края на срещата директорът на СИДП инж. Нинов призова присъстващите да създадат организация и да отстрелят възможно най-много диви свине. Той посочи, че в момента животните са повече, гъстотата им е по-голяма от допустимото и отговорност на всички е популацията да се поддържа в разумни граници. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.28", "title": " Намаляват броят на дивите свине заради африканската чума"}
{"url": "https://trud.bg/%d1%86%d0%b2%d0%b5%d1%82%d0%b0%d0%bd-%d1%86%d0%b2%d0%b5%d1%82%d0%b0%d0%bd%d0%be%d0%b2-%d1%81%d0%b5-%d1%81%d1%80%d0%b5%d1%89%d0%bd%d0%b0-%d1%81-%d0%bb%d0%be%d1%80%d0%b4-%d0%b1%d1%80%d0%b0%d1%83%d0%bd/", "text": "Председателят на ПГ на ГЕРБ и председател на Комисията по вътрешна сигурност и обществен ред Цветан Цветанов се срещна днес с лорд Браун от Камарата на Лордовете на Великобритания, съобщиха от партията. Това се случи в Лондон в рамките на кръглата маса за сигурността на Западните Балкани. Като представител на Камарата на Лордовете, лорд Браун е един от домакините на събитието. По време на работния разговор Цветан Цветанов изрази задоволството си от окуражаващия доклад на Камарата по отношение на ролята, която Великобритания трябва да запази в региона на Западните Балкани след Брекзит. „За региона ценна възможност е фактът, че приоритетът на Българското председателство за Западните Балкани в момента съвпада с интереса от страна на САЩ и Великобритания към региона“, уточни Цветанов. Той изрази надеждата си Западните Балкани да продължат да стоят на челни позиции в европейския дневен ред и по време на австрийското и румънското председателство. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.28", "title": " Цветан Цветанов се срещна с лорд Браун от Камарата на Лордовете на Великобритания"}
{"url": "https://trud.bg/%d0%b8%d0%b7%d0%b1%d1%8f%d0%b3%d0%b0%d0%bb%d0%b8%d1%8f%d1%82-%d0%be%d1%82-%d1%80%d0%b0%d0%b9%d0%be%d0%bd%d0%bd%d0%be%d1%82%d0%be-%d0%b2-%d0%bf%d0%bb%d0%be%d0%b2%d0%b4%d0%b8%d0%b2-%d0%b0%d1%80%d0%b5/", "text": " от Трето районно управление в гр. Пловдив арестант се предаде в прокуратурата и бе задържан от наблюдаващия прокурор при Окръжна прокуратура – Пловдив за срок от 72 часа. Днес поради бягство и укриване на задържания за разпространение на наркотични вещества 25-годишен мъж, извършено в рамките на 24-часовото му задържане по реда на ЗМВР, той бе привлечен от наблюдаващият прокурор при Окръжна прокуратура – Пловдив към наказателна отговорност задочно /в негово отсъствие/ по реда на чл. 206, вр. чл. 269, ал.3, т. 2 от НПК, с участието на служебен защитник, съобщиха от държавното обвинение. Повдигнатото му обвинение е за държане, без надлежно разрешително, с цел разпространение, на високорискови наркотични вещества – марихуана с общо нето тегло над 193 грама. След повдигане на обвинението, наблюдаващият прокурор при Окръжна прокуратура – Пловдив е постановил обвиняемият да бъде задържан за срок от 72-часа, считано от момента на задържането му на територията на страната. Срещу него се води и досъдебно производство за бягството му от ареста, което се наблюдава от РП – Пловдив, по което обвиняемият е бил обявен за общодържавно издирване. Същевременно, посредством адвокат, издирваният е заявил, че ще се предаде в Прокуратурата. Предприети са били необходимите действия, като днес, в ранния следобед, обвиняемият се е предал в Окръжна прокуратура – Монтана, придружен от своя защитник, и понастоящем се намира в следствения арест в гр. Монтана, в изпълнение на постановеното от наблюдаващия прокурор при Окръжна прокуратура – Пловдив задържане за срок от 72 часа. Предстои привеждането му в следствения арест в гр. Пловдив, което ще бъде извършено от органите на ГД „Охрана“ при Министерство на правосъдието. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.28", "title": " Избягалият от районното в Пловдив арестант се предаде, задържаха го за 72 часа"}
{"url": "https://trud.bg/%d0%bd%d0%b8%d0%ba%d0%be%d0%bb-%d1%88%d0%b5%d1%80%d1%86%d0%b8%d0%bd%d0%b3%d0%b5%d1%80-%d0%bf%d1%80%d0%b8%d0%b2%d0%bb%d0%b5%d1%87%d0%b5-%d0%bf%d0%be%d0%b3%d0%bb%d0%b5%d0%b4%d0%b8%d1%82%d0%b5-%d1%81/", "text": "Половинката на Григор Димитров – Никол Шерцингер, привлече всички погледи към себе си по време на благотворителен търг. Поп изпълнителката бе сред гостите на Елтън Джон, чиято фондация подкрепя засегнатите от СПИН. Шерцингер бе избрала рокля в цвят пепел от рози, с дълбоко деколте, разкриващо прелестите ѝ. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.28", "title": " Никол Шерцингер привлече погледите с дълбоко деколте"}
{"url": "https://trud.bg/%d0%b6%d1%83%d1%80%d0%bd%d0%b0%d0%bb%d0%b8%d1%81%d1%82%d0%b8-%d0%ba%d1%8a%d0%bc-%d0%bb%d1%8c%d0%be%d0%b2-%d1%82%d0%be%d0%b2%d0%b0-%d0%b5-%d1%83%d0%bd%d0%b8%d0%b6%d0%b5%d0%bd%d0%b8%d0%b5/", "text": "Германският селекционер Йоаким Льов бе нападнат от журналисти след краха срещу Южна Корея. Немските представители на медиите поискаха ясно обяснение от специалиста и отговор на въпроса: “Защо актуалният шампион се сгромоляса с гръм и трясък още в груповата фаза на турнира?”. Льов обаче не успя да го даде. “Сега е трудно да се каже – смъмри Льов след дълбока въздишка. – Трябва да поздравим съперниците ни. Отстранени сме от турнира и разочарованието е голямо. Не заслужавахме да се борим за втори пореден трофей. Искахме да го спечелим, но… малко преди края разбрахме, че Швеция води в резултата срещу Мексико и нещата станаха още по-трудни за нас. Нямахме класа и бяхме като изгубени.” “Това е унижение за Германия”, се чу от задния ред на претъпканата зала за пресконференции. Льов замига шокирано и започна да говори бързо. “Бяхме готови да защитим титлата – добави наставникът. – Вярвахме и бяхме подготвени именно за това. През последните 12 години бяхме един от четирите най-добри отбора в света. Трябва да признаем поражението и да приемам ситуацията такава, каквато е.” Последва нов откос от журналистите в залата. “Преди мондиала се държахте арогантно, смятайки, че отборът може да повтори триумфа от 2014-та, но сега няма помен от това поведение”. Льов отново си даде няколко секунди на размишление преди да започне да говори. “Тренирахме усърдно – каза селекционерът на Германия. – Играхме контроли, които не бяха важни за нас. Там търсехме единствено добро темпо на игра. Бяхме убедени, че в началото на турнира в Русия всичко ще си дойде на мястото. Очаквах да започнем вихрено и… не обвинявам играчите. Борихме се. Те направиха всичко по силите си, но просто не се получи.” Брифингът бе на път да приключи и Льов си помисли, че е дошъл моментът, в който най-после ще може да се скрие от камерите. Тогава последва нов въпрос. “Дойдоха ли тъмни времена за Германия?”. Льов избърса потта от челото си, давайки си вид, че всъщност масажира областта над очите си. “Какво искате да кажете? – опита да се измъкне треньорът. – През последните 12 години бяхме в топ 4 в света. Да, има тъга и разочарование, но имаме талантливи играчи с огромен потенциал. Трябва да се направят изводи и да се продължи напред.” И Льов спря да говори, въпреки че остана впечатление, че искаше да добави още нещо. Селекционерът обаче не го направи, защото в залата никой не го слушаше…", "date": "2018.06.28", "title": " Журналисти към Льов: Това е унижение!"}
{"url": "https://trud.bg/%d1%81%d1%80%d0%b5%d1%89%d0%b0%d1%82%d0%b0-%d0%bc%d0%b5%d0%b6%d0%b4%d1%83-%d1%82%d1%80%d1%8a%d0%bc%d0%bf-%d0%b8-%d0%bf%d1%83%d1%82%d0%b8%d0%bd-%d1%89%d0%b5-%d1%81%d1%8a%d1%81%d1%82%d0%be%d0%b8-%d0%bd/", "text": "Пресслужбата на Кремъл обяви, че срещата на високо равнище между президентите на Русия и на САЩ Владимир Путин и Доналд Тръмп ще се състои на 16 юли в Хелзинки, предава ТАСС. „В съответствие с постигнатите договорености на 16 юли в Хелзинки ще се състои срещата между президентите на Русия и на САЩ Владимир Путин и Доналд Тръмп. По време на преговорите ще се обсъдят текущото състояние и перспективите пред развитието на руско-американските отношения, както и актуалните въпроси от международния дневен ред“, пише в официално заявление на руското президентство. По-рано съветникът на руския президент по външната политика Юрий Ушаков заяви, че избраното средство е удобно и за двете страни. Той допълни, че се очаква срещата да продължи няколко часа – планира се протоколна част, среща на четири очи и съвместна пресконференция. Той заяви, че очаква Путин и Тръмп след срещата да приемат съвместно заявление, „което ще обрисува по-нататъшните стъпки на двете страни и в план на подобряване на двустранните отношения и в план на съвместните действия на международната арена, и в план на осигуряване на международните стабилност и сигурност“. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.28", "title": " Срещата между Тръмп и Путин ще състои на 16 юли в Хелзинки"}
{"url": "https://trud.bg/%d1%81-%d0%ba%d0%be%d0%bd%d1%81%d0%b5%d0%bd%d1%81%d1%83%d1%81-%d1%8e%d0%bd%d0%b5%d1%81%d0%ba%d0%be-%d0%bf%d0%be%d0%b4%d0%ba%d1%80%d0%b5%d0%bf%d0%b8-%d0%b1%d1%8a%d0%bb%d0%b3%d0%b0%d1%80%d1%81%d0%ba/", "text": "С консенсус ЮНЕСКО подкрепи решението на българското правителство от 28 декември, с което беше променен частично действащият план за управление на Национален парк „Пирин“. Този документ на Министерския съвет даде възможност за започване на законовите процедури, предхождащи изграждането на втори кабинков лифт в Банско. Отделно корекциите в Плана са стъпка към цялостното развитие на зимния туризъм в страната ни. На 42-та годишна сесия на ЮНЕСКО, която се провежда в Бахрейн, българската делегация, водена от вицепремиера Валери Симеонов, получи подкрепата на повечето държави-членки на Комитета на Световната организация. Както  , Симеонов и експерти от Министерството на околната среда и водите и Министерството на културата са в Бахрейн за Годишната сесия. В съгласие страните от Комитета гласуваха, че частичното изменение на Плана няма нужда от Екологична оценка (ЕО) – такава е необходима за устройствения план, в който ще се предвиди втората кабина. По този начин ЮНЕСКО показа на „зелените“ в България, че тяхното настояване за ЕО на самите корекции в Плана е несъстоятелно. Относно новия План за управление, който вече няколко години е в съдебни процедури, обжалван от „зелените“, от Световната организация препоръчват да се изчака решението на българския съд за това нужна ли е на него да се прави ЕО. По време на дискусията Валери Симеонов благодари на делегатите и покани всички представители да посетят Пирин и ски зоната. Решението на Комитета на ЮНЕСКО очевидно шокира „зелените“, които бяха изпратили в Бахрейн Катерина Раковска от WWF-България. Тя е съпруга на Андрей Ковачев, един от водачите на организациите от коалицията „За да остане природа в България“, която е едно с политическа партия „Зелените“. Във WWF-България е и Веселина Кавръкова, която живее на семейни начала с бившия директор на Природен парк „Витоша“ и виден „гражданин“ Тома Белев. На годишната среща Раковска правела совалки сред страните-членки на Комитета с искането Пирин да бъде вписан като застрашен обект от световното природно наследство, научи „Труд“. Същото правеше преди 2 години на срещата на Световната организация в Истанбул племенникът на проваления правосъден министър Христо Иванов – Любомир Костадинов. Днес очевидно мисията на Раковска не се е увенчала с успех. Тя показа това с изказването си на дискусията, като обвини делегатите, че са допуснали огромна грешка.  Малко по-рано побеснели, „зелените“ моментално започнаха виртуалните си атаки в социалните мрежи срещу българското правителство. Тази седмица Тома Белев пусна фалшивата новина, че Валери Симеонов и българската делегация спят в хотел „Риц“ в Бахрейн на цени от 500 до 1500 лева Вицепремиерът набързо го разобличи, а „екологът“ дори не се извини за манипулацията. Един от съратниците на Белев – Стефан Аврамов, нарече „курветини“ държавите, дали подкрепа за решението от 28 декември, а Петко Цветков от Фондация „Биоразнообразие“ започна трескаво да пише възмутителни писма до посолствата на тези страни. Тома Белев последва примера му и призова всички да пишат, но на „добър български“, а не на „лош английски“. „Зелените“ не спряха до тук и в истерията си подновиха лъжата, че министърът на околната среда и водите Нено Димов миналата седмица е бил в Париж, където „хранил на обяд“ посланици на страни от ЮНЕСКО и така осигурил подкрепа за правителственото решение. От МОСВ още преди няколко дни опровергаха тази фалшива новина, а самият Димов разясни в телевизионния ефир, че никакъв обяд не е давал или плащал. Историята  След решението от 28 декември „природозащитниците“ опитваха да окажат натиск над изпълнителната власт да отмени решението си, позволяващо изграждането на втори кабинков лифт в Банско под предлог, че Министерски съвет всъщност е разрешил изграждането на най-големия ски курорт в света върху половината от парк Пирин, което също е лъжа. Организирани бяха протести под това мото, кулминирали с довеждането на зелената евродепутатка Франческа Келер в България, която положи прецедент в историята на Европейския съюз и де факто подкрепи искане за оставка на българското правителство. Паралелно с това, премиерът Борисов, вицепремиерът Валери Симеонов,  министърът на околната среда Нено Димов, еврокомисарят Кармену Вела, бившите министри на екологията Нона Караджова и Евдокия Манева, юристи и експерти разясниха, че решението на Министерски съвет позволява изграждането на спортна и техническа инфраструктура единствено в рамките на съществуващата зона за туризъм с площ 2.2% от парка и не може да се говори за каквото и да било строителство на писти, хотели и лифтове върху 48% от Пирин. „Екозащитниците“ продължиха да протестират с искания за оставка и отмяна на решението уж за застрояване на 48% от парк Пирин. В последния месец митингите им затихнаха, тъй като обикновените хора разбраха, че са употребени политически. През април политическа партия „Зелените“ (коалицията „За да остане природа в България“) влязоха в обединение с „Да, България“ на Христо Иванов и ДСБ, водени от генерал Атанас Атанасов. По този начин стана съвсем очевидно, че протестите за Пирин всъщност не са граждански, а преследват политически цели, като основната е оставка на правителството. На евентуални предсрочни избори трите формации ще опитат да влязат в парламента, което е техен болезнен стремеж. За тяхно съжаление в момента социолозите не им дават повече от 2 процента подкрепа. Сега, след като и ЮНЕСКО де факто разобличи „зелените“, те нямат полезен ход, освен да продължат да лъжат в социалните мрежи, тъй като на площадите не могат да съберат поддръжници. Просто защото нямат. Официално прессъобщение Около два часа след гласуването от пресслужбата на Министерския съвет пуснаха и официално прессъобщение. Ето какво гласи то:", "date": "2018.06.28", "title": " С консенсус ЮНЕСКО подкрепи българското правителство за Пирин\t\t\t"}
{"url": "https://trud.bg/25-%d0%bd%d0%b0%d1%88%d0%b8-%d0%b3%d0%b8%d0%bc%d0%bd%d0%b0%d0%b7%d0%b8%d1%81%d1%82%d0%b8-%d1%89%d0%b5-%d1%83%d1%87%d0%b0%d1%82-%d0%b1%d0%b5%d0%b7%d0%bf%d0%bb%d0%b0%d1%82%d0%bd%d0%be-%d1%82%d1%83%d1%80/", "text": "25 български ученици ще изкарат 3-годишно безплатно обучение по туризъм в Германия, съобщи ръководителят на фондация “Конрад Аденауер” за България Торстен Гайслер. Във Варна той и министърът на туризма Николина Ангелкова откриха конференция “Европейски стандарти за туризма в България”. Пилотният образователен проект има за цел да почерпим опит от дуалното обучение по хотелиерство и ресторантьорство, с което Германия се слави. Предстои да бъдат уточнени детайли по процедурата за набиране на кандидати. Най-вероятно първо офертата ще получат гимназиите по туризъм в страната, обясни Ангелкова. Гимназистите трябва да знаят немски, но ще преминат и авансово 1-годишно обучение по езика. За практиката ще получават издръжка от фирмите, които са ги наели. Задължително условие е след финала на обучението да се върнат да работят в България. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.28", "title": " 25 наши гимназисти ще учат безплатно туризъм в Германия"}
{"url": "https://trud.bg/%d0%b8%d0%b2%d0%b8%d1%86%d0%b0-%d0%b4%d0%b0%d1%87%d0%b8%d1%87-%d1%81%d0%b5-%d1%81%d1%80%d0%b5%d1%89%d0%bd%d0%b0-%d1%81-%d1%80%d1%83%d1%81%d0%ba%d0%b8%d1%8f-%d1%81%d0%b8-%d0%ba%d0%be%d0%bb%d0%b5%d0%b3/", "text": "Сръбският външен министър Ивица Дачич се срещна днес в Москва с руския си колега Сергей Лавров, предаде Танюг. Дачич и Лавров констатираха със задоволство високото равнище на доверие и продуктивността на връзките между двете страни. Министрите обсъдиха въпроси на двустранното сътрудничество и взаимната подкрепа в международни организации. Дачич благодари за подкрепата на Русия за териториалната цялост и суверенитета на Сърбия и твърдата й позиция по въпроса за Косово. Лавров подари на сръбския си колега екип на руския национален отбор по футбол, а Дачич в отговор пожела успех на руския тим на Световното първенство. Ивица Дачич се срещна днес и с руския вицепремиер и съпредседател на сръбско-руския Междуправителствен комитет за търговия, икономическо и научно-техническо сътрудничество Юрий Борисов. Двамата разговаряха за сътрудничество и съвместни проекти в областта на енергетиката, селското стопанство и индустрията. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.28", "title": " Ивица Дачич се срещна с руския си колега Сергей Лавров в Москва"}
{"url": "https://trud.bg/%d0%b4%d0%b5%d0%bd%d1%8f%d1%82-%d0%bd%d0%b0-%d1%81%d1%82%d1%80%d0%b0%d1%88%d0%bd%d0%b8%d1%8f-%d0%ba%d0%b0%d0%b7%d0%b0%d0%bd/", "text": "Без думи! Така преди четири години бе оприличена победата на Германия със 7:1 над Бразилия. Без думи! Така светът се чуди как да опише най-голямото падение в историята на Бундестима – първото отпадане още в групите на мондиал. Проклятието на световния шампион продължи! В последните 20 години само Бразилия през 2006-а не се срина още преди елиминациите на финалния турнир. Германия рухна като последен в група с Мексико, Швеция и Южна Корея и с отрицателна голова разлика. „В нито един мач не видях нашия отбор на терена – каза капитанът Мануел Нойер. – Всеки щеше да ни иска за съперник. Не будим респект у никого.“ Жестоки думи и жестока истина. Светът се преобърна за Германия. Бъдещето е неясно. Не се знае кой от футболистите ще остане. Дори треньорът Йоаким Льов, класирал Бундестима поне на финал във всички седем турнира, на които е участвал, намекна за раздяла. Въпреки че преди Мондиал 2018 подписа нов договор. „Цялата отговорност е моя – каза специалистът. – Аз съм първият, който се пита къде сбъркахме? Никой не е в състояние да каже нищо. В съблекалнята е като на погребение.“ Странно и неочаквано Льов направи прекалено много грешки. Започна в първия мач с Месут Йозил и Сами Кедира, загърби ги за втория, после ги върна за третия. След импулса от 2:1 над Швеция направи пет промени в състава. Като че ли току-що бе влязъл в тима и му предстоят контроли за опознаване. Все по-често ще трябва да отговаря на въпроса защо наистина не взе Лерой Сане, най-добрия млад играч на Висшата лига. Льов се предовери на своите световни шампиони от Бразилия. И забрави, че само преди година в Русия с млади и гладни за успех момчета спечели за първи път в немската история Купата на конфедерациите. Историята отново се повтори. Носителят на този трофей никога не е ставал световен шампион след това. Германия не само бе далеч от защитата на титлата си. Напълно заслужено си тръгна сред първите от Русия. Льов си позволи за неглижира снимките на Месут Йозил и Илкай Гюндоган с турския президент Реджеп Ердоган, които разгневиха нацията. Червената лампа не светна и в четирите маркови контроли срещу Англия, Франция, Испания и Бразилия – нито една победа. Дискусия имаше и около избора на база на отбора – в Москва. Все едно Льов бе планирал, че участието на нов полуфинал е сигурно и мачовете в групата са протокол. Германия се срина брутално. Но именно Германия е страната, която най-бързо успява да се изправи. През 2004-а Бундестимът отпадна в групите на Евро 2004. И започна реорганизация на футбола – безкрайни школи, търсене на таланти. Оттогава бе два пъти трети и веднъж първи в света. Сега е дошъл моментът за ново начало като преди 14 години. Защото отдавна сигналната лампа за слабост в немския футбол свети заради убиващата Бундеслигата доминация на „Байерн“. Едва ли повече Месут Йозил ще играе за втората си родина. Нищо чудно отбора да напуснат Мануел Нойер, Томас Мюлер, Сами Кедира, Матс Хумелс и Джером Боатенг. Дори по-младият Тони Кроос намекна за сбогуване. Снимка: Twitter", "date": "2018.06.28", "title": " Денят на Страшния Казан"}
{"url": "https://trud.bg/%d0%b9%d0%be%d0%b7%d0%b8%d0%bb-%d0%bf%d0%be%d1%87%d1%82%d0%b8-%d1%81%d0%b5-%d1%81%d0%b1%d0%b8-%d1%81-%d1%84%d0%b5%d0%bd%d0%be%d0%b2%d0%b5/", "text": "Месут Йозил окончателно изпусна нервите си след провала на Германия. Освиркван от фенове, асът на „Арсенал“ първо влезе в тунела на стадиона в Казан. Но явно чу нещо прекалено и се върна, тръгвайки към трибуните. Наложи се треньорът на вратарите Андреас Кьопке и бодигардът Бьорн Боргман да застанат между тях. Михаел Балак, капитанът на Германия от Мондиал 2002, изригна в туитър: „Лидери? Личности? Манталитет? Със слаб отбор винаги можеш да отпаднеш рано. Но с този?“ „Всички сме в лодката на срама – каза Томас Мюлер, който на две световни вкара 10 гола, а сега нито един. – Знам какво се очакваше от мен и знам, че разочаровах. Имам мнение, но не е моментът да го кажа.“ В социалните мрежи Матс Хумелс се обърна с „Извинявайте“ към феновете. „Последният ни силен мач бе през есента на 2017-а“, добави защитникът.", "date": "2018.06.28", "title": " Йозил почти се сби с фенове"}
{"url": "https://trud.bg/%d1%81%d0%bb%d0%b5%d0%b4-%d0%be%d1%82%d0%bf%d0%b0%d0%b4%d0%b0%d0%bd%d0%b5%d1%82%d0%be-%d0%bd%d0%b0-%d0%b3%d0%b5%d1%80%d0%bc%d0%b0%d0%bd%d0%b8%d1%8f-%d0%b1%d1%80%d0%b0%d0%b7%d0%b8%d0%bb%d0%b8%d1%8f/", "text": "Медиите в Бразилия и Англия най-много ликуват от отпадането на Германия. Големият телевизионен канал в Страната на кафето „Фокс“ написа в своя туитър сто пъти „хаха“ под снимка на държащи се за главата немски национали. Бразилците предпочетоха този реванш пред мач на терена, с който да си върнат за 1:7 преди четири години. А това можеше да стане в 85-ата минута, ако Хумелс бе вкарал на Южна Корея от чиста позиция при 0:0. Мегадуелът щеше да е в Самара, но сега ще има мач Бразилия – Мексико.  Английската легенда Гари Линекер за трети път в последните дни смени своята крилата реплика от 80-те. Бившият голмайстор каза новата версия: „Футболът е проста играя. 22-а играчи тичат 90 минути след топката и накрая вече не печелят германците. Предишната версия е история.“  „Довиждане“, на немски написаха в заглавията си няколко английски вестника. Едва за втори път в историята Англия завършва световно първенство пред Германия. Преди това стана през 1966 година, когато „трите лъва“ спечелиха с 4:2 финала срещу Бундестима с един от най-скандалните голове – до ден днешен не може да се докаже дали топката е минала голлинията.  „Всеки англичанин на планетата няма да е нещастен, каквото и да се случи до края на турнира“, добавя вестник „Сън“.  В Испания и Аржентина, два от сочените за фаворити отбори, също с голяма радост приеха – проклятието на световния шампион продължава. Германия я няма.", "date": "2018.06.28", "title": " След отпадането на Германия: Бразилия и Англия най-много ликуват"}
{"url": "https://trud.bg/%d0%b1%d0%be%d0%b9%d0%ba%d0%be-%d0%b1%d0%be%d1%80%d0%b8%d1%81%d0%be%d0%b2-%d1%81%d0%b5%d0%b1%d0%b0%d1%81%d1%82%d0%b8%d0%b0%d0%bd-%d0%ba%d1%83%d1%80%d1%86-%d0%ba%d0%b0%d0%b7%d0%b0-%d1%87%d0%b5-%d1%81/", "text": "Държавите, които са на първа линия,които регистрират бежанци, които искат да отидат в други страни, след това не трябва да бъдат връщани обратно. Иначе държавите, които сме на първа линия, ще усетим това, това заяви премиерът Бойко Борисов в Брюксел преди срещата на върха на ЕС. До един всички категорично говореха, че това е едно от най-успешните председателства, че е свършена огромна работа. Дори Себастиан Курц каза, че сме вдигнали летвата с нашето европредседателство, заяви премиерът. Проблемите, свързани с миграцията, могат да бъдат решени с необходимите средства за това. Ще настоявам колегите от Италия и Австрия да подкрепят споразумението с Турция, да работят, президентът Ердоган също ми каза, че до този момент ние само говорим за споразумение с Турция, но нищо не е платено“, допълни Борисов. „Както в България имаме код жълто, код червено, код зелено, така да бъде създадена тристепенна система в ЕС като нива на действие, които в зависимост от нивото на вълната автоматично да се задейства, за да не се налагат такива ненужни срещи за бежанците“, коментира премиерът. Ние граничим с Турция, проведохме среща на ЕС с Турция във Варна и към този момент турците в абсолютен аспект спазват ангажиментите си към България по това споразумение. Затова вие се разхождате по Солунска, пред ЦУМ – помните какво беше, какво е сега, каза още Борисов. Той припомни, че България ще настоява за незабавно затваряне на външните граници на ЕС и задължителното преминаване през граничните пунктове, релокацията на вече влезли в територията на ЕС мигранти и активна работа на споразуменията с трети страни. Утре съм поканен на среща на лидерите на еврогрупата, където ще представя и нашите писма, и съответно кандидатурата ни за чакалнята на еврозоната, обясни Борисов. „Ще ги запозная с направеното досега, защото всичките пет критерии ние ги изпълняваме. По тази тема работя изключително усилено. Финансовият министър е поканен на 14 юли на среща само на финансовите министри на еврогрупата, а писмото, което пращаме, ще бъде между шефа на БНБ и финансовия министър. Утре са ме поканили лидерите да ги запозная с темата. Да откажа ли? Да кажа: „Не, не, това е работа на финансовия министър?“, попита Борисов. По думите му утре политически ще попита защо се налага да променяме критериите, като петте за чакалнята са изпълнени. „Ние не сме виновни, че относно доходите първо бяха ликвидирани толкова производства в България. Само 4 реактора на АЕЦ „Козлодуй“ бяха затворени. Не сме виновни, че излизайки от социалистическия лагер милиони отидоха в демократични страни през 1990 г. Не сме виновни към момента, че биват подмамвани с по-големи заплати доктори, инженери, програмисти в по-скъпо платените западни държави. Конкурентоспособността чак сега започваме да я поставяме на дневен ред като основен фактор с повече финансиране в образованието, с програмата за дигиталния пазар“, коментира още Бойко Борисов. Нямаме отношение към КЕВР. Ако не харесват Иван Иванов да търсим друго решение тогава“. Това коментира министър-председателят по повод исканата от БСП оставка на председателя на КЕВР Иван Иванов. “Не се меся в независими организации, всички знаят, че Иван Иванов беше депутат от ДСБ – партията на Иван Костов. Затова тогава, когато парламентът решаваше преди няколко години действително да е независим регулатор и той ни трябва да е такъв. Дали ще е Иван Иванов или „х“ или от БСП, но на всеки управляващ му трябва независим регулатор”, коментира Борисов. Ето сега се вдига цената на природния газ“, заяви той. По думите му няма как да се вдигне на целия свят природния газ, а в България да поевтинее, след като нямаме добив. „Спряхме шистов газ, концесии за добив на газ в Добричко, изпълнихме това, което хората искат и вносът се вдига с толкова процента. Как да се запази цената? Другият вариант е от данъкоплатците да дотираме тази цена. По никакъв начин към КЕВР в момента ние нямаме отношение. Тя действително в лицето на Иван Иванов е независима организация. Ако не го харесват, да предлагат в парламента, да търсим решение, но когато дадат сметките КЕВР, всички трябва да ги приемаме, защото това е независим орган“, каза още Борисов.", "date": "2018.06.28", "title": " Бойко Борисов: Себастиан Курц каза, че сме вдигнали летвата с нашето европредседателство\t\t\t"}
{"url": "https://trud.bg/%d0%bc%d0%be%d1%80%d1%81%d0%ba%d0%b0-%d0%b3%d0%b0%d1%80%d0%b0-%d1%87%d0%b5%d1%81%d1%82%d0%b2%d0%b0-%d0%bf%d0%be%d0%bb%d0%be%d0%b2%d0%b8%d0%bd%d0%b2%d0%b5%d0%ba%d0%be%d0%b2%d0%b5%d0%bd-%d1%8e%d0%b1/", "text": "Има заявки за круизни кораби за 2019 г. Все по-луксозни яхти идват през сезона на Морска гара Варна. Плаващите домове под различен флаг – малтийски, руски, американски, акостират на пасажерския терминал и са истинска атракция за града. Тази година няма посещения на круизни кораби заради сложната геополитическа обстановка, но за 2019 г има вече първи зявки, посочи шефът на Морска гара кап. Александър Аврамов. Даденостите и богатата история на древна Варна са причина градът да е неизменна част от круизните маршрути в Черно море. Над 50 лайнера са посетили пристана на Варна за последните 4 години, а над 110 000 пасажери са слизали на нашия бряг за последните 15 години. Морска гара Варна отпразнува в четвъртък половин вековен юбилей. Строителството на емблематичната сграда е започнало през 1966 г. и е завършено две години по-късно, когато е и официалното откриване. В комплекса на 3 етажа има заведения, магазини, офиси, а в непосредствена близост е и яхтеното пристанище. Тук се намира “Яхт клуб “Кап.Георги Георгиев Порт Варна”. Около Морска гара беше създадена атракционна зона за разходки и развлечения на варненци и гости на морската столица.", "date": "2018.06.28", "title": " Морска гара чества половинвековен юбилей\t\t\t"}
{"url": "https://trud.bg/%d0%b0%d1%80%d0%b5%d1%81%d1%82-%d0%b7%d0%b0-%d0%b2%d0%b5%d0%bb%d0%be%d1%81%d0%b8%d0%bf%d0%b5%d0%b4%d0%b8%d1%81%d1%82-%d0%bd%d0%b0%d1%80%d1%83%d1%88%d0%b8%d1%82%d0%b5%d0%bb-%d0%b7%d0%b0%d1%80%d0%b0/", "text": "С арест приключи арогантна разправия със служители на “Общинска охрана” и на полицията, станала на самото ларго в Сливен, съобщиха от МВР. Неприятната случка възникнала около 17,40 ч. на 27 юни, докато екип от охранители и полицай извършвали редовния си обход на пешеходната зона в центъра на областния град. Скандалът бил предизвикан от 54-годишен мъж. Той бил спрян, защото въпреки забраната в Закона за движение по пътищата, карал колелото си на пешеходната зона. Нарушителят отказал да представи личната си карта, за да му бъде съставен акт. След това на висок тон започнал да дава “съвети” на служители за това как трябвало да си вършат работата и какви престъпници трябвало да гонят. Посегнал да дърпа униформите им. Накрая се наложило велосипедистът да бъде отведен и задържан в полицията. Срещу него е образувано бързо производство за това, че е препятствал органите на реда да изпълнят задълженията си. Ще му бъде съставен и акт за нарушението. От Областната дирекция на МВР подчертаха, че движението на велосдипедисти по пешеходната зона не само е забранено от чл.81 от Закона за движение по пътищата, а и създава затруднения, пречи на пешеходците и е предпоставка за възникване на инциденти. Справка на “Труд” установи, че само през последните няколко месеца трима души са потърсили медицинска помощ в областната болница с контузии, след като са били ударени от велосипеди на самото ларго. Поредният инцидент е само отпреди два дни, от района на сладкарница “Мустан”. Този път е било блъснато дете. “За съжаление, обществото е разделено на две. Част от гражданите подкрепят действията ни срещу движението на велосипедисти по пешеходната зона. Други обаче са категорично против. Има и такива, които, ако станат неволни свидетели на наша проверка, вдигат скандали в подкрепа на нарушителите”, коментираха общински охранители. Имало и случаи, когато екипите са спирали за проверка по-големи деца, за да им направят забележка, че карането на колелета не се позволява на ларгото. Едно от проверяваните деца извадило от джоба си бележка, написана от майка му. В бележката бил цитиран същия Закон за движение по пътищата, който забнатата за колелета на пешеходните зони не важи, ако велосипедистите са на възраст до 12 години. Но според охранители и служители на реда и по-големите деца-велосипедисти могат да създадат сериозни рискове за пешеходците.", "date": "2018.06.28", "title": " Арест за велосипедист-нарушител заради арогантно отношение към униформени"}
{"url": "https://trud.bg/%d0%bd%d0%b0%d0%b1%d0%b8%d1%85%d0%b0-%d0%b8-%d0%b2%d0%b7%d0%b5%d1%85%d0%b0-%d0%bf%d0%b0%d1%80%d0%b8%d1%82%d0%b5-%d0%bd%d0%b0-%d0%bc%d1%8a%d0%b6-%d0%b4%d0%be%d0%ba%d0%b0%d1%82%d0%be-%d0%b8%d0%b7%d0%bb/", "text": "39-годишен мъж стана жертва на побой и грабеж, докато излиза от входа на блока си. Тежкият инцидент станал посред бял ден, сутринта на 27 юни, в сливенския кв. “Даме Груев”, казаха от полицията. На входната врата мъжът бил нападнат от трима непознати. Те започнали да го удрят, за да го приведат в безпомощно състояние и да го изплашат. След това пребъркали дрехите му и взели 90-те лева, които човекът носел в себе си. Избягали в неизвестна посока. Пострадалият е подал сигнал в полицията. Нападателите се издирват. Води се досъдебно производство.", "date": "2018.06.28", "title": " Набиха и взеха парите на мъж, докато излиза от входа на блока си"}
{"url": "https://trud.bg/33-%d0%b3%d0%be%d0%b4%d0%b8%d1%88%d0%b5%d0%bd-%d1%81-13-%d0%be%d1%81%d1%8a%d0%b6%d0%b4%d0%b0%d0%bd%d0%b8%d1%8f-%d0%b2%d0%bb%d0%b8%d0%b7%d0%b0-%d0%b2-%d0%b7%d0%b0%d1%82%d0%b2%d0%be%d1%80%d0%b0-%d0%b7/", "text": "33-годишен бургазлия влиза в затвора за незаконно държане на метаамфетамин с цел разпространение, съобщиха от Апелативната прокуратура в Бургас. Деянието е било извършено в условията на опасен рецидив. Обвиняемият е бил осъждан 13 пъти преди това. Мъжът е бил спрян за проверка на 3 февруари вечерта в кв.”Даме Груев” в Сливен. Заедно със свои познати пътувал в лек автомобил. По време на полицейската проверка в него било намерено пликче с бяло прахообразно вещество, за което бургазлията съобщил, че го бил купил като хранителна добавка по-рано през деня. При теста веществото реагирало на метаамфетамин и притежателят му бил задържан. Той самият употребявал наркотици, знаел как да приготвя пико, издържал се като продавал “сготвения” от него наркотик, уточниха още от обвинението. Пред съда той се възползвал от възможностите, които му дава законът, и поискал съкратено съдебно следствие. След сключено с прокуратурата обвинение Окръжният съд му наложил ефективна присъда от 2 години и 2 месеца и глоба от 5 хил. лева. Одобреното от съда споразумение е окончателно и има силата на влязла в законна сила осъдителна присъда.", "date": "2018.06.28", "title": " 33-годишен, с 13 осъждания, влиза в затвора за притежание на метаамфетамин"}
{"url": "https://trud.bg/%d0%ba%d0%b0%d0%bb%d0%be%d1%8f%d0%bd-%d0%bf%d0%b0%d1%80%d0%b3%d0%be%d0%b2-%d1%82%d0%be%d1%87%d0%bd%d0%be-13-%d0%be%d1%82-61-%d1%81%d0%b0-%d0%be%d1%82%d0%b3%d0%be%d0%b2%d0%be%d1%80%d0%bd%d0%b8%d1%82/", "text": "Столична община протече над главите на журналистите, докато кметът Йорданка Фандъкова им обясняваше колко неоснователни са исканията на БСП за извънредна сесия, свързана с мерките срещу наводненията от дъжда, съобщиха от БСП-София: Точно 13 от общо 61 са отговорните към гражданите на София общински съветници в СОС. Този извод направи председателят на групата на БСП в СОС и лидер на столичните социалисти Калоян Паргов. Седемте съветници от БСП, четирима от “Група 5” – Венцислав Мицов, Стоян Александров, Симеон Славчев и Иван Велков, както и Марта Георгиева и Иво Божков подкрепиха доклада на БСП в СОС за свикване на извънредна сесия относно готовността на СО за реакция при природни бедствия и наводнения на територията й. Предложението на съветниците от групата на социалистите беше направено в началото на редовната сесия днес, а за свикването на извънредна сесия бяха необходими една трета от всички общински съветници в СОС, които са 61. По ирония на съдбата, докато кметът Йорданка Фандъкова обясняваше на журналистите колко несъстоятелни и преувеличени са исканията на БСП за извънредна сесия, свързана с мерките на СО срещу наводненията, капандурата на петия етаж в Столична община протече над главите им. “Кметът сметна, че се отнасям несериозно към проблема, защото направих коментар с ирония за “бананите”, които поставят на входовете на метростанциите, за да ги предпазят от наводнения, каза Калоян Паргов. – А истината е, че вече управлението на ГЕРБ предизвиква ирония у гражданите на София. Тази ирония показва едно – хората вече са загубили надежда, че управляващите могат да се справят с проблемите в града ни. А въпросът с канализацията и шахтите е много сериозен. И е време да обяснят защо изобщо го има към този момент, след като те 10 години управляват София. Запушените шахти са отговорност на Столична община. Столичният инспекторат трябва да контролира работата на ВиК, на концесионера “Софийска вода” и на концесионера по чистотата. Когато не го прави, нито банани, нито портокали ще помогнат срещу наводненията”. Според Калоян Паргов, управляващите се страхуват от свикването на извънредна сесия, тъй като данните, които трябва да изнесат няма да са добри за тях. Заместник-председателят на СОС от БСП Милка Христова пък попита дали има конструктивни недостатъци при изграждането на входовете на метрото, за да се получат тези наводнения след дъжда на 18-и юни. “С колегите от БСП настоявахме за провеждане на извънредна сесия, защото искахме гражданите да чуят отговорите на няколко въпроса, коментира Милка Христова. – Искахме хората да разберат какви са плановите мерки на СО при възникване на подобни ситуации като тази от миналата седмица след едночасовия обилен дъжд. Също така трябваше управляващите да кажат какви са превантивните мерки, които взимат за предотвратяване на подобни ситуации, да изнесат данни за екипите за действие в кризисни ситуации, както и какви финансови средства са заделени за подобни случаи. Искахме да бъдат предоставени актуални данни за състоянието на канализационната мрежа в София, както и на шахтите”. Според Милка Христова, бодряшки изказвания на съветниците от ГЕРБ, че подобни наводнения се случват в цяла Европа, както и примерите с метрото в Берлин, звучат изключително нелогично и безотговорно.", "date": "2018.06.28", "title": " Калоян Паргов: Точно 13 от 61 са отговорните към гражданите на София общински съветници в СОС"}
{"url": "https://trud.bg/%d0%b4%d0%b5%d1%86%d0%b0-%d1%81%d0%bf%d0%b0%d1%81%d0%b8%d1%85%d0%b0-%d0%ba%d0%be%d1%81%d1%82%d0%b5%d0%bd%d1%83%d1%80%d0%ba%d0%b0-%d0%be%d1%82-%d0%b7%d0%b0%d1%89%d0%b8%d1%82%d0%b5%d0%bd-%d0%b2%d0%b8/", "text": "Децата от група „Таралежче“ в детска градина „Звездица-Зорница“ в Бургас днес намериха и спасиха малка сухоземна костенурка в двора на детската градина. От детското заведение сигнализираха в Регионалната инспекция по околната среда и водите (РИОСВ) – Бургас, съобщиха от МОСВ. След като установиха, че е в добро състояние и без наранявания, експертите от РИОСВ взеха костенурката и я освободиха на подходящо място в околната среда в района на поддържан резерват „Атанасовско езеро“. Двата вида сухоземни костенурки, които се срещат в България – шопобедрена и шипоопашата, са защитени от Закона за биологичното разнообразие.", "date": "2018.06.28", "title": " Деца спасиха костенурка от защитен вид"}
{"url": "https://trud.bg/%d1%82%d0%be%d0%bc%d0%be%d0%b2%d0%b0-%d1%81%d0%b5-%d0%ba%d0%bb%d0%b0%d1%81%d0%b8%d1%80%d0%b0-%d0%b7%d0%b0-%d1%83%d0%b8%d0%bc%d0%b1%d1%8a%d0%bb%d0%b4%d1%8a%d0%bd/", "text": "Първата ни ракета в женския тенис Виктория Томова ще дебютира в основната схема на „Уимбълдън“. 23-годишната софиянка победи с 6:4, 6:7 (5), 6:3 Анна Калинская (Русия) в третия кръг на квалификациите. Вики имаше шанс да спечели мача доста по-бързо, но пропусна мачбол при 5:4 във втория сет. Участието ще е второ за Томова в основна схема на турнир от Големия шлем, след като през януари игра в първия кръг на Аустрелиън Оупън като „щастлива губеща“. Днес тя очаква жребия заедно с представителя ни при мъжете Григор Димитров.", "date": "2018.06.28", "title": " Томова се класира за „Уимбълдън“"}
{"url": "https://trud.bg/%d0%b4%d0%b5%d0%b2%d0%b5%d1%82-%d0%b0%d1%80%d0%b5%d1%81%d1%82%d1%83%d0%b2%d0%b0%d0%bd%d0%b8-%d1%81%d0%bb%d0%b5%d0%b4-%d0%b1%d1%80%d0%b0%d0%b7%d0%b8%d0%bb%d0%b8%d1%8f-%d1%81%d1%8a%d1%80%d0%b1/", "text": "Първи сблъсъци на фенове в Русия. Местната полиция арестува 9 привърженици след двубоя Бразилия – Сърбия (2:0) от група Е. Фенове на двата тима се биха на стадион „Лужники“ в Москва, а в мелето участва и една жена. Наложи се намесата на стюардите, за да предотвратят по-сериозни спречквания. В крайна сметка униформените задържаха девет души, а това са и първите по-сериозни инциденти от старта на мондиала. Прогнозите преди турнира бяха за много напрежения между отделните агитки, но Русия показа, че организацията е на ниво.  В другия мач от същата група между Швейцария и Коста Рика (2:2) министерството на вътрешните работи побърза да уточни, че не е имало проблеми. Иначе Бразилия срази „плавите“ с 2:0 и продължава на 1/8-финалите, където ще се изправи срещу Мексико. Паулиньо от „Барселона“ и Тиаго Силва (ПСЖ) вкараха за „салесао“, а успехът им осигури първото място.  „Ще се позволя един коктейл след този мач – това помага – обясни селекционерът Тите. – Един отбор е съставен от човешки взаимоотношения. Като селекционер трябва да чувствам както става в съблекалнята, как общуват играчите, а ако има нервност, трябва да я успокоим. Има къде още да се подобряваме, но първата задача е изпълнена. Вече сме в елиминациите, а Бразилия показа значително израстване в сравнение с първия мач. Оттук има само един път – нагоре.“ Часове след успеха стана ясно, че травмата на Марсело не е сериозна. Звездата на „Реал“ (Мадрид) бе заменен принудително още в 10-ата минута.  „Благодаря ви за подкрепата ви и на Бога, че не се е случило нищо сериозно – гласеше съобщение на бранителя в социалната мрежа „инстаграм“. – Скоро ще се върна на терена.“  По-рано през турнира травми получиха още Дъглас Коща и Неймар. Нападателят на „Ювентус“ е под въпрос за елиминациите. Следващият съперник на тима пък е Мексико.  Двубоят е в понеделник от 17 часа българско време.", "date": "2018.06.28", "title": " Девет арестувани след Бразилия – Сърбия"}
{"url": "https://trud.bg/2-%d0%b3-%d1%83%d1%81%d0%bb%d0%be%d0%b2%d0%bd%d0%be-%d0%b7%d0%b0-%d0%b1%d0%b8%d0%b2%d1%88-%d0%bf%d1%80%d0%be%d0%ba%d1%83%d1%80%d0%be%d1%80/", "text": "2-годишна условна присъда и глоба от 100 лв. получи бившият прокурор от Плевен Димитър Захариев. Той бе признат за виновен за немарливо държане на оръжие, тъй като в багажника на колата му през 2015 г. са намерени 2 пистолета и 86 патрона. Софийският градски съд обаче го оправда по обвинението, че принуждавал покойния вече свидетел по делото “Октопод” Георги Цветанов да злепостави прокурора Светлозар Костов. Срещу Захариев се води и дело, че е от бандата на Камен Балбузанов-Куката.", "date": "2018.06.28", "title": " 2 г. условно за бивш прокурор"}
{"url": "https://trud.bg/%d0%b8%d0%bb%d0%b8%d1%8f%d0%bd%d0%b0-%d0%b9%d0%be%d1%82%d0%be%d0%b2%d0%b0-%d0%bd%d0%b5-%d1%87%d1%83%d1%85%d0%bc%d0%b5-%d0%b3%d0%bb%d0%b0%d1%81%d0%b0-%d0%bd%d0%b0-%d0%bc%d0%bb%d0%b0%d0%b4%d0%b8%d1%82/", "text": "„Българското председателство на Съвета на ЕС остана затворено в институциите. Липсваше общественият дебат. Не се чу достатъчно гласът на младите хора.“ Това заяви вицепрезидентът Илияна Йотова пред над 50 студенти от български и чужди университети, съобщават от президентството. Те участваха в организираната от вицепрезидента Студентска лаборатория „Шестте месеца начело на ЕС – още една гледна точка“. Дискусията, с модератор преподавателят и журналист Светослав Терзиев, се проведе в сградата на президентската администрация. Информираните и с критичен поглед студенти обсъдиха широк диапазон от теми – от конкретните резултати на Българското председателство на Съвета на ЕС и липсващите в него теми до проблемите пред целия Европейския съюз и разделението в неговите рамки. Общо бе мнението, че в организационен план България се е справила много добре и е опитала да промени негативния си имидж сред останалите страни членки. Като основен успех на Българското европредседателство се открои връщането на Западните Балкани в дневния ред на Европа. Сега се очакват и конкретните резултати, за да не останат неоправдани надеждите на гражданите от тези страни, убедени са студентите. Като пропуск бе посочена липсата на ключова роля и позиция на България в спора за името между Република Македония и Гърция. Вицепрезидентът Илияна Йотова изрази надежда, че българската държава ще запази и занапред активната си посредническа роля в отношенията между Западните Балкани и ЕС. Миграционната криза и намирането на общоевропейско решение също бяха сред най-дискутираните теми. Повдигнат беше и въпросът за интеграцията на хората, пристигнали на Стария континент. Вицепрезидентът Илияна Йотова отбеляза, че е очаквала през изминалите шест месеца България много по-амбициозно и смело да работи за миграционната криза. „Имахме потенциал да намерим съюзници и да се противопоставим на страните от вътрешността на Европа по отношение на промяната на Дъблинския регламент“, заяви вицепрезидентът. Във връзка с миграционната криза бяха обсъдени и отношенията между Турция и Европейския съюз и в частност посредническата роля на България. Общо бе мнението, че българската държава трябва да продължи със същото темпо на европейската сцена, но и да обърне внимание на проблемите в страната. Оживената дискусия завърши с взаимно обещание за следващи срещи, посветени на европейската тема и ролята на България в Европейския съюз. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.28", "title": " Илияна Йотова: Не чухме гласа на младите хора по време на европредседателството ни"}
{"url": "https://trud.bg/%d0%b6%d1%8a%d0%bb%d1%82%d0%b8-%d0%ba%d0%b0%d1%80%d1%82%d0%be%d0%bd%d0%b8-%d0%bf%d1%80%d0%b0%d1%82%d0%b8%d1%85%d0%b0-%d1%81%d0%b5%d0%bd%d0%b5%d0%b3%d0%b0%d0%bb-%d1%83-%d0%b4%d0%be%d0%bc%d0%b0/", "text": "Два жълти картона лишиха Сенегал от заслужено място на 1/8-финалите на световното първенство в Русия. Тимът на Алиу Сисе отпадна по възможно най-наивния начин от големия форум, след като отсъпи с 0:1 от Колумбия.  Така африканците останаха с 4 точки, колкото спечели и Япония, загубила от Полша със същия резултат. Освен това двата тима завършиха с идентична голова разлика, а получуните жълти картони по време на цялата надпревара определиха втория най-добър отбор в групата – този на Япония. „Самураите“ са получили 4 официални предупреждения срещу 6 за Сенегал.  Така африканците се прибират у дома, въпреки талантливия отбор, с който разполагат, пълен със звезди от първенствата от топ 5 на Европа. „Зелените“ могат да съжаляват и за изпуснатата победа срещу Япония във втория мач, когато на два пъти повеждаха в резултата.  Срещу Колумбия Садио Мане и компания се нуждаеха от точка, предвид развоя в другата среща, но груба грешка в отбраната им коства квотата за следващата фаза.  В 75-ата минута Йери Мина вкара единствения гол в двубоя след удар с глава. По този начин Африка остана без представител на 1/8-финалите.  В същото време Полша се събуди, но твърде късно, и надви Япония с 1:0.  Ян Беднарек донесе успеха за „дружина полска“. Цял мач за поляците игра Яцек Горалски, халфът на „Лудогорец“.  Лошата новина за Колумбия е контузията на Хамес Родригес, напуснал терена още в 30-ата минута. В следващата фаза южноамериканците ще се изправят срещу втория от група G, която се реши късно снощи след срещата Англия – Белгия.", "date": "2018.06.28", "title": " Жълти картони пратиха Сенегал у дома"}
{"url": "https://trud.bg/%d0%b2%d1%8a%d0%bb%d0%ba-%d0%bd%d0%b0%d0%bf%d0%b0%d0%b4%d0%bd%d0%b0-%d0%b4%d0%b5%d1%86%d0%b0-%d0%b2-%d0%bf%d0%be%d0%bb%d1%88%d0%b0/", "text": "Две деца са ранени след нападение от един и същ вълк в Югоизточна Полша, съобщи ДПА.  Животното е нападнало 8-годишно момиче в гориста местност в район близо до границата със Словакия и Украйна. Скоро след това вълкът атакувал 10-годишно момче на 2 километра от първото нападение. Хищникът, който впоследствие е бил застрелян, не е показал симптоми на бяс. Това обаче ще бъде определено с ДНК тест. Той ще определи и откъде е дошло животното.  Двете деца са били закарани в болница, но после са били освободени. Полските природозащитници призоваха обществеността да не се страхува от нападения на вълци, тъй като животните обикновено избягват контакт с хората. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.28", "title": " Вълк нападна деца в Полша"}
{"url": "https://trud.bg/%d0%b2%d0%b8%d0%b6%d1%82%d0%b5-%d0%ba%d0%b0%d0%ba-%d0%bd%d0%b0%d1%82%d0%b0%d0%bb%d0%b8%d1%8f-%d0%bd%d0%b5%d0%bc%d1%87%d0%b8%d0%bd%d0%be%d0%b2%d0%b0-%d1%80%d0%b5%d0%ba%d0%bb%d0%b0%d0%bc%d0%b8%d1%80/", "text": "Руската фенка Наталия Немчинова, която бързо се превърна в най-снимания обект на мондиала, отрече слуховете, че е порнозвезда. Тя заяви, че еротичните снимки, които се появиха в медиите, са отмъщение от неин бивш приятел след раздялата им. В интернет обаче е пълно с нейни секс видеа. Отделно има купища еротични клипове като тази реклама на златен айфон.", "date": "2018.06.28", "title": " Вижте как Наталия Немчинова рекламира айфон (ВИДЕО)"}
{"url": "https://trud.bg/%d0%b2%d0%b5%d0%b6%d0%b4%d0%b8-%d1%80%d0%b0%d1%88%d0%b8%d0%b4%d0%be%d0%b2-%d0%bf%d0%be%d0%b1%d0%b5%d0%b4%d0%b0%d1%82%d0%b0-%d0%bd%d0%b0-%d0%b5%d1%80%d0%b4%d0%be%d0%b3%d0%b0%d0%bd-%d0%b5-%d0%be%d1%82/", "text": "Победата на Реджеп Ердоган и преизбирането му за президент на Турция е от полза за България. Това обяви пред  Вежди Рашидов. По думите му в момента Турция демонстрира симпатии към България, нашият премиер Бойко Борисов пък симпатизирал на Ердоган. Причината българските турци да гласуват срещу Реджеп Ердоган е партийната дисциплина – такива са били указанията от ДПС, коментира Рашидов. Според него не може да се говори за манипулация на изборите в Турция, дори да е имало такава тя може да измени резултатите до 1 – 2%. Рашидов подчерта, че Турция се намира в сложна обстановка и Ердоган няма друг избор освен да управлява с „тежка ръка“. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.28", "title": " Вежди Рашидов: Победата на Ердоган е от полза за България"}
{"url": "https://trud.bg/%d1%83%d0%bd%d0%b8%d0%ba%d0%b0%d0%bb%d0%bd%d0%b0-%d0%be%d0%bf%d0%b5%d1%80%d0%b0%d1%86%d0%b8%d1%8f-%d0%b4%d0%b0%d0%b4%d0%b5-%d1%88%d0%b0%d0%bd%d1%81-%d0%b7%d0%b0-%d0%bc%d0%b0%d0%b9%d1%87%d0%b8%d0%bd/", "text": "Пациентката се възстановява успешно Успешна операция на 24-годишна пациентка с рядка аномалия, извърши екип на „Майчин дом” в София в сряда, 27 юни. Специалистите на Университетската акушеро-гинекологична болница в състав доц. Божидар Славчев, доц. Иван Костов и д-р Наталия Петракиева са дали шанс на младата жена да износи в бъдеще дете. Те са отстранили маточната шийка, поради наличие на инвазивен рак. Пациентката е с един бъбрек, има вродена аномалия на урогениталния тракт – две матки и две маточни шийки, които са сраснали помежду си. Интервенцията е била изключително сложна и изцяло съобразена със съвременните световни разбирания за онкогинекологочно поведение, давайки нов живот и шанс за последващата бременност на жената. „Имайки предвид вродената аномалия на урогениталния тракт на пациентката, можем да заявим, че такава операция се прави за първи път в България, а е рядкост и в света. Подобни публикации почти не се откриват в световната практика, което прави вчерашната операция повод за гордост и голям успех на целия екип на АГ болница „Майчин дом”, сподели доц. Костов. Пациентката е в постоперативен период и се намира в реанимация. Тя се чувства добре, а възстановителният процес протича гладко. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.28", "title": " Уникална операция даде шанс за майчинство\t\t\t"}
{"url": "https://trud.bg/%d0%b2%d0%b8%d0%b6%d1%82%d0%b5-%d0%b0%d0%ba%d1%86%d0%b5%d0%bd%d1%82%d0%b8%d1%82%d0%b5-%d0%b2-%d0%b1%d1%80%d0%be%d1%8f-%d0%bd%d0%b0-%d0%b2%d0%b5%d1%81%d1%82%d0%bd%d0%b8%d0%ba-%d1%82%d1%80%d1%83-190/", "text": "ЮНЕСКО подкрепи правителството за Пирин В Бахрейн бе прието ключово решение за Националния парк. Комитетът на Световната организация опроверга измислиците на „зелените“.     Загадките на българската авиация Българският пилот Симеон Петров първи успява да кацне на парижкото летище с изгаснал мотор горе във въздуха – новата статия от поредицата на проф. Божидар Димитров “Политически разкопки”.               Българите нямат ясна “мечта за България” „Гражданското“ общество днес има много водачи, но малко интелектуалец и индианец, казва икономистът проф. д-р Боян Дуранкев в интервю за “Труд”.       След вота идва преглед на сектор “Сигурност” Правителството ще оценява готовността на държавната машина да защитава територията и гражданите си – анализ на Спирдон Спирдонов.         Предприемачът патриот Силует на Йордан Динев. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.28", "title": " Вижте акцентите в броя на вестник “Труд” в петък, 29 юни 2018"}
{"url": "https://trud.bg/%d1%8e%d0%bd%d0%b5%d1%81%d0%ba%d0%be-%d0%bf%d0%be%d0%b4%d0%ba%d1%80%d0%b5%d0%bf%d0%b8-%d0%bf%d1%80%d0%b0%d0%b2%d0%b8%d1%82%d0%b5%d0%bb%d1%81%d1%82%d0%b2%d0%be%d1%82%d0%be-%d0%b7%d0%b0-%d0%bf%d0%b8/", "text": "С единодушие ЮНЕСКО подкрепи решението на българското правителство от 28 декември, с което беше променен частично действащият план за управление на Национален парк „Пирин“. Този документ на Министерския съвет даде възможност за започване на законовите процедури, предхождащи изграждането на втори кабинков лифт в Банско. Отделно корекциите в Плана са стъпка към цялостното развитие на зимния туризъм в страната ни. На 42-та годишна сесия на ЮНЕСКО, която се провежда в Бахрейн, българската делегация, водена от вицепремиера Валери Симеонов, получи подкрепата на държавите-членки на Комитета на Световната организация. Както „Труд“ пръв съобщи, Симеонов и експерти от Министерството на околната среда и водите и Министерството на културата са в Бахрейн за Годишната сесия. В съгласие страните в Комитета гласуваха, че частичното изменение на Плана няма нужда от Екологична оценка (ЕО) – такава е необходима за устройствения план, в който ще се предвиди втората кабина. По този начин ЮНЕСКО показа на „зелените“ в България, че тяхното настояване за ЕО на самите корекции в Плана е несъстоятелно. Те са изпратили в Бахрейн Катерина Раковска от WWF-България. Преди гласуването тя лобирала Пирин да бъде вписан като застрашен обект от световното природно наследство, научи „Труд“. Очевидно мисията на Раковска не се е увенчала с успех. Още преди дискусията и вота в Бахрейн „зелените“ бяха научили накъде отиват нещата. И започнаха виртуалните си атаки в социалните мрежи срещу българското правителство. Тома Белев пусна фалшивата новина, че Валери Симеонов и българската делегация спят в хотел „Риц“ в Бахрейн на цени от 500 до 1500 лева. Вицепремиерът набързо го разобличи, че с експетрите са настанени в хотели среден клас, а „екологът“ дори не се извини за манипулацията. Един от съратниците на Белев – Стефан Аврамов, нарече „курветини“ държавите, дали подкрепа за решението от 28 декември, а Петко Цветков от Фондация „Биоразнообразие“. Набързо бе организирана кампания за атака с гневни електронни писма до посолствата на държавите, дали подкрепа за решението на Министерския съвет. Развитието на зимния туризъм в България бе осигурено от правителството на неговото заседание на 28 декември. Тогава премиерът Борисов и министрите приеха частичното изменение в действащия План за управление на НП „Пирин“. С корекциите управляващите премахнаха рестрикциите, които освен в парка, важаха и за ски зона „Банско“. Дотогава по никакъв начин съоръженията там нямаше как да бъдат модернизирани и това спъваше развитието на курорта. Забраните бяха вкарани при писането на плана лично от Тома Белев, който е отговарял за главата „Режими и норми“. Заради подобни рестрикции, изисквани най-вече от зелените и вкарани под техен натиск в повечето планове за управление на Националните и Природни паркове и в няколко закона, зимният туризъм у нас на практика е замразен. След решението на МС „зелените“ започнаха поредната си очерняща кампания срещу България, пълна с лъжи. Дълго време те залагаха на измамата, че с частичното изменение се разрешава строителството в 48% от НП „Пирин“. Истината е, че в тази площ бяха разрешени водохващания за питейни нужди и това ясно е записано. Премиерът Борисов, вицепремиерът Валери Симеонов, министърът на околната среда Нено Димов, еврокомисарят Кармену Вела, бившите министри на екологията Нона Караджова и Евдокия Манева, юристи и експерти разясняват до днес, че решението на МС позволява изграждането на спортна и техническа инфраструктура единствено в рамките на съществуващата зона за туризъм в Пирин с площ 2.2% от парка. България покани делегатите от срещата в Банско  „Искам да Ви благодаря за решението и да поканя всички представители на ЮНЕСКО в Пирин. Те ще видят уникална природа. Ще посетят и ски зона „Банско“, за да се убедят, че няма нищо нередно“ – с тези думи вицепремиерът Валери Симеонов започна изказването си след гласуването.  По време на дискусията Австралия предложи малки поправки в решението, срещу които „против“ нямаше. Дори Уганда, която беше резервирана, не даде „не“ по време на самото гласуване.  Това не се хареса на Катерина Раковска, която ядосана обвини Комитета на ЮНЕСКО, че е допуснал огромна грешка.", "date": "2018.06.28", "title": " ЮНЕСКО подкрепи правителството за Пирин (ОБЗОР)\t\t\t"}
{"url": "https://trud.bg/588-%d0%b7%d0%b0%d0%bf%d0%be%d1%87%d0%bd%d0%b0%d1%85%d0%b0-%d1%80%d0%b0%d0%b1%d0%be%d1%82%d0%b0-%d0%b7%d0%b0-%d0%bc%d0%b5%d1%81%d0%b5%d1%86-%d0%b2-%d1%88%d1%83%d0%bc%d0%b5%d0%bd%d1%81%d0%ba%d0%be/", "text": "Само за месец в Шуменско 588 безработни са постъпили на работа. Със съдействието на трудови посредници от бюрата по труда в областта в заетост са включени 86,6% от тях, а това е с 13,6% повече спрямо същото време на м.г. Почти всеки трети нает безработен е на възраст над 50 г. 101 от започналите работа са младежи на възраст до 29 г. Устроени са и 106 продължително безработни, с регистрация в бюрата по труда над година. Безработни в региона остават 7 951 човека или 10,4%. В град Шумен броят на регистрираните на трудовата борса е 1 387, със 155 по-малко спрямо предходния месец. Равнището на безработица в града е рекордно ниско – 3,1%, при 3,4% през април. От Агенцията по заетостта съобщават, че са приключили и курсовете за придобиване на професионална квалификация от 120 безработни. 40 души са попивали знания по компютърна грамотност, за продавач-консултанти още толкова, 20 души вече имат квалификация “офис секретар”, а други 20 са с втора професия “готвач”. Към момента повече от 40 от курсистите вече са намерили реализация. Трудовите посредници в бюрата по труда ще окажат съдействие и на останалите за включване в заетост по придобитата специалност. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.28", "title": " 588 започнаха работа за месец в Шуменско"}
{"url": "https://trud.bg/%d1%82%d1%80%d0%b8%d0%bc%d0%b0-%d0%b7%d0%b0%d0%b3%d0%b8%d0%bd%d0%b0%d1%85%d0%b0-%d0%bf%d1%80%d0%b8-%d0%b5%d0%ba%d1%81%d0%bf%d0%bb%d0%be%d0%b7%d0%b8%d1%8f-%d0%b2-%d0%b6%d0%b8%d0%bb%d0%b8%d1%89%d0%bd/", "text": "Трима души загинаха при мощна експлозия рано сутринта, която почти разруши жилищна сграда в германския град Бремен, съобщиха службите за спешна помощ, цитирани от ДПА. В развалините са открити телата на 41-годишна жена и 7-годишния й син. Взривът е избухнал в 4.30 ч. местно време, съобщи полицията. Загинала е и 70-годишна жена от съседната сграда. Коли около сградата са пострадали от летящи отломки. Засега причината за взрива не е ясна, макар че властите подозират, че става дума за изтичане на газ. Жителите на всички къщи в радиус от 100 метра от избухналата сграда са евакуирани. Задействани са около 70 пожарникари. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.28", "title": " Трима загинаха при експлозия в жилищна сграда в Бремен"}
{"url": "https://trud.bg/%d0%bc%d0%b8%d0%bb%d1%8a%d1%80-%d0%b8%d1%81%d0%ba%d0%b0-%d0%bc%d0%b0%d1%87%d0%b0-%d0%b4%d0%b0%d1%82%d0%b0%d1%82%d0%b0-%d0%b5-1-%d1%81%d0%b5%d0%bf%d1%82%d0%b5%d0%bc%d0%b2%d1%80%d0%b8/", "text": "Няма вероятност американецът Джарел Милър да се откаже от елиминационния мач с Кубрат Пулев, както направи британецът Дилиън Уайт. Боят трябва да определи задължителния претендент за световната титла на Международната боксова федерация (IBF) в тежка категория, а търга за организирането му спечели компанията „Епик Спортс“ на Ивайло Гоцев. „Поздравявам Джарел с „добре дошъл“ в България и очаквам страхотен мач“, написа Кобрата в социалните мрежи. „Промоутърът на Милър ми каза, че искат боя и ще дойдат – заяви Гоцев. – Смятам, че датата ще е 1 септември, а мястото София. Остава да се подпишат договорите.“", "date": "2018.06.28", "title": " Милър иска мача, датата е 1 септември"}
{"url": "https://trud.bg/%d0%be%d1%82-%d0%bf%d0%be%d0%bd%d0%b5%d0%b4%d0%b5%d0%bb%d0%bd%d0%b8%d0%ba-%d1%80%d0%b5%d0%bc%d0%be%d0%bd%d1%82%d0%b8%d1%80%d0%b0%d1%82-%d0%bc%d0%be%d1%81%d0%ba%d0%be%d0%b2%d1%81%d0%ba%d0%b0/", "text": "От понеделник затварят столичната улица „Московска“, градината „Кристал“ и тази на „Климент Охридски“. „На двете градинки ще се подменят настилките на алеите, осветлението и градското обзавеждане. На ул. „Московска“ ще се ремонтират тротоарите“, обясни пред „Труд“ столичният заместник-кмет Евгени Крусев. По думите му, ремонтите ще продължат до средата на септември. Районът е част от зона 4 в центъра на града, подробностите за реконструкцията на която ще станат ясни на пресконференция утре. Първият етап на ремонта на ул. „Московска“ е пред сградата на Столичната община и обхваща участъка между ул. “Раковски” и “Дунав”. След ремонта в участъка, вече няма да се паркира по тротоарите -те ще бъдат предназначени само за пешеходци. Паркирането се променя – от косо на успоредно на платното, обясни Крусев. В момента Столична община има 24 служебни паркоместа върху тротоара срещу сградата на “Московска” 33, след промяната те ще са с 9 по-малко на уличното платно. Вторият етап на ул. “Московска” продължава до бул. “Васил Левски”. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.28", "title": " От понеделник ремонтират „Московска“, обновяват градинката „Кристал“"}
{"url": "https://trud.bg/%d0%bd%d0%b5-%d1%81%d1%82%d0%b0%d0%b2%d0%b0-%d1%81%d0%b0%d0%bc%d0%be-%d1%81%d1%8a%d1%81-%d1%81%d1%8a%d0%b4%d0%b8%d0%b8-%d1%82%d1%80%d1%8f%d0%b1%d0%b2%d0%b0-%d0%b8-%d0%b8%d0%b3%d1%80%d0%b0/", "text": "Германия е аут от мондиала. Световният шампион стана за смях в мач срещу скромния отбор на Южна Корея, където се очакваше да спечели с разлика. Но се случи точно обратното. Така Бундестимът завърши последен в една сравнително лека група, където бяха още Швеция и Мексико. Титлата бе сдадена и ще има своя нов собственик. Но добре, че беше този прословут ВАР – видеоарбитрите, които дебютираха на световни финали именно в Русия. В противен случай, реферите можеше да добутат тима на Йоги Льов до успех във втори пореден мач, а това нямаше да е никак справедливо. Все пак трябва и игра, не става само с чужда помощ. Благодарение на технологиите, Марк Гейгър, главният арбитър, отмени засадата при първото попадение на азиатците. В колко ли други ситации обаче съдията щеше да зачете гол за аутсайдера в такъв напрегнат момент, ако не бе видеоповторението? Може би отговорът е нула особено, когато противникът е Германия – отбор, привикнал към съдийския комфорт. Това важи и за всички големи сили, за които ВАР е по-скоро в техен ощърб, защото се намесва именно в подобни ситуцаии, в които арбитрите имат възможност да ударят по едно приятелско рамо на фаворитите. Но сега „Биг Брадър“ гледа! Не така обаче бе в двубоя Германия – Швеция, когато действащият по това време все още световен шампион се добра до победата с късмет и лека помощ от „мъжете в черно“. Тогава първо закъсня изгонването на Джером Боатенг, а след това се играха и внушителните 6 минути продължение. Именно тогава падна и победният гол, дело на Тони Кроос, върнал надеждите на Германия. Но всичко приключи в сряда. Напълно логичен финал за клетите германция, на които по традиция не им върви особено в Москва…", "date": "2018.06.28", "title": " Не става само със съдии, трябва и игра"}
{"url": "https://trud.bg/%d0%b7%d0%b0%d0%b4%d1%8a%d1%80%d0%b6%d0%b0%d1%85%d0%b0-%d0%bc%d1%8a%d0%b6-%d0%b2-%d1%81%d0%b8%d0%bb%d0%b8%d1%81%d1%82%d1%80%d0%b0-%d0%b7%d0%b0%d0%bf%d0%be%d0%b4%d0%be%d0%b7%d1%80%d1%8f%d0%bd-%d0%b2/", "text": "Служители на сектор „Криминална полиция” при РУ-Силистра задържаха 33-годишен рецидивист, заподозрян в притежание на наркотици, съобщи МВР. До ареста на силистренеца се стигнало при рутинна полицейска проверка по сигнал за семеен скандал вчера в областния град. При вида на униформените мъжът изхвърлил през терасата на дома си пакетче с 2.9 грама суха листна маса, идентифицирана като канабис с полеви наркотест. Действайки в условията на неотложност, криминалистите предприели претърсване в апартамента на мъжа, познат и осъждан за  подобни прояви. Там били намерени 14.1 грама метамфетамин и 12.7 грама амфетамин, а също и електронна везна, полиетиленови пликчета и инструмент за разтрошаване на канабис. 33-годишният силистренец е задържан за срок до 24 часа. Работата по разследване и документиране на случая продължа, образувано е досъдебно производство. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.28", "title": " Задържаха мъж в Силистра, заподозрян в притежание на наркотици"}
{"url": "https://trud.bg/%d0%b7%d0%b0%d0%b4%d1%8a%d1%80%d0%b6%d0%b0%d1%85%d0%b0-%d0%be%d1%81%d1%8a%d0%b4%d0%b5%d0%bd-%d1%83%d0%ba%d1%80%d0%b8%d0%b2%d0%b0%d1%89-%d1%81%d0%b5-%d0%be%d1%82-%d0%b7%d0%b0%d0%ba%d0%be%d0%bd%d0%b0/", "text": "29-годишен мъж, с влязла в сила присъда и укриващ се от закона, издираха и задържаха полицаите от Разград. Ю.М., който бил обявен за общодържавно издирване, е хванат пред дома му в Разград малко след полунощ в четвъртък. Той е бил осъден ефективно на година и половина затвор за управление на автомобил без книжка. Присъдата е влязла в сила на 8 май тази година и е била девета за младия мъж. Преди това е бил съден за кражби, грабеж, престъпления, свързани с наркотици, уточниха от полицията в Разград. За задържането му е организирана и проведена полицейска операция. Арестуваният е предаден на съдебните власти за привеждането му в затвора в Белене за изтърпяване на наложеното наказание. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.06.28", "title": " Задържаха осъден, укриващ се от закона\t\t\t"}
