{"url": "https://trud.bg/%d0%bf%d1%80%d0%be%d0%b1%d0%bb%d0%b5%d0%bc-%d1%81%d1%8a%d1%81-%d1%81%d0%b8%d1%81%d1%82%d0%b5%d0%bc%d0%b0%d1%82%d0%b0-%d0%bd%d0%b0-%d0%bd%d0%b0%d0%bf-%d0%b7%d0%b0-%d0%ba%d0%b0%d1%81%d0%be%d0%b2%d0%b8/", "text": "Проблем със системата за касовите апарати на НАП. Сервизи и търговци алармираха за срив в системата днес следобед. Съобщение от касовите апарати за предстоящо спиране на работата на устройствата, изплаши търговците и подпали социалните мрежи. Мнозина се оплакаха от срив в системата, съобщи  . Част от касовите апарати спряха без предупреждение, пишат потърпевши. За сривасъобщиха и сервизите за касови апарати, както и потребителите на мобилното приложение. Информацията беше потвърдена от Асоциацията за развитие на бизнес софтуер, у нас. От НАП съобщиха, че този следобед е регистрирано временно забавяне в работата на системата. Сред причините за проблема бил един от производителите на касови апарати, уточняват от приходната агенция. В края на работния ден от НАП съобщиха, че проблемът е отстранен.", "date": "2019.03.05", "title": " Проблем със системата на НАП за касовите апарати стресна търговците"}
{"url": "https://trud.bg/%d0%bc%d0%b8%d0%bd%d0%b8%d1%81%d1%82%d1%8a%d1%80-%d0%b0%d0%b2%d1%80%d0%b0%d0%bc%d0%be%d0%b2%d0%b0-%d1%81%d1%82%d1%80%d0%be%d0%b8%d1%82%d0%b5%d0%bb%d1%81%d1%82%d0%b2%d0%be%d1%82%d0%be-%d0%bd%d0%b0/", "text": "Строителството на автомагистрала „Хемус“ между п.в. Белокопитово и Буховци ще завърши през 2021 г. В момента се работи по трасе с дължина от 1.5 км. Участъкът е трасиран, отстранен е хумусният пласт, разчиства се строителната площадка, изпълнени са изкопни и взривни работи. Това обяви в Търговище министърът на регионалното развитие и благоустройството Петя Аврамова, съобщиха от пресцентъра на МРРБ. Очаква се изграждането на останалите около 15 км да започне до края на тази година, съобщи министър Аврамова. Тя обясни, че се водят общо 29 дела от собственици срещу решението за отчуждаване на земи. Всички първи заседания са насрочени през първата половина на 2019 г. С трима от собствениците на имоти текат споразумения за обезщетяване със земеделска земя. В момента агенцията подготвя обществената поръчка за избор на оценител, който да изготви доклада за стойностната равносметка между имотите – частна собственост, засегнати от трасето на АМ „Хемус“, и предложените за обезщетение от Държавния поземлен фонд. Така за строителство ще бъдат освободени 51 имота в землищата на селата Макариополско, Черенча, Градище и Буховци. Общата дължина на трасето от с. Буховци до п. в. „Белокопитово“ от приоритетната за правителството магистрала е 16,32 км. Стойността на проектирането и строителството е 119,8 млн. лв. без ДДС. Автомагистралната отсечка ще бъде с по две ленти за движение в посока, две ленти за спиране, средна разделителна ивица, водещи ивици и банкети. Предвидено е изграждането на пътен възел „Буховци“ при пресичането на АМ „Хемус“ с пътя Буховци – Макариополско, както и пътни връзки с п.в. „Белокопитово“ и с пътя Търговище – Варна. В рамките на проекта ще бъдат изградени също 7 виадукта, 10 селскостопански подлеза и мост над р. Пакоша. През 2018 г. в подобряване на пътната инфраструктура в област Търговище са инвестирани около 26 млн. лв. „Нашето желание е да направим всички пътища в България удобни и безопасни за пътуване, но все пак се налага да се съобразяваме с наличния финансов ресурс“, коментира Петя Аврамова. Като важни за общините министърът определи инвестициите по Оперативна програма „Региони в растеж“ 2014-2020, с които се облагородява градската среда, ремонтират се улици и булеварди, подобрява се транспортът, санират се училища и детски градини, здравни и социални заведения. На територията на област Търговище са сключени 15 договора по програмата за близо 33 млн. лв., които ще подобрят живота на хората. 12 от тях са проекти на общини на стойност над 28 млн. лв. Над 4 млн. лв. се инвестират по общо три проекта на министерствата на образованието и науката и на здравеопазването, с които се модернизират седем учебни заведения и се обновява здравната инфраструктура. В Търговище министърът съобщи, че административната област е една от шестте нови територии, които отговарят на условието в техните граници ВиК услугите да се предоставят от един ВиК оператор, което я прави допустима за получаване на безвъзмездна финансова помощ от фондовете на Европейския съюз.", "date": "2019.03.05", "title": " Министър Аврамова: Строителството на „Хемус“ между Белокопитово и Буховци ще приключи през 2021 г."}
{"url": "https://trud.bg/%d0%bf%d0%be%d0%b6%d0%b0%d1%80-%d0%bd%d0%b0-%d0%bc%d0%b0%d0%b3%d0%b8%d1%81%d1%82%d1%80%d0%b0%d0%bb%d0%b0-%d1%82%d1%80%d0%b0%d0%ba%d0%b8%d1%8f-%d0%b4%d0%b2%d0%b8%d0%b6%d0%b5%d0%bd%d0%b8%d0%b5/", "text": "Пожар на автомагистрала „Тракия” в района между Пазарджик и Ихтиман. Пламъците са излезли на шосето, а движението се пренасочва, съобщава  . Четири противопожарни автомобила и над 15 пожарникари се борят с огнената стихия.", "date": "2019.03.05", "title": " Пожар на магистрала „Тракия“, движението се пренасочва"}
{"url": "https://trud.bg/%d1%83%d0%bf%d1%80%d0%b0%d0%b2%d0%b8%d1%82%d0%b5%d0%bb%d1%8f%d1%82-%d0%bd%d0%b0-%d0%bd%d0%b7%d0%be%d0%ba-%d0%b7%d0%b0-%d0%bf%d1%8a%d1%80%d0%b2%d0%b8-%d0%bf%d1%8a%d1%82-%d1%81%d0%bc%d0%b5-%d0%bd%d0%b0/", "text": "За първи път сме на крачка да стигнем до един правилен път – без да имаме преразход, пациентът да не се ощетява. Така коментира управителят на Националната здравна осигурителна каса Д-р Дечо Дечев новите регулации, свързани с бюджета на Касата, по  . „За първи път чрез тази Наредба се определя механизъм, чрез който се гарантира финансова стабилност на Касата, тоест да няма преразход в перото на бюджета за лекарства. Гарантира се достъп до всички нови молекули. Няма да има ограничение в достъпа до иновативни и нови лекарства, ще се запази финансовата стабилност на Касата и ще се намали бюрократичната тежест на пациента за достъп. Д-р Дечев обясни, че НЗОК има лимитиран бюджет, той се формира от обема постъпления, който всеки един гражданин плаща. В рамките на този бюджет има различни пера – болнична помощ, извънболнична помощ и лекарства. Те също имат ограничени стойности, затова задачата на екипа на Касата е да определи такава политика и действие, че да се запазят тези параметри в бюджета. Управителят на НЗОК посочи, че за да се разшири достъпът до лечение трябват промени в политиката. „На практика, срещу това дадено право стои задължението всички да даваме по 8% от доходите си. Ако искаме тези права да се реализират или трябва да внасяме по-висока вноска, или политиците да определят система от мерки и действия, чрез които в Касата да постъпват повече средства”, каза още управителят на НЗОК. Д-р Дечев заяви, че ще се улесни издаването на протоколи за изписване на безплатни лекарства. „Понякога медицинските критерии, с които пациентът се насочва не отговарят на показанията на дадения продукт. Така че контрол трябва да има, но ще се премахне политиката, чрез умишлено създавани препятствия пред пациента да се забавя достъпа до лекарства, с цел да се забави плащането на медикаменти”, посочи д-р Дечев.", "date": "2019.03.05", "title": " Управителят на НЗОК: За първи път сме на крачка от правилния път"}
{"url": "https://trud.bg/%d1%81%d1%8a%d0%b4%d1%8a%d1%82-%d0%bf%d0%be%d1%82%d0%b2%d1%8a%d1%80%d0%b4%d0%b8-%d0%b7%d0%b0%d0%b1%d1%80%d0%b0%d0%bd%d0%b0%d1%82%d0%b0-%d0%bd%d0%b0-uber/", "text": "Компанията за споделено пътуване може да обжалва пред петчленен състав Американската компания за споделено пътуване Uber претърпя тежко съдебно поражение в България. Тричленен състав на Върховния административен съд (ВАС) e отхвърлил жалбата на двете дъщерни фирми “Юбер Б.В” и “Разиер Опърейшънс Б.В.” срещу решението от юни 2015 г. на Комисията за защита на конкуренцията, с което на платформите беше забранено да извършват дейност в страната. На двете дружества бяха наложени и санкции по 50 хил. лв. Сега и глобите са потвърдени от съда. Дружествата могат да обжалват пред петчленен състав на ВАС. В жалбата на Uber се твърдеше, че решението на КЗК е нищожно, защото комисията не е компетентен орган да разследва дейността на двете дъщерни фирми, тъй като те са холандски “доставчици на услуги на информационното общество”. Според ВАС обаче това оплакване е неоснователно. Според тричленния съдебен състав “Юбер Б.В” и “Разиер Опърейшънс Б.В.” извършват дейност в България, като законодателят не прави разлика между това дали нарушаването на конкуренцията се извършва чрез поведение на определено предприятие в интернет или в реално физическо място на осъществяване на стопанската дейност. Според адвокатите на Uber дружествата от групата не са превозвачи, а софтуерни компании, които събират лица, желаещи да споделят пътувания. В този смисъл “Юбер Б.В.” и “Разиер Опърейшънс Б.В.”, като доставчици на услугата UberX не извършвали обществен превоз. ВАС обаче се позова на решение на Съда на ЕС от 20 декември 2017 г. по делото на Asociaciуn Profesional Elite Taxi срещу Uber Systems SpainSL, с което постановява, че по същество Uber предоставя транспортни, а не технологични услуги. Припомняме, че през 2016 г. за Uber в България работеха над 20 инженери, а услугата имаше 40 хил. потребители в София. В края на 2016 г. обаче Uber се отказва от екипа си в България.", "date": "2019.03.05", "title": " Съдът потвърди забраната на Uber\t\t\t"}
{"url": "https://trud.bg/%d1%80%d0%be%d0%b7%d0%b0%d1%82%d0%b0-%d0%b2%d0%b5%d1%87%d0%b5-%d1%81%d1%82%d1%80%d1%83%d0%b2%d0%b0-5-%d0%bb%d0%b5%d0%b2%d0%b0/", "text": "Цветята поскъпнаха преди празника в петък, когато ще отбележим Деня на жената 8 март. На пазарите в Бургас букетите вече се продават с 1-2 лв. по-скъпо от обикновено, тъй като и борсите са завишили цените. Оказва се, че стоката е предимно вносна – от Холандия и Турция. Розата вече струва 5 лв., букетите от зюмбюли, лалетата и фрезиите се продават между 2 и 3 лв. В София цените достигат и до 7 лв. за един брой роза на възловите места в града. Покрай празника се купуват и много букети, чиято средна цена започна от 10-15 лв. и достига до 50-60 лв. за по-големите. В Бургас служители на регионалната инспекция по околната среда и водите ще проверяват през следващите дни пазари и търговски обекти за търговия с цветя, които са защитени от Закона за биологичното разнообразие. Редица пролетни растения, като някои видове кокичета, минзухари, иглики, перуники и синчец са защитени. Те са забранени за бране, изкореняване и продажба, тъй като това води до загуба на естествените им местообитания. При нарушения се налагат глоби – от 100 до 5000 лв. за граждани, и 500 до 10 000 лв. за фирми.", "date": "2019.03.05", "title": " Розата вече струва 5 лева\t\t\t"}
{"url": "https://trud.bg/%d0%b2%d0%b0%d1%80%d0%bd%d0%b0-%d1%89%d0%b5-%d1%81%d1%8a%d0%b7%d0%b4%d0%b0%d0%b2%d0%b0-%d0%bf%d0%b8%d0%bb%d0%be%d1%82%d0%b5%d0%bd-%d0%ba%d1%80%d0%b8%d0%b7%d0%b8%d1%81%d0%b5%d0%bd-%d1%86%d0%b5%d0%bd/", "text": "Общинската администрация на Варна работи за стратегия, която да интегрира всички съществуващи системи, имащи отношение към сигурността, бедствията и авариите. „„Мотивирани сме да работим за създаване на пилотен кризисен център, който да събира и координира дейностите на всички служби при подобни ситуации“, каза кметът Иван Портних на среща с проф. д-р Раед Арафат, държавен секретар на Румъния по въпросите на природни бедствия, масови поражения и тероризъм и директор на департамента по спешни ситуации към Министерството на вътрешните работи на Румъния, с д-р Ури Бен Яаков и Етай Хандман от Международния институт за борба с тероризма от Израел. Гостите в семинар „Организация и управление при бедствия и кризи с голям брой пострадали“ в Медицинския университет. Кметът посочи пример с ВВМУ „Н. Вапцаров“, което има разработена програма за мониторинг на петролните разливи в Черно море. Във Варненския свободен университет „Черноризец Храбър“ пък са направени стъпки за създаване на Черноморска академия за сигурност, с направления киберсигурност и интелигентни системи за защита на населението. Според проф. д-р Раед Арафат Варна и Русе имат потенциал да бъдат градове, в които да бъдат реализирани пилотни проекти за внедряването на интегрирана система за управление и координация на действия при бедствия и кризи.", "date": "2019.03.05", "title": " Варна ще създава пилотен кризисен център"}
{"url": "https://trud.bg/%d0%b2%d0%b8%d0%b6%d1%82%d0%b5-%d0%b0%d0%ba%d1%86%d0%b5%d0%bd%d1%82%d0%b8%d1%82%d0%b5-%d0%b2-%d0%b1%d1%80%d0%be%d1%8f-%d0%bd%d0%b0-%d0%b2%d0%b5%d1%81%d1%82%d0%bd%d0%b8%d0%ba-%d1%82%d1%80%d1%83-356/", "text": "Вадиш нови талони на колата, ако нямаш екостандарт Това се налага след промените в Закона за местните данъци и такси от тази година. 20 лв. се плащат в КАТ и от 30 до 100 лв. за удостоверение от фирмите, представители на марката. Пререгистрацията не е задължителна, става по желание.       Премиерът на Русия Дмитрий Медведев: Половин милион руснаци идват в България Не бива да се делим на русофили и русофоби, заяви министър-председателят Бойко Борисов.         Поптодорова и Паси са глашатаите на американските ястреби у нас Длъжни сме да използваме посещението на руския премиер Медведев прагматично, казва проф. Нина Дюлгерова – историк и специалист по геополитика, в интервю за „Труд“.         С оциолози на повикване ли? Във филма на Канал 3 няма отговор как това да се промени – коментар на проф. Николай Генов, социолог, работил в БАН и в Свободния Университет в Берлин.         Петдесет нюанса революция Цветните бунтове по света имат един и същи алгоритъм, но успяват само тези, които са подкрепени от могъща сила – анализ на Емил Спахийски.       Защо коалициите клатят България Защото сме индивидуалисти, не мислим колективно. Колкото по-широк е един политически съюз, толкова е по-хилав – „Легенди и истини в българската история“ с Росен Тахов.       Амигото с наградите Силует на Алфонсо Куарон. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.03.05", "title": " Вижте акцентите в броя на вестник „Труд“ в сряда, 6 март 2019"}
{"url": "https://trud.bg/%d0%bf%d1%80%d0%b0%d0%b2%d1%8f%d1%82-%d0%b5%d0%bb%d0%b5%d0%ba%d1%82%d1%80%d0%be%d0%bd%d0%b5%d0%bd-%d1%80%d0%b5%d0%b3%d0%b8%d1%81%d1%82%d1%8a%d1%80-%d0%bd%d0%b0-%d0%b7%d0%b5%d0%bc%d0%b5%d0%b4%d0%b5/", "text": "Експерти от МЗХ ще проверяват счетоводството Министерството на земеделието ще направи публичен електронен регистър на организациите на производителите на плодове и зеленчуци. Това предвиждат промени в наредбата за условията и реда за признаване на организации на производители на плодове и зеленчуци и на техните асоциации. Те ще могат да правят инвестиции в трайни насаждения и строително-монтажни работи само на собствена или наета земя, или такава под аренда, като договорът трябва да бъде за не по-малко от 10 години. След получаването на финансовата помощ организацията и нейните членове са длъжни да използват придобитите активи за срок от 10 години и да не ги продават и/или преотстъпват. Ползвателите на помощ са длъжни да сключат и поддържат валидна застраховка на имуществото, предмет на подпомагане, се казва още в промените. Организациите са длъжни да осигурят достъп на проверяващите лица от агроминистерството до помещенията, счетоводната, търговската и техническата документация. За да се признае и регистрира едно сдружение на производители на плодове и зеленчуци, то членовете му задължително трябва да са регистрирани като земеделските стопани. Министерството на земеделието ще информира ежегодно до 31 март Европейската комисия за всяко свое решение за признаване или отказ.", "date": "2019.03.05", "title": " Правят електронен регистър на земеделските организации\t\t\t"}
{"url": "https://trud.bg/%d0%b1%d0%be%d0%bc%d0%b1%d0%b8-%d1%81%d0%b0-%d0%b8%d0%b7%d0%bf%d1%80%d0%b0%d1%82%d0%b5%d0%bd%d0%b8-%d0%b4%d0%be-%d0%b4%d0%b2%d0%b5-%d0%bb%d0%b5%d1%82%d0%b8%d1%89%d0%b0-%d0%b8-%d0%b3%d0%b0%d1%80%d0%b0/", "text": "Британската полиция за борба с тероризма обяви, че разследва кой е изпратил три малки бомби до две летища в Лондон и голяма жп гара, предаде  . Трите устройства, изпратени до летищата „Хийтроу“ и „Лондон сити“ и гарата „Ватерло“, „изглеждат способни да предизвикат първоначален малък пожар при отварянето им“, съобщи лондонската полиция. Тя посочи, че разглежда инцидентите като свързани и се опитва да установи кой стои зад пратките и какви са мотивите. Никой не е пострадал от устройствата и няма нарушение на транспортни услуги, посочва Ройтерс.", "date": "2019.03.05", "title": " Бомби са изпратени до две летища и гара в Лондон"}
{"url": "https://trud.bg/%d1%81%d0%b8%d0%b4%d0%b5%d1%80%d0%be%d0%b2-%d0%bd%d0%b5-%d0%b1%d0%b8%d0%b2%d0%b0-%d0%b4%d0%b0-%d0%bf%d0%be%d0%b7%d0%b2%d0%be%d0%bb%d1%8f%d0%b2%d0%b0%d0%bc%d0%b5-%d0%bd%d0%b5%d1%87%d0%b8%d0%b9-%d0%b2/", "text": "След срещата в парламента с Дмитрий Медведев, лидерът на „Атака“ и замeстник-председател на групата за приятелство с Русия Волен Сидеров коментира, че България не трябва да позволява „някой външен пръст отново да се намеси да спре „Турски поток“. По   той коментира, че премиерът осъзнава и работи за реализацията на „Турски поток“ и АЕЦ „Белене“. „АЕЦ „Белене“ е руска, висока технология, такава същата започва да се строи в Унгария, член на НАТО и ЕС, така че няма нищо страшно. Да престанем да се плашим вече с Русия като с торбалан. Да почнем да действаме разумно и да си развиваме нормални икономически отношения. Можем само да имаме изгода от това“, каза Волен Сидеров.  ", "date": "2019.03.05", "title": " Сидеров: Не бива да позволяваме нечий външен пръст да се намеси и да спре „Турски поток“"}
{"url": "https://trud.bg/%d0%b5%d0%b2%d1%80%d0%b5%d0%b8-%d1%81%d0%b5-%d0%b7%d0%b0%d0%b2%d1%80%d1%8a%d1%89%d0%b0%d1%82-%d1%83-%d0%bd%d0%b0%d1%81-%d0%b7%d0%b0-%d0%b4%d0%b0-%d0%be%d1%82%d0%ba%d1%80%d0%b8%d1%8f%d1%82-%d0%bf/", "text": "Премиерата на „Следващото поколение” е на 21 март в Пловдив Евреи с български корени се завръщат у нас, за да открият произхода си. Повод за това става филмът „Следващото поколение”, който ще бъде прожектиран за първи път на 21 март в Пловдив, като след това ще бъде излъчен и в София, и Благоевград. Идея за продукцията се зародила при едно от посещенията в Израел на председателя на Световната ционистка организация в България Яков Джераси. Филмовите продуценти Димитър Гочев и Зафир Кохановски договорили споразумение между израелския телевизионен канал 8 и град Пловдив за заснемането на филма „Следващото поколение” „Има евреи, които са деца и внуци на голямата емиграционна вълна – през 1949 г. наброяваща 45 000, от които 50 000 български евреи. Общество, което е освободено от концлагерите и е пристигнало в Израел, за да положи основите на израелската държава. Условията са били трудни, но българските евреи никога не забравили страната на своите наследници”, обясни пред „Труд” Джераси. Едни от завърналите се в България, за да открият корените, са израелският началник на отбраната, Генерал Габи Ашкенази (2007-2011), чийто баща е от Пловдив и Ощар Колтер, известен израелски журналист, чието семейство е от Пазарджик. Те пристигнали за пръв път у нас през ноември миналата година.  ", "date": "2019.03.05", "title": " Евреи се завръщат у нас, за да открият произхода си\t\t\t"}
{"url": "https://trud.bg/%d0%bf%d1%80%d0%b5%d0%bc%d0%b8%d0%b5%d1%80%d1%8a%d1%82-%d0%bd%d0%b0-%d1%80%d1%83%d1%81%d0%b8%d1%8f-%d0%b4%d0%bc%d0%b8%d1%82%d1%80%d0%b8%d0%b9-%d0%bc%d0%b5%d0%b4%d0%b2%d0%b5%d0%b4%d0%b5%d0%b2-%d0%bf/", "text": "Купили са 300 хил. имота у нас, главно по Черноморието Половин милион руснаци идват в България всяка година, 300 хил. от тях имат имоти, главно по Черноморието. Това заяви премиерът на Русия Дмитрий Медведев на българо-руски бизнес форум за туризма, който се проведе в София. „Руските туристи, които идват в България, са привлечени от добрата туристическа инфраструктура, плажовете, сигурността – тук има условия за добра и пълноценна почивка, включително с деца”, допълни Медведев. „Имаме какво да предложим в сферата на туризма, и в културния и в историческия туризъм. Стотици милиони вложихме в църкви и джамии”, заяви премиерът Бойко Борисов на форума. Той допълни, че в условията на санкции и изключително голямо напрежения в света успяват с премиера Медведев да поддържат добри и прагматични отношения. „Не бива да се делим на русофили и русофоби, нека да си гледаме нашите интереси”, заяви Борисов. „В 59 града в Русия имаме изнесени центрове за издаване на визи от 1 февруари. Ще се постараем да бъдем по-гъвкави, защото при тази конкуренция туристът избира най-добра дестинация – цена, обслужване, храна и сигурност. Нашата балансирана външна политика дава до голяма степен сигурността, защото ние поддържаме страхотни отношения със страните около нас”, каза премиерът Борисов. По думите му в сферата на детския туризъм са обсъждали с Медведев лагера в Камчия. „Ще му изпратя снимки да го види”, каза Борисов. Meдведев благодари на Бойко Борисов за топлото посрещане. Той допълни, че в понеделник, по време на работна вечеря, е обсъдил с премиера Бойко Борисов връзките между градовете и пристанищата на двете страни. „Визирам всички средства: морски и въздушен транспорт“, отбеляза премиерът на Русия. Според Максим Орешкин, министър на икономическо развитие на Русия, туристическият поток от Русия към България е намалял с 20% през последните години заради поевтиняването на руската рубла. Пътуванията за България са с 15-20% по-скъпи от тези до Сочи и Тунис например. Затова повече туристи остават в Русия или посещават Турция, заяви Орешкин.   Шефът на дружеството Алексей Милер: „Газпром” няма да участва в хъб „Балкан“ България си връща инвестицията в „Турски поток” до 2039 г. Руската държавна енергийна компания „Газпром” не планира участие в проекта газов хъб „Балкан” в България, заяви ръководителят на дружеството Алексей Милер на пресконференция по повод визитата на руския премиер Дмитрий Медведев в България, съобщи ТАСС. „Газпром” няма да участва в този проект, тъй като всички наши ресурси в този регион са договорени в дългосрочен план, посочи Милер. Той изрази надежда, че проектът за изграждането на „Северен поток” 2 няма да повтори съдбата на нереализирания „Южен поток”. Милер отбеляза, че проектът за строителството на „Турски поток” е изпълнен преди края на установения първоначално график. „Южен поток” не се осъществи по очевидни причини, докато „Турски поток” беше реализиран не само в кратките договорни условия, но и преди поставения краен срок”, посочи още Милер. В същото време енергийният министър Теменужка Петкова съобщи, че приходите, които ще се реализират от „Турски поток” за година, са над 397 млн. лв., което означава, че до 2039 г. България ще си възвърне инвестицията в проекта.   Караянчева отстъпи звънеца на високия гост Парламентарните връзки са важни за страните ни Развитието на парламентарните връзки между България и Русия е от важно значение за нашите две страни. Това беше общото мнение, изразено на срещата на председателя на Народното събрание Цвета Караянчева и министър-председателя на Русия Дмитрий Медведев. Руският премиер разгледа пленарна зала, а по традиция Караянчева преотстъпи за малко мястото си на председател, за да може високият гост да удари пленарния звънец. „Радвам се, че през изминалата година отношенията между парламентите на България и Русия се задълбочиха”, каза Цвета Караянчева. „Трябва да признаем, че паузата във взаимодействието между нашите парламенти беше сериозна, но можем да я поправим“, подчерта от своя страна Дмитрий Медведев. След срещата бе поднесен венец на паметника на Цар Освободител.   Патриархът прие поздрави от Кирил Негово Светейшество Българският патриарх Неофит прие в Синодалната палата премиера на Русия Дмитрий Медведев. По време на приема бяха подчертани традиционно добрите взаимоотношения между Българската патриаршия и Руската православна църква, както и бяха повдигнати въпроси от църковния живот на двете страни. Дмитрий Медведев предаде поздрави на Светейшия патриарх и Св. Синод от името на Руския патриарх Кирил и изказа своето задоволство от срещата, като благодари на Светейшия патриарх за оказаната възможност. В срещата участие взеха Техни Високопреосвещенства Старозагорски митрополит Киприан, Врачански митрополит Григорий, Видински митрополит Даниил, Негово Преосвещенство Мелнишки епископ Герасим, гл. секретар на Св. Синод и архимандрит Васиан.", "date": "2019.03.05", "title": " Премиерът на Русия Дмитрий Медведев: Половин милион руснаци идват в България (обзор)\t\t\t"}
{"url": "https://trud.bg/%d0%b8%d0%b7%d0%bb%d0%b8%d0%b7%d0%b0-%d0%bb%d0%b8-%d0%b0%d1%80%d0%bc%d0%b8%d1%8f%d1%82%d0%b0-%d0%be%d1%82-%d0%ba%d0%b0%d0%b7%d0%b0%d1%80%d0%bc%d0%b8%d1%82%d0%b5/", "text": "Понякога нечетенето води до фалшиви новини. Гръмнаха заглавия от рода на „Войници и танкове по улиците при терор и безредици“. Както казват юристите обаче, текстовете от закона трябва да се четат два пръста отгоре и два отдолу. За какво става дума? Вицепремерът и министър на отбраната Красимир Каракачанов пусна за обществено обсъждане промени в Закона за отбраната и въоръжените сили. Една запетайка и няколко думи, едва ли не, създадоха проблем за демокрацията. Допълнението е, че въоръжените сили могат да оказват „помощ на държавните органи при противодействие на други заплахи с особено висока степен на обществена опасност за населението“. Веднага някои направиха асоциация със спорната реплика „По-добре танковете да дойдат“ от 14 декември 1989 г., когато в София се провеждаше исторически протест пред парламента. Разбира се, тогава танкове не дойдоха. Макар че Горнобанската бригада не бе далечe от жълтите павета. Сега става дума за още една отговорност на армията. Т.е. за провеждане на специална операция, каквато и сега законът разрешава, при противодействие на тероризма и преодоляване на последиците от тероризъм. Внимателното прочитане на проекта показва, че тази промяна има пряка връзка с предстоящото създаване на Съвместно командване за специални операции, вместо сега съществуващата 68-а бригада „Специални сили“. И че става дума за специални операции. Ако четенето наистина е достатъчно, ще стане ясно, че „специални операции“ са действията, провеждани от специално формирани, организирани, подготвени и оборудвани сили – Сили за специални операции, използващи оперативни способи, техники и система за командване и управление, различни от тези на видовете въоръжени сили.“ Дотук добре. Ясно е, че армията няма да излиза с танкове по улиците. Авторите на проекта обаче, би следвало да предвидят подобна реакция в обществото и да дадат определение за една друга формулировка, която въвеждат в закона. Защото подобно необяснение също има принос към фалшивите новини. Какви са тези други заплахи с особено висока степен на обществена опасност за населението, на които, ако се наложи, ще противодействат специалните сили на армията? Най-вероятно се имат предвид престъпления от рода на това през септември 2017 г. Тогава дебатът около участието на армията в залавянето на убиеца от Пещера предизвика доста въпроси. Бившият министър на отбраната Ангел Найденов изказа поздравления за успеха на акцията на военнослужещи от Специалните сили, но дотук. Проблемът, според него, опираше до законосъобразността на включването на военнослужещи в една полицейска акция и до риска, разбира се, от инцидент с неблагоприятен резултат. Именно тази формулировка „други заплахи с особено висока степен на обществена опасност за населението“ прави асоциацията със споменатата реплика за танковете. Тя няма конкретизация. Поражда въпроса за участие на армията в действия от вътрешнополитически характер. Макар че авторите на промените са в състояние да изведат железни аргументи. Първо, в закона е записано, че на въоръжените сили в мирно време не могат да се възлагат задачи от вътрешнополитически характер. Второ, изпълнението на тези задачи се възлага на въоръжените сили с акт на Министерския съвет, с който се определя и финансовото и ресурсното осигуряване на участието им, и със Закона за противодействие на тероризма. Министърът на отбраната определя правилата за използване на сила по предложение на началника на отбраната. Да, но все пак този текст се нуждае от конкретизация, за да не се превърне във възможност да се направи крачка към нарушаване на закона, т.е. включване на армията в политическия живот. Факт е, че както преди, така и сега, армията изпълнява отговорности, които са присъщи на други организации в държавата. Това е формулирано в законите, стратегиите, плановете, програмите и редица други документи. Например гаси пожари вместо пожарната, или чисти пътища от сняг, вместо сключилите договори за това почистващи фирми. Ако в този ред заеме мястото на жандармерията при митинги и протести, наистина ще бъде заплаха за демокрацията. Точно поради това подобни текстове трябва много внимателно да се прецизират, за да не пораждат асоциации и да не притесняват обществото. Така, както е, когато става дума за предотвратяване на трафик на хора или противодействие на терористични актове. Разбира се, може да се мисли и в друга посока. Необходимо ли е изобщо това допълнение в закона? Не е ли крайно време армията на съсредоточи своите усилия преди всичко към своята първа мисия „Отбрана“. Т.е. към основната си задача за гарантиране на суверенитета и независимостта на страната и защитата на нейната териториална цялост.   Регламентът е законът, а не заповедта Без регламент всяко излизане на въоръжено формирование от казармата ще подлежи на различни тълкувания. Едва ли обаче регламентът трябва да бъде заповедта на министъра на отбраната, независимо дали е вицепремиер и отговаря и за обществения ред и сигурност. Министерството на отбраната стигна до разбирането, че в този случай регламентът е законът, а заповедта е средството за организиране изпълнението на закона. Все пак трябва да се мисли до къде и до какво законът трябва да разрешава на армията.      ", "date": "2019.03.05", "title": " Излиза ли армията от казармите?\t\t\t"}
{"url": "https://trud.bg/%d0%b8%d1%81%d1%82%d0%be%d1%80%d0%b8%d0%ba%d1%8a%d1%82-%d0%bf%d1%80%d0%be%d1%84-%d0%b0%d0%bd%d0%b4%d1%80%d0%b5%d0%b9-%d0%bf%d0%b0%d0%bd%d1%82%d0%b5%d0%b2-%d0%bf%d1%80%d0%b5%d0%b4-%d1%82-2/", "text": "Защо днес живеем в безвремие, каква историческа диагноза би поставил днес на страната ни, защо разделителната линия между българите вече три десетилетия продължава да е една и съща – Русия и антикомунизма? Подмазвачество ли е благодарността и толкова ли е трудно човек да бъде признателен. Какво става със Запада – загуби ли той монопола над света, за тоталното отдалечаване на европейските елити от проблемите на хората. По всички тези въпроси разговаряме с един от най-уважаваните наши историци  . – Каква историческа диагноза бихте поставили днес на страната ни, професор Пантев? Как бихте характеризирали България, ако този въпрос ви зададат студенти?  – Не можем вечно да се оправдаваме с лесното обяснение за добрия български народ и за неговите лоши управници. Аз съм невежа по медицинска терминология, но се сещам за думата епикриза. Това е обяснение с генетични причини. Ако следва да лепнем етикет за времето, то е безвремие, което не е прецедент в нашия исторически път. Естествено, и на другите, но какво ни интересуват в случая те? Вече отдавна не общувам със студенти, но те също са част от онази България, чието настояще така трагически преживяваме. Всички имаме принос към съвременното ни състояние, макар и разностепенен. – Харесва ли ви дневния ред, задаван от политиците, които пък тайно или може би явно се надяват да останат в историята, като ги дават по-често по телевизора?  – След като са гледани, тогава какви са укорите. Хем се гневим, хем сме се вторачили в тях. Те правят новини, а не са художници, писатели и културолози. Макар част от тях също да са силно подвластни на конюнктурата. – Защо сме толкова хлъзгави като поведение сега? Такова раболепие струи отвсякъде, тъкмо оздравяхме от съветския синдром, но веднага ни хвана още по-силен – вашингтонския и брюкселския.   – Това да не би да е нещо ново от нашето минало? Защо да не се възпроизведе и в настоящето. С малко въображение можем да си представим с какво усърдие сегашните политически знаменитости ще се преобразят в своя антипод при евентуална политическа промяна. Но това хамелеонство не е от вчера и няма да свърши утре. – Номерът да направиш народа беден, уплашен и апатичен, минава ли пред историята? Какво мисли за това Тя – Историята?  – Ако историята беше наистина учителка на народите, тогава нямаше отдавна да има диктатури, войни, бедност и несправедливости. Думата промяна е толкова амортизирана, както и реформи, независимост и демокрация. – За 30 години след промените разделителната линия, по която хвърляме гущери и жаби, е Русия и антикомунизма. Защо не можем да се отърсим от комплекса, че ни смятат за русофилски народ – не че изследванията показват нещо по-различно, но има и една част, която е много гръмогласна по тази тема?  – Защото ни възприемат като адаптивен към силните народ. Ако днес ние потвърждаваме заслугите на Русия за българската държавна еманципация, това не означава, че те са ангели. Но да ги представяш като злодеи, дошли да ни вземат пшеницата, не е по-малко противно. След Втората световна война, в навечерието на конфликта Сталин-Тито, съветският посланик се оплаква, че недостатъчно се слави съветският диктатор в Югославия. „Вижте българите – казва той на Тито – как прославят Йосиф Висарионович. Е, следва отговорът – те много славеха Хитлер и неговите синеоки рицари, та сега гледат да компенсират!” Този епизод няма ли продължение и потвърждение днес? Естествено, но в друга посока! – Покрай Трети март всяка година русофобията така избуява, че да се чудиш тонове злато ли са загубили някои хора, или кой знае какво?  – Изсипаха се отново най-комични и умопомрачителни колумбовски интерпретации. Санстефанска България била измислена, за да ни замаят главата. Като че ли руските войски не бяха посрещани със свещеник. Не сме канени на мирните споразумения. Щото в края на Първата световна война сме канени. Руснаците пребили всеки видян българин и какво ли не… Когато отговориш на въпроса: „Кой изгони турците от нашите земи и кой създаде България?”, ето това са отговорите на този въпрос. Когато искаш да създадеш Задунайская губерния, не й създаваш армия, конституция и библиотека. Гузните от миналото докарвачи винаги се престарават. Повечето са съветски възпитаници и дори със съветско детство. Отново нищо ново. Когато бяхме съюзници на Третия Райх също празнувахме Трети март в присъствие на германските ни братя. И тогава изглеждаше, че България е освободена от извънземни. Нещо е останало от тази отблъскваща атмосфера… – Какъв е смисълът на историческото преодоляване? Защо не можем да приемем историческата заслуга, датата, все смятаме, че благодарността е подмазвачество?  – Защото отразяваме собствения си мижитурски и парвенюшки характер. Да си признателен е чест. Благодарен е увереният човек, който не се чувства уязвен от такава основателна благодарност. Американците са признателни на Франция за подкрепата по време на тяхната Война за независимост, без това да навява някаква вторична историческа зависимост. Имперски интереси? Защото Белгия и Холандия тогава и по-късно нямат. – Защо Западът загуби монопола си над света?  – Няма монопол поне като общочовешки стойности. Това, което наричаме Запад, не е оазис на добродетели. Много страшни явления в световната история са изобретени или приложени именно на Стария континент. Съвсем друг е въпросът, че Европа отива към Китай, Индия, Персия и Америка, а не обратното. Нея я имитират, а не обратното. А все пак, дори и модерният колониализъм се провали. Европа и дори по-общото Запад следва да живее от това какво произвежда, а не от това което е заграбено преди векове. Съвременната бежанска вълна към Европа е бумерангът на някогашния колониализъм, каквито форми и названия да възприема той днес. – Какви са дълбоките причини за възхода на популизма? В популизма все пак има опасни идеи, но има и реални искания, не е ли така?  – Аз не възприемам популизма само негативно. Той е йезуитски само словесно. Лесно се оправдава липсата на човечност с мотивацията, че обратното е популизъм. Това правят фарисеи, които не проявяват капка жалост към съдбата на другите. Да дадеш един хляб на просещ не е популизъм. Дайте ни повече такъв популизъм. – Част от елитите в медиите, висшата администрация и интелектуалните кръгове смятат, че всяка идентичност е опасна и лекарството срещу нея е смесването. Какво се получава при такова смес, историята има ли факти за това?  – Аз не разбирам съвременните видове елити. Да си богаташ или близък на богаташи не е принадлежност към елит. Някогашната интелигенция, по-точно част от нея, се присламчваше към партийните велможи. Помня с какво вдъхновение се ръкопляскаше на речите на Тодор Живков и театралния смях на неговите дебелашки шеги. След това пък все били преследвани, пред уволнение, дори пред разстрел. Днес е приблизително същото за същите по манталитет, само че спрямо суетните състоятелни бизнесмени. – Превърнаха ли се европейските елити в локомотив без вагони?  – Може би локомотивът е без пaра. Не съм познавач на тази съвременна прослойка, но каквото и да си въобразяваме, тя няма очарованието и най-вече престижа на някогашните личности. В световен мащаб! Представяте ли си декларация или инициативен комитет в които да са Стефан Цвайг, Ромен Ролан, Ремарк, Хемингуей, Шостакович, Фицджералд, дори Умберто Еко. Вероятно, съм невежа, но поне аз не мога. Днес нашите интелектуалци пишат подкрепящо писмо до вътрешен министър по циганския въпрос. – На фона на миграционните потоци, има противопоставяне на обществата. Едни се примириха с това и станаха „мултикултуралисти”, а други – не. Различията между Западна и Източна Европа са факт, но напоследък се вижда доста голямо раздалечаване на позициите, какво означава това?  – Ако Европа стане еднаква, тогава ще изгуби своето очарование и нейният прогрес ще намалява стремително. А все пак какво е Европа – този въпрос са си задавали възрожденецът Йоаким Груев и европеецът Гео Милев. – Европа от читанките в сетния час ли е или това е само илюзия и прекален песимизъм?  – Европа губи от нейното канцеларско и бюрократично разпиляване. Европа не са чиновническите мерцедеси и заплатите на евродепутатите. Но така излиза. – Наред с вечните стойности маршируват и пороците, а те са вечни…  – Човекът е добър, човекът е лош. Това е част от неговата генетична природа. А все пак, въпреки всичко, човекът става малко по-добър… – Ужасно е откъсването, разломът между бедни и богати, управлявани и управляващи. Едните въобще не виждат другите, толкова ли зле е положението?  – Затова се измислят еко катастрофи, тероризми, диктатори и режими. Основното противоречие в нашия свят е както преди хиляди години – тягостната пропаст между бедни и богати. Дори и тогава, когато бедните не са толкова бедни. – Тези дни попаднах на един цитат от бившия лидер на ГСДП Зигмар Габриел, който е формулирал следното: „В свят на геополитически хищници европейците са последните вегетарианци. Без Великобритания ще станем вегани, а после плячка.” Много страховито звучи, а същевременно има и истина. Толкова ли е необратимо положението, или всяко време си има своите страхове?  – Това кулинарно сравнение може да го изрече всеки, макар и не толкова ярко. Наблюдаваме всемирно безличие, скривано под воала на папагалска фразеология. Все един ден то ще бъде преодоляно, но не зная в какво направление. Нашият гост  Проф. Андрей Пантев е роден през 1939 г. в село Раковица, Видинско. Работил е в Института по история при БАН. Специалист по нова история на България и по история на международните отношения ХIХ-ХХ век. От 1975 г. преподава в СУ „Св. Климент Охридски”. Специализирал е в Англия и САЩ, където също така е и преподавал. През 1967 г. защитава първата си дисертация, а през 1984 г. става доктор на науките. Проф. Пантев е бил три мандата депутат от Коалиция за България. През 2002 г. Андрей Пантев получава награда „Голям Платонов Нобел на века” на Световната академия „Платон”. През март 2008 е един от „100 български интелектуалци” подписали открито писмо срещу признаването от страна на българското правителство на независимостта на Косово от Сърбия. Историкът е и един от четиримата депутати, гласували срещу членството на България в НАТО. Автор на множество книги, монографии и статии в нашия и чуждия печат.      ", "date": "2019.03.05", "title": " Историкът проф. Андрей Пантев пред „Труд“: Днешните европейски елити се превърнаха в локомотив без па́ра и без вагони\t\t\t"}
{"url": "https://trud.bg/%d1%81%d0%bf%d0%b5%d1%86%d0%b8%d0%b0%d0%bb%d0%b8%d0%b7%d0%b8%d1%80%d0%b0%d0%bd-%d0%b5%d0%ba%d0%b8%d0%bf-%d0%b2%d0%be%d0%b5%d0%bd%d0%bd%d0%b8-%d1%89%d0%b5-%d0%be%d0%b1%d0%b5%d0%b7%d0%b2%d1%80%d0%b5/", "text": "Специализиран екип от Пункт за базиране – Варна, с ръководител капитан III ранг Красимир Дамянов, ще извърши разузнаване на боеприпас, открит при изкопни работи на бул. „Васил Левски“ във Варна, съобщиха от МО. При първоначалния оглед е установено, че това е силно корозирал артилерийски снаряд. Военнослужещите от състава на ВМС ще извършат разузнаване, изземване и транспортиране на открития боеприпас за последващо унищожение в обезопасен район. До пристигането на специализирания екип районът, в който е открит боеприпаса на бул. „Васил Левски“, се охранява от служители на МВР.", "date": "2019.03.05", "title": " Специализиран екип военни ще обезвреди снаряд, открит под булевард във Варна"}
{"url": "https://trud.bg/%d0%bf%d1%80%d0%b5%d0%b4%d0%b8%d0%b7%d0%b1%d0%be%d1%80%d0%bd%d0%b8-%d0%bf%d0%b0%d1%80%d1%82%d0%b8%d0%b9%d0%bd%d0%b8-%d0%b3%d1%8a%d1%80%d1%87%d0%be%d0%b2%d0%b5/", "text": "Доскоро изборите за евродепутати минаваха сравнително тихо, данданиите съпровождаха парламентарните и за местна власт. Относителният баланс сред европейските народи ЗА и ПРОТИВ глобализацията и съпровождащите я противодържавни и съсипващи нациите операции рязко е нарушен. Поддръжниците са се свили в администрациите, политическите ръководства и издържащите ги групи от едрия корпоративен капитал. Противниците силно преобладават, все по-остро и открито отхвърлят непеошките и ЛГБТ налудности, миграцията и мулти-култи диктата. Истерията в Брюкселските коридори в навечерието на изборите прозира отвсякъде. Антисистемният пробив в Италия, последвал антиевропейския брекзит, доведе до отчаяние и партийно-политически гърчове традиционните ляво-десни в страните членки, както и главните им обединения ЕНП и ПЕС в Брюксел. Става все по-ясно, че помпането на евро-атлантическа солидарност и страшките за руско-китайско-ирански попълзновения срещу Правилата и Ценностите не помагат. Нямат друго, затова тръгват на избори със същите мантри и писъци. Световните катаклизми и особено тектоничните трусове в повечето евросъюзни страни предизборно предизвикват и у нас невротични партийни гърчове, наподобяващи епилептичните. Много е болезнено да си в улея на процес, съставен от различни процеси! Разместват се цели пластове в политическата мозайка, очаквано и тук се почувстваха трусове, засега с по-ниска интензивност. Вече не само портрети от стените падат, рушат се и самите стени. Да беше буря, да се снишат по традиция, но земетръсъте отдолу,затова е тревожно в партийните централи. Засегнати са почти всички. Освен ДПС, поддържано в недосегаемост от Изток и Югоизток, особено от избирателно политкоректния Запад. Поради едни или други причини явно и тайничко Движението е нежно обгрижвано от т. нар. системни туземни партии. От години предизборно разиграва взаимоизгодните си етюди със Сидеров, трайно монтиран да изобразява нужния му Петко Страшника. Ще бъде изненада, ако през май ДПС не се класира преди БСП. Могат – възползват се, правят го сравнително гъвкаво и навреме. Други като Патриотите не могат и двете. Непосредствено след парламентарните избори  : „НФСБ и ВМРО очевидно отчитат значително по-малък успех в компанията на „Атака“. Двете партии не се отърваха своевременно от Сидеров и тепърва ще носят все по-обидни последствия.“ Вторият Левски, русофилският националист Волен Сидеров неведнъж окарикатури коалицията им в обичайния си стил. Според прогнозите ни, тя все повече заприличва на разединен отбор от опитомени и нахранени нескопосни актьори в различни роли на поборници за различни цели. Жалко! Още през есента : „Идват избори за ЕП, идва и възможност за мощен пробив на националноотговорните политически сили… със Сидеров Патриотите ще загубят трайно не само гласове, но и перспективи за следващи избори.“ Вече губят и още предстои да губят. А дори според западни прогнози поне една трета от новия Европарламент ще се състои от „популисти“. Гърчът сред Патриотите е болезнен, времето е фатален фактор в политиката. Плътно свързаните с либералните лъжедемократични антинационални политики и брътвежи туземни евроатлантици нямат никакви перспективи на предстоящите избори. Долавя се и тенденция сред досега обслужващия ги агитпропаганден апарат да вземе поредния си завой встрани от тях и дори срещу. Какви ли криволици не извървяха във винаги единствено правилната посока мушмороците от тази соросоидстваща банда! Ще завъртят багажниците отново, но колцина ще им се вържат? ГЕРБ по всяка вероятност ще вземе своето – около 6 евродепутати в зависимост от фамилиите в предизборната листа. По-малко, ако на избирателите бъдат предложени както досега странни лица с чужди фамилии или с непеошко-грантаджийски пълнеж.Повече, ако се спрат на прилични съпартийци. Претенциозни ще са избирателите, при неизбежно ниската активност от решаващо значение ще бъде по-скоро качеството на кандидатите, отколкото активността на партийните структури. Ръководството е наясно, но гърчът е поради външните щения за повече соросоиди в ЕП. Не сме се съмнявали, че у нас ще мобилизират „сачмите“ си във всички институции за пробутване поне на някои части от Истанбулската конвенция и Пакта за миграцията на ООН. Както е добре известно на читателите на „Труд“, най-мощно е присъствието на непеошката и грантаджийска агентура за подривно влияние в звената на МОН и повечето ВУЗ. Мултикултурни книжици издават, политкоректни мероприятийца организират, анкетки с джендъристки подтекст спускат към децата, закони в този дух успяват да вкарат. Война е това, нема лабаво! Загубят ли я, откатът ще е много болезнен за тях. Особено за бойците на Сорос и Ония ценности на левия фланг на лъжедемокрацията. От особена важност за тях е освен бройката на ДПС да класират и своите „сачми“ от БСП. Гърчат на „Позитано“ 20 е с най-голяма амплитуда, мнозина го наблюдават с ирония, злорадство или просто любопитство. Как да обновят листата, но от нея да стоят на избираеми места ценните за Ценностите досегашни евродепутати? Със Сергейчо начело, разбира се, особено важен е за троцкистката линия на ПЕС. Той лично като пръв джендърист, мултикултурник и политкоректник неизбежно ще направи листата на соцпартията отблъскваща за повечето симпатизанти на БСП и дори за членовете. Даже да е на втора или трета позиция. Как да не го сложат там обаче, другарите му в Брюксел, Вашингтон, Йерусалим и амбасадите тук са голяма сила. Особено предвид мътната картина сред позитанците и зле прикритата обърканост на председателката Корнелия Нинова. На него 13 яки загуби на БСП и две на ПЕС му се прощават, но нея и за една ще я овъргалят в катран и перушина. Нямат позитанците печелившо решение, затова са клоничните и тоничните гърчове на техните депутати и видни партийци напоследък. Мерне ли се Сергейчо на Бузлуджа, на пленум или в листа, червените и каквато имат периферия веднага се присещат за плоския данък, американските бази и целиването с Местан на Орлов мост. Какъв успех е за БСП шефството му в ПЕС, щом евросоциалистите под негово ръководство търпят все по-страшни загуби навсякъде в ЕС? Не се виждат в подкрепа на напускането на Народното събрание нито митинги на недоволни от властта, нито синдикално рамо за уж лявата партия, нито „червени“, „бледорозови“ или поне „жълти“ по френската мода жилетки. Знаят хората, че световната и европейската левици, както евродепутатите на БСП и видни позитанци явно или гузно, но са в подкрепа и на Пакта за емиграцията, и на Истанбулската конвенция. Колкото и опозиционно да се тръшкат и пенявят.  ", "date": "2019.03.05", "title": " Предизборни партийни гърчове\t\t\t"}
{"url": "https://trud.bg/%d0%b0%d1%80%d0%b5%d1%81%d1%82%d1%83%d0%b2%d0%b0%d1%85%d0%b0-%d0%b4%d0%b2%d0%b0%d0%bc%d0%b0-%d0%b3%d0%be%d1%80%d0%bd%d0%be%d0%be%d1%80%d1%8f%d1%85%d0%be%d0%b2%d1%87%d0%b0%d0%bd%d0%b8-%d0%b8-%d0%ba/", "text": "Трима криминално проявени мъже – куриер и двама фактически извършители на измама, са установени в хода на проведена съвместна операция на служители на Главна дирекция „Полиция” и Областните дирекции на МВР във Велико Търново и Варна. Първоначално криминалистите задържали 64-годишен осъждан варненец, който по първоначални данни е взел 3700 лева от жертвата на престъплението – 81-годишна негова съгражданка. В рамките на продължилото разследване те установили и фактическите извършители – двама мъже от Горна Оряховица. По-големият – 41-годишен, е с богато криминално минало и многократно осъждан, 30-годишният е с различни криминалистически регистрации. В резултат на добре планираните действия двамата са задържани след влизането им у нас от Румъния. След 24-часовото им полицейско задържане, Районната прокуратура във Варна им е повдигнала обвинения. С постановление на съда на 41-годишния е наложена постоянна мярка „задържане под стража“, на 30-годишния – мярка за неотклонение „домашен арест”, а 64-годишният е освободен срещу подписка. Работата по случая продължава под надзора на прокуратурата. Установява се съпричастността им и към други телефонни измами, извършени на територията на страната.", "date": "2019.03.05", "title": " Арестуваха двама горнооряховчани и куриер от Варна за измама\t\t\t"}
{"url": "https://trud.bg/%d0%bc%d1%8a%d0%b6-%d0%b7%d0%b0%d0%b3%d0%b8%d0%bd%d0%b0-%d0%bf%d1%80%d0%b8-%d0%b7%d0%b2%d0%b5%d1%80%d1%81%d0%ba%d0%b0-%d0%ba%d0%b0%d1%82%d0%b0%d1%81%d1%82%d1%80%d0%be%d1%84%d0%b0-%d0%b2%d1%8a%d0%b2/", "text": "Шофьор на лек автомобил „Дачия“ загина на място при зверска катастрофа на централния бул. „Княз Борис I“ във Варна. Инцидентът станал в 19,30 ч в понеделник в района на Делфинариума, съобщиха от полицията. 58-годишният водач на румънската кола направил забранена маневра, навлизайки в булеварда в платното за насрещно движение и така се блъснал челно в пътуващия в една от лентите „Опел“.", "date": "2019.03.05", "title": " Мъж загина при зверска катастрофа във Варна"}
{"url": "https://trud.bg/%d1%81%d0%bf%d0%b8%d0%bf%d0%b0%d1%85%d0%b0-%d1%82%d0%b5%d0%bb%d0%b5%d1%84%d0%be%d0%bd%d0%bd%d0%b8-%d0%b8%d0%b7%d0%bc%d0%b0%d0%bc%d0%bd%d0%b8%d1%86%d0%b8-%d0%bd%d0%b0-%d0%b3%d1%80%d0%b0%d0%bd%d0%b8/", "text": "Двама телефонни измамници, въртели бизнеса си от Румъния, са били заловени на Дунав мост при влизане у нас в рамките на съвместна операция на ГД „Национална полиция“ и областните дирекции на МВР във Варна и Велико Търново, съобщиха от варненската полиция. На 27 февруари те подлъгали 81-жителка на морската столица да даде 3700 лв., уж за да съдейства на органите на реда да заловят престъпници. Първо в полицейския капан паднало мулето на групата – 64-годишният криминално проявен Йордан Й., който бил заловен на място с парите. По-късно разследващите стигнали и до фактическите извършители – 41-годишният Васил П. и 30-годишният Васил Д от Горна Оряховица. По искане на прокуратурата Варненският районен съд задържа под стража Васил, който има множество криминални регистрации и предишни присъди за измами. Съучастникът му Мартин е под домашен арест, а  Йордан бе освободен от ареста срещу подписка. От прокуратурата съобщиха, че са протестирали леката мярка на помагача пред Варненския окръжен съд. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.03.05", "title": " Спипаха телефонни измамници на границата с Румъния"}
{"url": "https://trud.bg/%d0%b2%d0%b0%d0%bd-%d0%b4%d0%b0%d0%b9%d0%ba-%d1%81%d0%b5-%d1%88%d0%b8%d1%80%d0%b8-%d0%b2-%d1%81%d1%8a%d1%89%d0%b0%d1%82%d0%b0-%d0%bd%d0%b0-%d1%81%d0%be%d0%bb%d1%81%d0%ba%d1%8f%d1%80/", "text": "Оле Гунар Солскяр бие мач след мач, но не може да се прибере у дома. И причината е най-новата звезда на „Ливърпул“. Защитникът Върджил ван Дайк наел имението на Солскяр в Чешир, където живеят почти всички асове на двата отбора, както и на „Манчестър Сити“. Норвежецът си купил същата за 4 милиона паунда, когато играеше да „червените дяволи“. След като стана треньор на „Молде“ в родината си, Солскяр пусна къщата под наем. И конфузното е, че именно играч на най-големия враг се шири в нея. Имението е с пет спални, плувен басейн и дори конюшня. Сега Солскяр е принуден да живее в хотел „Лоури“, където две години и половина спа Жозе Моуриньо. Норвежецът обаче търси да наеме друго жилище, а не да бъде като Специалния, за чието пребиваване клубът плати 800 000 паунда. Солскяр дори имал намерение да продаде имота си, защото никой не го наемал. В същото време бразилецът Алисон получи наградата си за вратар №1 на 2018 година на фондация „Глоуб“ в Дубай. Вратарят на „Ливърпул“ не можа да присъства на официалната церемония през януари заради тежката програма на Висшата лига. В първите си 17 мача от английското първенство Алисон запази 17 сухи мрежи и е фаворит да стане №1 на поста в края на сезона. Три мача по-малко без допуснат гол има сънародникът му Едерсон от „Манчестър Сити“.", "date": "2019.03.05", "title": " Ван Дайк се шири в къщата на Солскяр"}
{"url": "https://trud.bg/%d0%ba%d0%b0%d0%b1%d0%b0%d0%ba%d0%be%d0%b2-%d0%b1%d0%b5%d0%b7-%d1%88%d0%b0%d0%bd%d1%81-%d0%b7%d0%b0-%d1%88%d0%b0%d0%bc%d0%bf%d0%b8%d0%be%d0%bd%d1%81%d0%ba%d0%b0%d1%82%d0%b0-%d0%bb%d0%b8%d0%b3%d0%b0/", "text": "Георги Кабаков няма шанс да ръководи нов мач в Шампионската лига през този сезон. Реферът от дуела „Валенсия“ – „Манчестър Юнайтед“ (0:0) няма да получи наряд, защото в българското първенство няма ВАР. По същата причина са зачеркнати английските арбитри Майкъл Оливър и Антъни Тейлър. От прес офиса на УЕФА съобщиха, че до края на сезона двубоите ще свирят само съдии, които имат опит с ВАР. Така в досегашните осминафинали на Шампионската лига наряди са получили арбитри от Холандия, Словения, Испания, Италия, Германия и Турция. Словенецът Дамир Скомина го е натрупал не от родното си първенство, а от мачове в Саудитска Арабия.", "date": "2019.03.05", "title": " Кабаков без шанс за Шампионската лига"}
{"url": "https://trud.bg/%d0%ba%d1%80%d0%b5%d0%bc%d1%8a%d0%bb-%d0%b0%d0%bc%d0%b5%d1%80%d0%b8%d0%ba%d0%b0%d0%bd%d1%81%d0%ba%d0%b8%d1%82%d0%b5-%d1%80%d0%b0%d0%b7%d1%81%d0%bb%d0%b5%d0%b4%d0%b2%d0%b0%d0%bd%d0%b8%d1%8f-%d0%b7/", "text": "Кремъл определи днес американските разследвания по твърдения за руско влияние върху президента Доналд Тръмп като смехотворни, предаде ДПА. „Има толкова много такива разследвания, че значението им девалвира“, заяви Дмитрий Песков, говорителят на руския президент Владимир Путин, цитиран от ТАСС. Тръмп и негови сътрудници са обект на няколко разследвания. Най-значителното от тях е това на специалния прокурор Робърт Мълър, съсредоточено върху намесата на Русия в президентските избори в САЩ през 2016 г. и нейните евентуални връзки с кампанията на Тръмп, припомня ДПА, цитирана от БТА. Правната комисия в Камарата на представителите в Конгреса на САЩ започна ново разследване във връзка с твърдения за сговор между щаба на Тръмп за президентските избори през 2016 г. и Русия.  Комисията каза, че в рамките на разследването, което ще се фокусира също върху потенциална корупция и злоупотреби с власт, ще изиска документи от 81 физически и юридически лица, включително Доналд Тръмп-младши. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.03.05", "title": " Кремъл: Американските разследвания за руско влияние върху Тръмп са „смехотворни“"}
{"url": "https://trud.bg/%d0%b1%d0%b0%d0%b9%d0%b5%d1%80%d0%bd-%d0%bd%d0%b0%d0%b3%d1%80%d0%b0%d0%b4%d0%b8-%d0%bd%d0%b0%d1%86%d0%b8%d0%be%d0%bd%d0%b0%d0%bb-%d1%81-%d0%b4%d0%be%d0%b3%d0%be%d0%b2%d0%be%d1%80/", "text": "Германският национал Серж Гнабри предсрочно поднови договора си с „Байерн“. Новият контракт на нападателя е до 2023 година. През този сезон Гнабри, бивш играч на „Арсенал“ и „Хофенхайм“, се наложи като титуляр. В 29 мача вкара осем гола и подаде за още пет. Именно Гнабри трябва да е едно от основните остриета срещу „Ливърпул“ в Шампионската лига. „ Серж е от дивите млади, които ще оформят новия облик на „Байерн“ – каза спортният директор Хасан Салихамиджич. – Убеден сме, че тепърва ще разкрива истинската си класа.“ Ветераните в тима Ариен Робен и Франк Рибери ще получат невиждан в историята на клуба бенефис.", "date": "2019.03.05", "title": " “Байерн“ награди национал с договор"}
{"url": "https://trud.bg/%d0%bf%d1%80%d0%b8%d0%b5%d0%bc%d0%bd%d0%b0-%d0%bf%d0%be-%d0%bf%d1%80%d0%be%d1%84%d0%b5%d1%81%d0%b8%d0%be%d0%bd%d0%b0%d0%bb%d0%bd%d0%be-%d0%be%d1%80%d0%b8%d0%b5%d0%bd%d1%82%d0%b8%d1%80%d0%b0%d0%bd/", "text": "Изнесена приемна по професионално ориентиране за ученици е обособена в информационния център в сградата на Община Велико Търново. Тя работи всеки четвъртък от 14,00 до 16,30 ч. Младите хора ще могат да разговарят с кариерните консултанти към общинския център за личностно развитие и подкрепа, да обсъдят с тях всички въпроси, свързани с продължаване на образованието, възможностите за професионална реализация, квалификация, обучения и др. Новата услуга е създадена по инициатива на кмета на Старата столица Даниел Панов. Целта е да бъде популяризирана и разширена дейността по ранното и навременно кариерно консултиране и ориентиране на учениците.  Със същата задача в училищата в града започна поредица от отворени срещи и открити уроци, в които участват както кариерните консултанти, така и представители на бизнеса. Началото бе поставено в ОУ „Димитър Благоев“. С голям интерес учениците се запознаха с дейността на една от водещите компании в сферата на IT сектора и електрониката – „Тремол“, представена от изпълнителния директор Кирил Янев, както и с тайните на кулинарното майсторство, разкрити им от шеф-готвач Радослав Машков от веригата заведения „Бианко“. Инициативата продължи с урок в Професионалната гимназия по моден дизайн, където учениците разговаряха с дизайнера, предприемач и общински съветник Атанас Парушев. В Основно училище „Христо Ботев“ пък гостуваха представители на сладкарската фабрика „Престиж – 96“ във Велико Търново. Целта на поредицата от срещи, която продължава и през настоящия месец, е по-малките ученици да получат съвети и помощ при избор на специалност в гимназиите и средните училища, а по-големите – да се запознаят с възможностите за професионална реализация както след средното, така и след висшето образование, да опознаят профилите на различните професии и др.", "date": "2019.03.05", "title": " Приемна по професионално ориентиране отвори врати за ученици в Търново"}
{"url": "https://trud.bg/%d1%80%d0%b0%d0%b4%d0%b0%d0%bd%d0%be%d0%b2%d0%b0-%d0%bc%d0%b5-%d0%b2%d0%b4%d1%8a%d1%85%d0%bd%d0%be%d0%b2%d0%b8-%d0%b7%d0%b0-%d1%88%d0%be%d1%80%d1%82%d1%82%d1%80%d0%b5%d0%ba%d0%b0-%d0%be%d0%b1%d1%8f/", "text": "„Евгения Раданова ме вдъхнови за шорттрека, а сега е мой треньор – признава най-добрата ни състезателка Катрин Маноилова пред официалния сайт на Международната федерация по кънки в навечерието на световното в София. – Тя е изключително опитна и всеки ден се уча от нея. Много е взискателна, но и много мила. Всичко зависи от това колко добре тренираме. Почиваме сам в понеделник – „щастливият понеделник“…“. От 8 до 10 март „Арена Армеец“ ще бъда домакин на мондиала за мъже и жени. На леда ще излязат над 180 състезатели от 35 държави. Все още е по-въпрос участието на Маноилова заради тежко падане на тренировка преди дни. Тя удари главата си, а днес мина преглед на скенер. Според резултатите, треньорският щаб ще реши утре вечер дали тя ще участва, когато изтича и последният срок за заявки. Раданова, носителка на 3 медала от олимпийски игри, е водач на нашия отбор. А от присъствието й в тима допълнително с енергия се зарежда и най-добрият ни състезател Димитър Георгиев. „Винаги я слушам – признава шампионът на България. – Много харесвам начина, по който се е пързаляла.“ Първи у нас пристигнаха китайците, в чийто състав са олимпийския шампион Ву Дайджин и номер 1 в света при жените Фан Кексин.  Входът за зрителите е свободен.", "date": "2019.03.05", "title": " Раданова ме вдъхнови за шорттрека, обяви най-добрата ни състезателка Катрин Маноилова"}
{"url": "https://trud.bg/%d0%be%d0%b1%d0%be%d1%80%d1%83%d0%b4%d0%b2%d0%b0%d1%85%d0%b0-2-%d0%b7%d0%b0%d0%b1%d0%b0%d0%b2%d0%bd%d0%b8-%d0%b7%d0%be%d0%bd%d0%b8-%d0%b7%d0%b0-%d0%ba%d1%83%d1%87%d0%b5%d1%82%d0%b0-%d0%b2-%d1%88%d1%83/", "text": "Две специални площадки за разходка на кучета в Шумен вече са оборудвани със забавни уреди за домашни любимци и пейки за стопаните им. Едната е на ограден терен в Градската градина и е за малки лаещи до 7 кг., а втората е в парк „Кьошкове“ за едри породи. За четириногите има естакади, тунелчета и други игри, както и кошчета, в които стопаните да изхвърлят физиологични боклуци. От общината планират да инвестират в още уредени зони за разходки на любимци след средата на настоящата година. Общо 18 места в Шумен и кварталите са определени за домашни кучета. Собствениците им не ги спазват и затова през миналата година са наложени 59 глоби от общински инспектори. В община Шумен са регистрирани 1 235 домашни кучета. Всяка година собствениците им дължат по 12 лв. данък за градско и 5 лв. за дворно куче на село.", "date": "2019.03.05", "title": " Оборудваха 2 забавни зони за кучета в Шумен"}
{"url": "https://trud.bg/%d0%b1%d1%8a%d0%b4%d0%b5%d1%89%d0%b5%d1%82%d0%be-%d0%bd%d0%b0-%d1%81%d0%bc%d0%b0%d1%80%d1%82%d1%84%d0%be%d0%bd%d0%b8%d1%82%d0%b5-%d0%b3%d1%8a%d0%b2%d0%ba%d0%b0%d0%b2%d0%b8-%d0%b5%d0%ba%d1%80%d0%b0/", "text": "Сгъваемите смартфони с гъвкави екрани и супербързата 5G връзка с интернет вече са тук. Това стана ясно след тазгодишния световен мобилен конгрес в Барселона (MWC 2019). Хубавото този път е, че не става дума за концептуални технологии, а за реални, които съвсем скоро ще се появят на пазара. Сгъваемите телефони безспорно са най-любопитното нововъведение за масовия потребител. В Барселона доминираха Samsung Galaxy Fold и Huawei Mate X, на цени съответно $1,980 и $2,600. Те са ефектни, но все още – далеч от съвършенството. Потребители публикуваха снимки в социалните мрежи, на които се вижда гънка на екрана при един от моделите. От Световната GSM асоциация прогнозират, че до 2025 година 5G ще обхваща 15% от мобилните връзки по целия свят и около 30% от връзките в Европа. 5G технологията определено беше звездата на шоуто в Барселона, с модели като Samsung Galaxy S10 5G, Huawei Mate X, LG V50 ThinQ и OnePlus 5G. Доста потребители се питат защо им трябва скъп телефон с 5G при положение, че мобилните мрежи все още се изграждат и практически няма приложения, които се се възползват от тази технология, но никой не спори, че бъдещето й принадлежи. В Барселона производителите шашнаха любителите на технологиите и с други постижения или… хрумвания. Energizer показаха своя Power Max P18K Pop – телефон, чиято батерия разполага с потресаващите 18,000 mAh заряд. LG показаха телефон, който може да се управлява с жестове от растояние. А също така LG V50 – модел с два екрана. Nokia 9 PureView отстъпва по красота и хардуерна мощ на много от показаните на MWC’2019 модели, но се отличава с камера със 5 лещи, която няма конкуренция при останалите устройства. Часовникът-смартфон Alpha на Nubia според някои може да се определи като „най-щурата джаджа“ на изложението. 4-инчовият OLED екран обхваща почти селия часовник, а изображението му се наглася спрямо положението на ръката.", "date": "2019.03.05", "title": " Бъдещето на смартфоните: гъвкави екрани, 5G и още нещо"}
{"url": "https://trud.bg/%d0%bc%d0%b5%d1%81%d0%b8-%d0%be%d1%82-%d0%ba%d0%b0%d0%b7%d0%b0%d1%85%d1%81%d1%82%d0%b0%d0%bd-%d1%87%d0%b0%d0%ba%d0%b0-%d0%b4%d0%b5%d0%b1%d1%8e%d1%82-%d1%81%d1%80%d0%b5%d1%89%d1%83-%d0%bb/", "text": "Еркебулан Сейдахмет, новата перла на „Левски“, е готов да дебютира за столичния гранд срещу „Лудогорец“ в неделя. 19-годишният талант от Казахстан тренира от миналата седмица на „Герена“, но остана извън групата за двубоя със „Славия“ (3:0).  „Трудно можех да разчитам, че ще мога да дебютирам още със „Славия“, защото бях в отбора от едва три дни – призна Сейдахмет пред казахстанската преса. – Готвя се за мача с „Лудогорец“, който ще се играе на десети март. Надявам се в него да получa шанс.“  Дошлият под наем от „Уфа“ футболист разкри, че получавал ценни съвети от своите бивши треньори в националния отбор.  „Не знам дали Станимир Стоилов по някакъв начин е съдействал за моето преминаване в „Левски“, но много ми помага със съвети, подсказва ми различни неща. И не само той, но и другите български специалисти, които работеха в националния отбор на Казахстан – Цанко Цветанов и Саид Ибраимов.“", "date": "2019.03.05", "title": " Меси от Казахстан чака дебют срещу „Лудогорец“"}
{"url": "https://trud.bg/%d0%be%d0%b4%d1%80%d1%83%d1%81%d0%b0%d1%85%d0%b0-%d1%81%d0%bb%d0%b0%d0%b2%d0%b8%d1%8f-%d0%b7%d0%b0%d1%80%d0%b0%d0%b4%d0%b8-%d1%81%d1%82%d0%b5%d1%84%d0%b0%d0%bd%d0%be%d0%b2/", "text": "С 10 000 лева бе глобен „Славия“ от ДК към БФС. Причината – нанесени обиди към длъжностни лица от ръководители на „белия“ клуб. Става въпрос за действията на Венцеслав Стефанов, президент на клуба и член на Изпълкома, по време на мача с „Левски“. Комисията „Етика и Феърплей“ пък порица действията на боса. „При прибиране на съдийската бригада в тунела г-н Стефанов отправя обидни и заплашителни думи спрямо главния съдия – съобщиха от БФС. – След края на двубоя, пред средствата за масова информация, той отправя необосновани предположения за бъдещо тенденциозно съдийство в полза на „Левски“. Комисията намира действията и поведението на г-н Стефанов за неетични в качеството му на ръководител на футболен клуб и на член на Изпълнителния комитет на Българския футболен съюз. Комисията подчертава, че подобни прояви са в разрез с етиката и феърплея в спорта“.", "date": "2019.03.05", "title": " Одрусаха „Славия, заради Стефанов"}
{"url": "https://trud.bg/%d0%bf%d1%80%d0%b0%d0%b2%d0%bd%d0%b0%d1%82%d0%b0-%d0%ba%d0%be%d0%bc%d0%b8%d1%81%d0%b8%d1%8f-%d0%be%d1%82%d1%85%d0%b2%d1%8a%d1%80%d0%bb%d0%b8-%d0%b5%d0%b4%d0%b8%d0%bd%d0%be%d0%b4%d1%83%d1%88%d0%bd/", "text": "Комисията по правни въпроси единодушно отхвърли   върху част от последните промени в Изборния кодекс. За повторното приемане на измененията в Изборния кодекс гласуваха 14 народни представители. Предстои ветото на държавния глава да се гласува окончателно в пленарна зала. „Заявявам политическата воля на ПГ на ГЕРБ и на партньорите ни, че ще предприемем законодателна инициатива, касаеща нормите за преференциалния праг. Те ще бъдат такива, каквито са в действащия закон“, обяви председателят на комисията Данаил Кирилов. Държавният глава върна закона за ново обсъждане в парламента на 25 февруари. Според него поправките в изборното законодателство отслабват механизмите за осигуряване на честни избори. Радев наложи вето на увеличаването на прага на преференцията, както и на ограничаването на машинното гласуване. Вето беше наложено и на текстовете, според които не всички, а само част от решенията на ЦИК могат да се обжалват пред Върховния административен съд (ВАС). Върнати бяха и поправките, предвиждащи при отменено от ВАС решение на ЦИК, на общински или на районна комисия, те да вземат ново решение, но не с мнозинство от две трети, а с обикновено мнозинство на половината плюс един от членовете й. Измененията в Изборния кодекс минаха в парламента на 14 февруари. Според промените за евроизборите кандидатът трябва да получи действителни гласове не по-малко от националната избирателна квота, а за парламентарните не по-малко от регионалната квота. По този начин отпадна предишното изискване за валидност на преференцията от минимум 7% от гласовете. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com    ", "date": "2019.03.05", "title": " Правната комисия отхвърли единодушно ветото на президента върху Изборния кодекс"}
{"url": "https://trud.bg/%d0%be%d1%84%d0%b8%d1%86%d0%b8%d0%b0%d0%bb%d0%bd%d0%be-%d1%89%d0%b5-%d0%b1%d1%8a%d0%b4%d0%b5-%d0%be%d1%82%d0%ba%d1%80%d0%b8%d1%82-%d1%80%d0%b5%d1%81%d1%82%d0%b0%d0%b2%d1%80%d0%b8%d1%80%d0%b0%d0%bd/", "text": "Паметник костница в памет на загиналите войници и офицери в Междусъюзническата война ще бъде официално открит, след като бе реставриран, в Благоевград. Представянето ще бъде на 7 март от 11.00 часа на Стария гробищен парк, срещу входа на парк „Македония“, съобщиха от общината. Ремонтирана е настилката и е обновена оградата около него. Криптата е обновена и в нея са положени костите на всички загинали в защита на Отечеството герои. Кръстът за храброст, който е красял паметника също е напълно възстановен. Благодарение на усилията на Община Благоевград, Областна администрация Благоевград, РК „Традиция“-Благоевград, с подкрепата на Министерство на отбраната на Р България успешно се възстанови един културен паметник, емблема за Благоевград. Идеята за изграждането на общ паметник-костница е да приюти останките на 580 загинали за Родината офицери и войници. Паметникът е изграден много бързо с дейното участие на широката общественост от града. В него намират място за последен покой няколко войници, загинали по време на освобождението на града от османско владичество – 5 октомври 1912 г. Огромната част от загиналите се отнася към лятото на 1913 г., когато отстоявайки стратегически важния подстъп към столицата живота си дават 17 офицери, 31 подофицери и 528 войници. Решени да отдадат живота си, но да не допуснат противника да продължи към София, тези герои са погребани в общи братски могили извън границите на тогавашната Горна Джумая.", "date": "2019.03.05", "title": " Официално ще бъде открит реставрираният паметник костница  в Благоевград"}
{"url": "https://trud.bg/%d0%b5%d0%b2%d1%80%d0%be%d0%bf%d0%b5%d0%b9%d1%81%d0%ba%d0%b0%d1%82%d0%b0-%d1%88%d0%b0%d0%bc%d0%bf%d0%b8%d0%be%d0%bd%d0%ba%d0%b0-%d0%b2-%d1%82%d0%bb%d0%b0%d1%81%d0%ba%d0%b0%d0%bd%d0%b5%d1%82%d0%be/", "text": "Спокойствието е ключът към европейската титла на Радослава Мавродиева в тласкането на гюле на първенството в зала в Глазгоу. Атлетката от Сливен, която следващата седмица ще навърши 32 години, триумфира с лично постижение от 19,12 метра, с 1 см повече от германската фаворитка Кристиан Шваниц.  „Всичко стана по естествен път, трябваше да се случи и затова не смятам, че титлата ми е изстрадана – заяви шампионката. – Това си беше моето състезание. Ако Шваниц беше тласнала повече, имах сили да отговоря на предизвикателството. Тръгнах с освободено съзнание, не съм си поставяла за цел медал или титла и затова нещата се получиха. И големите фаворити са хора и може да нямат ден. Много е рано да говорим за световното първенство, нека първо доживеем. Медалът тежи повече, като е спечелен на 3 март. Да чуеш химна в твоя чест – няма такова чувство.“  На същото мнение е и Валентина Желязкова, треньорка на Мавродиева.  „Беше притеснително и инфарктно, но я виждах, че беше по-спокойна от мен и ми даваше кураж – призна Желязкова. – За първи път присъствах на състезание, на което три атлетки преминават границата от 19 метра. Радослава го направи два пъти и показа, че е в световния елит. След големия връх неизменно следва спад. Оставаме здраво стъпили на земята. Продължаваме да мечтаем. Защо пък да не преодолее и 20 метра.“", "date": "2019.03.05", "title": " Европейската шампионка в тласкането на гюле Радослава Мавродиева: Не гонех медал, затова се получи"}
{"url": "https://trud.bg/%d1%81%d0%bf%d0%be%d1%80%d1%82%d0%b5%d0%bd-%d0%b3%d0%b8%d0%b3%d0%b0%d0%bd%d1%82-%d0%bf%d0%be%d0%b4%d0%bf%d0%b8%d1%81%d0%b2%d0%b0-%d1%81-%d0%bd%d0%b0%d1%87%d0%b5%d0%b2%d0%b0/", "text": "Александра Начева остана едва 17-а в тройния скок на европейското първенство в зала в Глазгоу, но това не попречи на спортния гигант „Адидас“ да подпише договор с нея. Контрактът на спортист №3 на България за 2018-а е 3-годишен и с опции за увеличаване на парите.  „Мислех си, че съм в добра форма, но като се явих на състезание се оказа, че не е така – призна 17-годишната пловдивчанка. – Исках да покажа повече от себе си, но не се получи, защото не успяхме да се подготвим много добре за зимния сезон. Не съм доволна от резултата си, но се надявам за лятото да съм готова да постигна по-силен резултат.“", "date": "2019.03.05", "title": " Спортен гигант подписва с Начева"}
{"url": "https://trud.bg/%d0%b0%d0%bd%d0%b5%d0%b2-%d0%b8-%d0%b8%d0%bb%d0%b8%d0%b5%d0%b2-%d0%bf%d0%be%d0%b2%d0%b5%d0%b6%d0%b4%d0%b0%d1%82-%d0%b1%d1%8a%d0%bb%d0%b3%d0%b0%d1%80%d0%b8%d1%8f-%d0%bd%d0%b0-%d1%81%d0%b2%d0%b5%d1%82/", "text": "България ще разчита на най-добрите си състезатели за световното първенство по биатлон в Йостерсунд (Швеция) от 7 до 17 март. При мъжете на старт ще застанат новият европейски шампион на 20 км индивидуално Красимир Анев, Владимир Илиев, Димитър Герджиков и Антон Синапов, а при жените – Емилия Йорданова, Десислава Стоянова, Даниела Кадева и Милена Тодорова.  Шампионатът на планетата започва днес със смесената щафета на 2 по 6 км за жени и 2 по 7,5 км за мъже. В старта ще участва и френската звезда Мартен Фуркад, който се завръща на пистата след дълго отсъствие заради заболяване.", "date": "2019.03.05", "title": " Анев и Илиев повеждат България на световното по биатлон"}
{"url": "https://trud.bg/%d1%88%d0%b5%d1%81%d1%82%d0%b2%d0%b8%d0%b5-%d0%b8-%d0%ba%d0%bb%d0%b5%d1%82%d0%ba%d0%b0-%d0%b7%d0%b0-%d1%84%d0%b5%d0%bd%d0%be%d0%b2%d0%b5%d1%82%d0%b5-%d0%bd%d0%b0-%d1%86%d1%81%d0%ba%d0%b0/", "text": "Шествие и клетка за феновете на ЦСКА при предстоящото гостуване на „Етър“ във Велико Търново. Това разкриха от ръководството на „болярите“. „Тази година феновете на „червените“ поискаха да правят шествие и имат разрешение и съответната заповед от Общината – разкри председателят на Управителният съвет на клуба и зам.-кмет на Велико Търново проф. Георги Камарашев. – Ще има необходимите мерки за сигурност, полиция и жандармерия. Надяваме се да няма инциденти“. От „Етър“ разкриха, че ултрасите на ЦСКА ще бъдат настанени в т.нар. клетка, а тези, които ще са семейно на стадиона, поетапно ще запълват целия южен сектор на митичния „Ивайло“. „Нямаме какво да губим в този мач и се надявам да се представим по най-добрия начин – каза Стефан Атанасов, спортно-технически директор на тима. – Теоретични шансове за шестицата имаме, но след всеки кръг те ту се увеличават, ту намаляват. Докато има такива, „Етър“ ще ги гони до последно“. Преотстъпените от „Българска армия“ Никола Колев, Пламен Гълъбов и Александър Георгиев няма да играят, тъй като има такава договорка между двата клуба. „Шансовете за победа са големи, сега имаме отбор, който може да се противопостави по най-добрия начин на ЦСКА“, добави Атанасов. През миналия шампионат „Етър“ направи 2:2 с ЦСКА пред 9 300 зрители на своя стадион.", "date": "2019.03.05", "title": " Шествие и клетка за феновете на ЦСКА"}
{"url": "https://trud.bg/%d0%b5%d1%81-%d0%b8%d1%81%d0%ba%d0%b0-%d0%b4%d0%b0-%d0%b2%d1%8a%d0%b2%d0%b5%d0%b4%d0%b5-%d0%b1%d0%b5%d0%b7%d0%bf%d0%bb%d0%b0%d1%82%d0%bd%d0%b0-%d0%b2%d0%be%d0%b4%d0%b0-%d0%b2-%d1%80%d0%b5%d1%81%d1%82/", "text": "Министрите на околната среда на Европейския съюз се стремят към споразумение за по-добра и по-достъпна питейна вода в Европа и подкрепиха предложението на Комисията за предлагането на безплатна вода за всички клиенти в ресторантите на територията на oбщността, съобщава германският национален ежедневник FAZ. Уточнява се, че безплатно сервираната вода ще бъде от чешмата. Ще бъдат въведени нови стандарти за качество на водата, както и повече обществени чешми. Наред с други неща, целта е европейците да пият повече вода от чешмата, а не от пластмасови бутилки.    ", "date": "2019.03.05", "title": " ЕС иска да въведе безплатна вода в ресторантите"}
{"url": "https://trud.bg/%d1%81%d0%ba%d0%b8%d0%be%d1%80-%d0%b4%d0%b0%d1%80%d1%8f%d0%b2%d0%b0-%d0%bd%d0%b0%d0%b3%d1%80%d0%b0%d0%b4%d0%b5%d0%bd-%d1%84%d0%be%d0%bd%d0%b4/", "text": "Швейцарският скиор Даниел Юл се оказа скрит еколог. Майсторът в техничните дисциплини обеща да дари половината от средствата, които спечели от наградните фондове за последните два слалома от Световната купа – в Кранска гора (Словения) и в Солдеу (Андора). Парите ще отидат в полза на фондация, която се бори за спасяването на зимните спортове от последиците с глобалното затопляне. Така Юл изразява несъгласието си с президента на Международната ски федерация (ФИС) Джанфранко Каспер, който наскоро обяви, че не вярва в теорията за климатични промени, предизвикани от човека, а впоследствие каза, че думите му не трябвало да се тълкуват буквално.  „Бих подкрепил с парите си позициите, които съм защитавал“, написа скиорът в социалните мрежи.", "date": "2019.03.05", "title": " Скиор дарява награден фонд"}
{"url": "https://trud.bg/%d0%b2%d0%be%d0%bb%d0%b5%d0%bd-%d1%81%d0%b8%d0%b4%d0%b5%d1%80%d0%be%d0%b2-%d0%bf%d1%80%d0%b0%d1%82%d0%b8%d0%bb-%d0%bb%d0%b8%d1%87%d0%bd%d0%b8-%d0%bf%d0%be%d0%b7%d0%b4%d1%80%d0%b0%d0%b2%d0%b8-%d0%bd/", "text": "Зам.-председателят на групата за приятелство с Русия и председател на ПГ „Обединени патриоти“ Волен Сидеров е изпратил лични поздрави на президента Владимир Путин, съобщават от партия „Атака“. Сидеров участва в  Волен Сидеров увери, че, ако „Атака“ има представител в Европарламента, ще работи за отпадане на санкциите срещу Русия и нормализиране на отношенията на Европа с Руската федерация. Сидеров заяви още, че  не вижда връзка между посещението на Медведев и визитата на генералния секретар на НАТО Йенс Столтенберг у нас.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.03.05", "title": " Волен Сидеров пратил лични поздрави на Путин"}
{"url": "https://trud.bg/kaili-jenar-e-nai-mladata-miliarderka/", "text": "Кайли Дженър се превърна в най-младата милиардерка на света, според годишната класация на сп. Forbes. Риалити звездата лансира своята козметична компания Kylie Cosmetics през 2015-та, стартирайки (и все още поддържайки) екип от 12 работника, половината от които са наети на пълен работен ден. Производството и опаковането на козметичните й продукти, както и продажбите и доставката им, са аутсорснъти към други компании. Майката на Кайли Дженър – Крис, се занимава с финансите и рекламата срещу 10% от печалбите, като тази „заплата“ получава и от останалите си деца, на които е мениджър. Самата Кайли има задачата да оповестява и преставя новите си продукти в социалните мрежи, където неотлъчно я следват над 175 милиона фенове. Година след като лансира Kylie Cosmetics, 21-годишната красавица спечели 307 милиона долара, но истинският успех дойде през 2018-та, когато състоянието й възлизаше на 900 милиона. Още тогава се заговори за идеята Кайли да се превърне в най-младата милиардерка, като феновете й дори създадоха банкова сметка, в която да внасят средства, за да помогнат на своята любимка да достигне заветния милиард. Истинският успех обаче идва когато Кайли се обединява със световния бранд Ulta (пряк конкурент на Sephora) в края на лятото на 2018-та и пуска продуктите си в продажба в над 1000 от техните магазини. Само за 6 седмици са продадени козметични продукти на стойност 54,5 милиона долара, отчитат от Forbes. Благодарение на тази колаборация, състоянието на Кайли достигна до 1 милиард долара, което я постави на челна позиция в списъка на Forbes и по този начин риалити звездата успя да задмине и основателя на Facebook Марк Зукърбърг.  ", "date": "2019.03.05", "title": " Кайли Дженър официално е най-младата милиардерка"}
{"url": "https://trud.bg/%d0%bf%d1%80%d0%b5%d0%b1%d0%b8%d1%82%d0%b0%d1%82%d0%b0-%d0%b4%d0%b5%d0%b2%d0%be%d1%80%d0%b0-%d0%be%d1%82%d0%b8%d0%b2%d0%b0-%d0%b2-%d0%ba%d1%80%d0%b8%d0%b7%d0%b8%d1%81%d0%b5%d0%bd-%d1%86%d0%b5%d0%bd/", "text": "14-годишната Девора Христова, която бе  , ще бъде настанена в кризисен център за срок от 3 до 6 месеца. Това съобщи Анна Конукова, шеф на отдел „Закрила на детето“ след съвместно заседание с представители на прокуратурата и полицията. Братът на Девора – 8-годишният Христо, остава при майка си Ирина в Сливен, а в следващите дни институциите ще вземат решение за съдбата на най-голямата дъщеря на разделеното семейство – Ванеса. От развода на родителите си тя е живяла при баща си Христо Христов, когото Варненският районен съд задържа под стража заради упражнено домашно насилие спрямо Девора и заплаха за убийство. Както „Труд“ писа, на делото стана ясно, че бившият морски офицер Христов посегнал на дъщеря си, след като разбрал, че е взела 2000 евро, заделени за ремонт на семейния им хотел. Част от сумата пратила на майка си и на приятелки, на които дължала пари, а останалата част била открита в един от учебниците й. „Девора е проблемното дете, тя ходеше ту при баща ми, ту при майка ми, според това кой й угажда. Винаги перфектно съм се разбирала с баща си. Не оправдавам грешката му, но не е истина, че я е провесил през терасата, че я е заплашвал с нож и се е заканил да я убие“, каза в кулоарите на съда Ванеса, която била свидетел на разправията. Според социалните работници подобно поведение на децата се наблюдава често при тежки спорове за родителски права, каквито Христови са водели в продължение на 5 години. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.03.05", "title": " Пребитата Девора отива в кризисен център\t\t\t"}
{"url": "https://trud.bg/%d0%be%d1%82-%d0%b4%d0%bd%d0%b5%d1%81-%d0%b4%d0%be-18-%d0%bc%d0%b0%d1%80%d1%82-%d0%b7%d1%80%d0%b5%d0%bb%d0%be%d1%81%d1%82%d0%bd%d0%b8%d1%86%d0%b8%d1%82%d0%b5-%d0%bf%d0%be%d0%b4%d0%b0%d0%b2%d0%b0%d1%82/", "text": "От днес до 18 март 2019 г. бъдещите зрелостници могат да подават заявления за участие в държавните зрелостни изпити, съобщават от МОН. През тази година матурата по български език и литература е на 21 май, а по избираем предмет – на 23 май. В документите си учениците трябва да посочат предмета, по който ще положат втория задължителен зрелостен изпит. И тази година могат да избират между 13 предмета –  математика, география и икономика, биология и здравно образование, история и цивилизация, физика и астрономия, химия и опазване на околната среда, философски цикъл, английски език, немски език, френски език, руски език, италиански и испански език. Освен това могат да се явят и на изпити по желание, които ще се проведат в периода от 28 май до 31 май. Броят на допуснатите до матурите ще бъде ясен до 17 май. Резултатите ще бъдат оповестени до 13 юни 2019 г. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.03.05", "title": " От днес до 18 март зрелостниците подават заявления за матури"}
{"url": "https://trud.bg/%d1%80%d1%83%d0%bc%d0%b5%d0%bd-%d0%bf%d0%b5%d1%82%d0%ba%d0%be%d0%b2-%d0%bd%d0%b5-%d0%b1%d1%8f%d1%85%d0%bc%d0%b5-%d0%bf%d0%be%d0%b4%d0%b3%d0%be%d1%82%d0%b2%d0%b5%d0%bd%d0%b8-%d0%b7%d0%b0-%d0%b2%d0%b8/", "text": "Не бяхме подготвени за визитата на руския премиер. Това заяви Румен Петков, председател на АБВ, по  . „За приключилото посещение на Медведев трябва да отбележим, че това е добра стъпка след 10-годишно прекъсване на взаимоотношенията между изпълнителната власт на двете държави. Мисля, че ние бяхме неподготвени, защото стана очевидно, че има очаквания за по-ясна и категорична позиция отстрана на ЕК за газопреносната мрежа“, заяви Петков. Той коментира, че не сме убедили руския премиер за енергийните проекти, след като е станало ясно, че има очаквания от негова страна да се зави по-ясна и категорична позиция от страна на ЕК за газопреносната мрежа. Днес стана ясно и че „Газпром” няма да участва в проекта за хъб „Балкан”, тъй като всичките ни ресурси са дългосрочно договорени, обяви шефът на руския газов монополист Алексей Милер. Досега Русия се считаше за основен доставчик на газ за хъба „Балкан“. Очакванията бяха, че през Черно море ще бъдат получени количества, които после да се разпределят към Европа. Петков заяви, че трябва да има задължителната диверсификация, но с гаранция, че купуваме най-евтиния газ. „Важно е да видим и провалите в енергетиката – пропуснахме да построим „Северен поток”, построи го Турция, в резултат на което загубихме милиарди от преносни такси, загубихме и „Южен поток”, коментира Петков. Лидерът на АБВ коментира, че България не е успяла да убеди премиера на Русия, че има категорично подкрепата на Европейската комисия за изграждането на проекта „Турски поток“. „Според мен правителството пропусна да се бори за пряка доставка на руски газ, защото това би било по-евтино за Европа. Това е бъдещето, ако искаме да гарантираме добра цена“, каза още той.", "date": "2019.03.05", "title": " Румен Петков: Не бяхме подготвени за визитата на Медведев"}
{"url": "https://trud.bg/%d0%bf%d0%be%d0%ba%d0%b0%d0%b7%d0%b2%d0%b0%d1%82-%d1%82%d0%be%d0%bf%d0%bb%d0%b8%d1%8f-%d0%ba%d0%be%d0%bb%d0%be%d1%80%d0%b8%d1%82-%d0%b2-%d1%82%d0%b2%d0%be%d1%80%d0%b1%d0%b8%d1%82%d0%b5-%d0%bd%d0%b0/", "text": "Изложба от музейната рубрика „Пространства на паметта“ с творби на Николай Изварин /1928-1996/ ще бъде открита на 7 март в Градската Художествената галерия във Варна. Авторът е от националното поколение художници, което налага ново пластично мислене през 60-те години на 20 в. и към което принадлежат Ангел Атанасов, Дария Василянска, Альоша Кафеджийски, Кина Петрова, Маргарита Денева, Христо Веков, Иван Кенаров, Илия Касабов, Петър Бранев, Беньо Бенев, Веселин Начев, Иван Ковачев, Павел Джеферов, Панайот Куюджуклиев и др., посочва Доротея Павлова, уредник на изложбата. Експозицията е събрана от фондовете на художествените галерии във Варна, Добрич и Шумен. Николай Изварин притежава темперамента на колорист. Той е открил изразителността на цвета и го използва по смел и символичен начин, което придава изключителна експресивност на картините му, които са различни от туристическия пейзаж и постигат забележително живописно богатство, посочва още уредникът на изложбата. Смята се, че в произведенията на Николай Изварин се открива влияние от немския художник-акварелист Емил Нолде, представител на група „Мост” в Дрезден от началото на XX в., който твърди: „ Всичко може да бъде нарисувано, стига да е във възможностите на цвета, защото цветът е сила”. Николай Изварин е роден и умира във Варна. Той има самостоятелна изложба в Бялисток, Полша, участие в международни изложби в Турку, Финландия, Одеса, в Гдиня, в Рощок. Носител е на орден“Кирил и Методий“ II степен, член е на Световния информационен център за изкуство и комуникации в Кеймбридж и е член на Американския информационен биографичен център.", "date": "2019.03.05", "title": " Показват топлия колорит в творбите на Николай Изварин /1928-1996/\t\t\t"}
{"url": "https://trud.bg/%d0%bc%d0%be%d0%bd%d1%82%d0%b0%d0%bd%d0%b0-%d0%bf%d1%80%d0%b5%d0%b2%d1%8a%d1%80%d0%bd%d0%b0-%d1%86%d0%b0%d1%80%d1%81%d0%ba%d0%b0-%d0%b3%d1%80%d0%b0%d0%b4%d0%b8%d0%bd%d0%b0-%d0%b2-%d0%b5%d0%b2%d1%80/", "text": "Кметът на Монтана Златко Живков откри обновената с европейски средства градска градина в центъра на областния град. Зелената площ е създадена в далечната 1937 г. и е била наречена на името на току що роденият княз Симеон Търновски. Градината е била десетилетия наред любимо място за разходки и срещи на жителите на някогашния Фердинанд, на социалистическия Михайловград и на днешна Монтана. С близо 1,5 млн. лева паркът е основно модернизиран, с ново осветление и пейки, видеонаблюдение и рехабилитирани зелени площи. Ремонтът на Градската градина е част от мащабен проект за обновление на паркове, зелени пространства и улици в Монтана с 6,3 млн. лева, от които 4,9 млн. са от европейските фондове. „Изцяло променяме градската среда, увеличаваме зелените площи и повишаваме възможностите за отдих на хората. Надявам се и много повече да пазим създаденото от набезите на вандали, които съсипват не общинско имущество, а общия ни дом!”, заяви кметът Живков. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.03.05", "title": " Монтана превърна царска градина в европейски парк"}
{"url": "https://trud.bg/%d0%ba%d0%b0%d0%bb%d0%be%d1%8f%d0%bd-%d0%bf%d0%b0%d1%80%d0%b3%d0%be%d0%b2-%d0%be%d1%82-%d0%b8%d0%b7%d0%b2%d1%8a%d0%bd%d1%80%d0%b5%d0%b4%d0%bd%d0%b0%d1%82%d0%b0-%d0%b0%d0%ba%d1%82%d0%b8%d0%b2%d0%bd/", "text": "В последните дни кметът Йорданка Фандъкова обърна внимание на проблемите в Столичния градски транспорт, но не виждам никакъв резултат от тази нейна извънредна активност. Това коментира председателят на БСП – София и на групата на социалистите в СОС Калоян Паргов по повод срещата на кмета миналия петък с представителите на синдитаките в транспортните дружества и днешния й отговор на писмото на протестиращите шофьори. „В общите приказки на кмета личи опит за замазване на проблемите. Не виждам никакви решения да произлизат от действията й, каза Калоян Паргов, който е заместник-председател на Комисията по транспорт и туризъм в СОС. – Ако наистина искаше да да направи нещо полезно за шофьорите, щеше да обещае срок, в който да бъдат подобрени санитарно-битовите условия за шофьорите на последните спирки. Щеше да обещае срок за промяна на разписанията на колите така, че да има нормално време за почивка на шофьорите, щеше да обещае оптимизация на маршрутната мрежа… Има достатъчно ясни и конкретни проблеми, по които може да започнем работа в Транспортна комисия, заедно с ръководството на ЦГМ и на транспортните дружества, за да ги разрешаваме. Това симулиране на дейност от страна на управляващите в Столична община, с цел бавене и поредно замитане на проблема под килима, за никого не е полезно“. Калоян Паргов добави, че ще поиска официално от заместник-кмета по финанси и транспорт Дончо Барбалов подробна информация от всички депа в Столичните транспортни дружества за неизпълнените курсове от графика поради липса на шофьори. „Искам да знам дали е вярно, че шофьори от градския транспорт са наказвани с глоби заради самоотлъчка, ако откажат да се явят на работа в определения им по график почивен ден, заяви Калоян Паргов. – Така ли смятат управляващите да решат проблема с недостига на шофьори? След активизирането на кмета Фандъкова по въпросите на градския транспорт не разбрах най-важното – как ще отстрани проблема с извънредния труд?“. Председателят на БСП – София настоява да получи отговор и на въпроса как ще бъдат защитени правата на протестиращите шофьори, които не са членове на двата синдиката. „Защо кметът отказва да се срещне с тях? Въпросът за социалния диалог с тези хора стои без отговор, коментира Калоян Паргов. – Те поставиха своите искания на заседанието на Комисията по транспорт и туризъм преди седмица. И тогава всички, в присъствието на заместник-кмета Барбалов, приехме те да получат отговори на въпросите си на следващото заседание, на 13-и март. Затова очаквам тогава да поставим ясни срокове за работата по решаване на проблемите – подобряване на санитарно-битовите условия на крайните спирки, оптимизация на разписанията и достатъчно време за почивка на шофьорите между отделните курсове, подобряване на работата в сервизите, месечни и седмични графици за работа и почивка, осигуряващи задължителните по Кодекс на труда междусменни и седмични почивки“. Калоян Паргов добави, че все още очаква и се надява преди заседанието на Комисията по транспорт и туризъм на 13-и март да получи поисканата информация за това колко часа извънреден труд е положен от шофьорите от депата в София за първите два месеца от годината. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.03.05", "title": " Калоян Паргов: От извънредната активност на Фандъкова не видях решение на нито един транспортен проблем"}
{"url": "https://trud.bg/%d0%be%d1%81%d1%82%d1%80%d0%be%d0%b2%d0%b8%d1%82%d0%b5-%d0%ba%d1%83%d0%ba-%d1%81%d0%b8-%d1%81%d0%bc%d0%b5%d0%bd%d1%8f%d1%82-%d0%b8%d0%bc%d0%b5%d1%82%d0%be/", "text": "Властите на архипелага Кук в Тихия океан са предприели мерки, за да променят името на островите така, че да отразява полинезийския произход на населението, а да не бъдат вече асоциирани с британския откривател, на когото са наречени, съобщи в. “Гар­диън”. Предполага се, че новото наименование ще бъде на езика на маорите, които представляват основната етническа група, обитаваща 15-те острова със 17 500 души население. Предишният опит да се промени името на архипелага през 90-те г. се проваля, но сега всичките 12 вождове на племената, обитаващи островите Кук, са застанали зад идеята, уточнява британското издание.", "date": "2019.03.05", "title": " Островите Кук си сменят името"}
{"url": "https://trud.bg/%d0%b7%d0%b0%d1%82%d0%b2%d0%b0%d1%80%d1%8f%d1%82-%d1%87%d0%b0%d1%81%d1%82-%d0%be%d1%82-%d1%86%d0%b5%d0%bd%d1%82%d1%8a%d1%80%d0%b0-%d0%bd%d0%b0-%d1%81%d0%be%d1%84%d0%b8%d1%8f-%d0%b7%d0%b0%d1%80%d0%b0-3/", "text": "Поради авария на магистрален топлопровод по ул. „Отец Паисий“, между бул. „Тодор Александров“ и ул. „Пиротска“, от утре се въвеждат промени в организацията на движение в част от центъра  на София. Това съобщиха от пресцентъра на Столична община. От 4.30 часа на 6 март до 24.00 часа на 8 март ще бъде затворено за преминаване на моторни превозни средства пътното платно на ул. „Отец Паисий“ между бул. „Тодор Александров“ и ул. „Пиротска“. Трамвайна линия 20 ще се движи по скъсен маршрут от Депо Искър до Младежки Театър. Екипите на „Топлофикация“ са започнали работа и ще продължат и през нощта. От топлофикационното дружество уточниха, че със спряно топлоподаване са ул. “проф. Асен Златаров” (номера 15,17,17А,19,21,23), бул. “Евлоги и Христо Георгиеви” (номера 137,139,141,143,147,149,151,153) и ул. “Шипка” № 43. Заради авария без топлоподаване са абонатите в карето между: бул. “Хр. Ботев”, бул. “Сливница”, бул. “Патриарх Евтимий”, бул.” Прага”, бул. “П. Славейков”, бул. “ген. Тотлебен”, бул.”Ген Скобелев”, бул. “Опълченска”, ул. “Й. Кърчовски”, ул. “Д. Груев”.", "date": "2019.03.05", "title": " Затварят част от центъра на София заради авария на топлопровод"}
{"url": "https://trud.bg/%d0%bd%d0%b0-%d0%bc%d1%8f%d1%81%d1%82%d0%be%d1%82%d0%be-%d0%bd%d0%b0-%d0%bd%d0%b5%d0%b7%d0%b0%d0%ba%d0%be%d0%bd%d0%bd%d0%b8-%d0%b3%d0%b0%d1%80%d0%b0%d0%b6%d0%b8-%d1%89%d0%b5-%d0%bf%d1%80%d0%b0%d0%b2/", "text": "Нова улица ще бъде изградена в сливенския кв.“Даме Груев“, на мястото на премахнатите незаконни гаражи в квартала, съобщи кметът Стефан Радев. Улицата се намира в района на блок 43, чието саниране официално започна на 5 март. Строителните дейности на 14-етажната жилищна сграда са финансирани по Националната програма за енергийна ефективност. Те трябва да приключат за 120 календарни дни. Това е 23-ият пореден блок, който общината ремонтира по програмата. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.03.05", "title": " На мястото на незаконни гаражи ще правят нова улица в Сливен"}
{"url": "https://trud.bg/%d1%80%d0%b0%d0%b7%d0%ba%d1%80%d0%b8%d0%b2%d0%b0%d1%82-%d1%86%d0%b5%d0%bd%d1%82%d1%8a%d1%80-%d0%b7%d0%b0-%d0%bd%d0%b0%d1%81%d1%82%d0%b0%d0%bd%d1%8f%d0%b2%d0%b0%d0%bd%d0%b5-%d0%bd%d0%b0-%d0%b4%d0%b5/", "text": "За разкриване на тази нова социална услуга, заложена и в общинската стратегия за развитие на социалните услуги, дадоха съгласие общинските съветници на последната сесия. Услуга от този тип не функционира в общината, но има реална потребност от нея. По данни на отдел „Закрила на детето“ при Дирекция „Социално подпомагане“ през изминалата година са работили по 70 заведени сигнала за деца в риск в различна възраст. Центърът за настаняване от семеен тип предоставя среда за пълноценно израстване и развитие на деца, лишени от родителска грижа, с изчерпани възможности за връщане в биологичното семейство, настаняване при близки и роднини или в приемно семейство. В центъра се създава среда, близка до семейната, децата получават необходимата им индивидуална грижа и подкрепа за личностно съзряване и изграждане на умения за самостоятелен и независим живот. Общината в Елена очаква разрешението от Агенцията за социално подпомагане за разкриване от 1 юли на Центъра за настаняване от семеен тип за деца и младежи без увреждания като държавна делегирана дейност, с капацитет 10 места. За новата социална услуга има готова сграда. По програмата за развитие на селските райони 2007-2013 г. е изградено, обзаведено и оборудвано Защитено жилище, в което беше предвидено да бъдат изведени осем лица от Дом за деца и младежи с умствена изостаналост в с. Илаков рът, закрит през 2015 г. Поради ненавременно приключване на строително-монтажните работи разкриването на второ Защитено жилище в общината не беше осъществено. Центърът за настаняване ще разполага с пет спални помещения, стая за персонал, дневна, перално помещение, санитарни възли, двор с беседка. Потребителите ще могат да ползват съпътстващи социални услуги, предоставени от Дневен център за деца и младежи с увреждания и Център за ранна превенция на уврежданията.", "date": "2019.03.05", "title": " Разкриват Център за настаняване на деца и младежи в Елена"}
{"url": "https://trud.bg/%d0%b2%d0%b8%d0%b6%d1%82%d0%b5-%d0%ba%d0%b0%d0%ba%d0%b2%d0%be-%d1%89%d0%b5-%d1%80%d0%b5%d1%88%d0%b0%d0%b2%d0%b0-%d0%bc%d0%b8%d0%bd%d0%b8%d1%81%d1%82%d0%b5%d1%80%d1%81%d0%ba%d0%b8-%d1%81%d1%8a%d0%b2-17/", "text": "Редовното правителствено заседание ще се проведе както обикновено – в сряда, 6 март, от 10 ч. при следния предварителен дневен ред: 1. ПРОЕКТ НА ПОСТАНОВЛЕНИЕ ЗА ИЗМЕНЕНИЕ НА ПОСТАНОВЛЕНИЕ № 138 НА МИНИСТЕРСКИЯ СЪВЕТ ОТ 2014 Г. ЗА СЪЗДАВАНЕ НА НАЦИОНАЛЕН СЪВЕТ ПО ДЕМОГРАФСКА ПОЛИТИКА КЪМ МИНИСТЕРСКИЯ СЪВЕТ.  Внася: министърът на труда и социалната политика 2. ПРОЕКТ НА РЕШЕНИЕ ЗА ИЗМЕНЕНИЕ НА РЕШЕНИЕ № 290 НА МИНИСТЕРСКИЯ СЪВЕТ ОТ 2011 Г. ЗА ОПРЕДЕЛЯНЕ НА НАЦИОНАЛЕН КООРДИНАТОР И ДЕЛЕГИРАН КООРДИНАТОР В СФЕРАТА НА УСЛУГИТЕ НА ВЪТРЕШНИЯ ПАЗАР ПО ИНФОРМАЦИОННАТА СИСТЕМА НА ВЪТРЕШНИЯ ПАЗАР И ПРИЕМАНЕ НА СПИСЪКА НА КОМПЕТЕНТНИТЕ ОРГАНИ В РЕПУБЛИКА БЪЛГАРИЯ, КОИТО ПОДЛЕЖАТ НА РЕГИСТРАЦИЯ В СИСТЕМАТА В СФЕРАТА НА УСЛУГИТЕ.  Внасят: министърът на транспорта, информационните технологии и съобщенията  министърът на икономиката 3. ПРОЕКТ НА РЕШЕНИЕ ЗА УЧРЕДЯВАНЕ НА БЕЗСРОЧНО ВЪЗМЕЗДНО ПРАВО НА СТРОЕЖ ВЪРХУ ПОЗЕМЛЕН ИМОТ В ГОРСКИ ТЕРИТОРИИ БЕЗ ПРОМЯНА НА ПРЕДНАЗНАЧЕНИЕТО НА ТЕРИТОРИЯТА – ПУБЛИЧНА ДЪРЖАВНА СОБСТВЕНОСТ, В ЗЕМЛИЩЕТО НА ГР. МЕЛНИК, ОБЩИНА САНДАНСКИ.  Внася: министърът на земеделието, храните и горите 4. ПРОЕКТ НА РЕШЕНИЕ ЗА БЕЗВЪЗМЕЗДНО ПРЕДОСТАВЯНЕ ЗА УПРАВЛЕНИЕ НА ИМОТ – ПУБЛИЧНА ДЪРЖАВНА СОБСТВЕНОСТ, НА КОМИСИЯТА ЗА ПРОТИВОДЕЙСТВИЕ НА КОРУПЦИЯТА И ЗА ОТНЕМАНЕ НА НЕЗАКОННО ПРИДОБИТОТО ИМУЩЕСТВО.  Внася: министърът на регионалното развитие и благоустройството 5. ПРОЕКТ НА РЕШЕНИЕ ЗА ДЕНОНСИРАНЕ НА МНОГОСТРАННАТА СПОГОДБА ЗА МУЛТИМОДАЛНИ ПРЕВОЗИ НА ТОВАРИ, ПОДПИСАНА ОТ ПРАВИТЕЛСТВОТО НА РЕПУБЛИКА АРМЕНИЯ, ПРАВИТЕЛСТВОТО НА РЕПУБЛИКА БЪЛГАРИЯ И ИЗПЪЛНИТЕЛНАТА ВЛАСТ НА ГРУЗИЯ НА 10 ОКТОМВРИ 2003 Г. В ЕРЕВАН, УТВЪРДЕНА С РЕШЕНИЕ № 113 НА МИНИСТЕРСКИЯ СЪВЕТ ОТ 2004 Г.  Внася: министърът на транспорта, информационните технологии и съобщенията 6. ПРОЕКТ НА РЕШЕНИЕ ЗА ОДОБРЯВАНЕ ПРОЕКТ НА СПОРАЗУМЕНИЕ МЕЖДУ ПРАВИТЕЛСТВОТО НА РЕПУБЛИКА БЪЛГАРИЯ И ПРАВИТЕЛСТВОТО НА УНГАРИЯ ЗА УРЕЖДАНЕ НА ВЪПРОСИТЕ ОТНОСНО НЕДВИЖИМИТЕ ИМОТИ ЗА НУЖДИТЕ НА ДИПЛОМАТИЧЕСКОТО ПРЕДСТАВИТЕЛСТВО НА РЕПУБЛИКА БЪЛГАРИЯ В БУДАПЕЩА.  Внася: заместник министър-председателят по правосъдната реформа и министър на външните работи 7. ДОКЛАД ЗА ОДОБРЯВАНЕ НА РЕЗУЛТАТИТЕ ОТ УЧАСТИЕТО НА РЕПУБЛИКА БЪЛГАРИЯ В НЕФОРМАЛНОТО ЗАСЕДАНИЕ НА СЪВЕТ „ПРАВОСЪДИЕ И ВЪТРЕШНИ РАБОТИ“, ФОРМАТ „ВЪТРЕШНИ РАБОТИ“, ПРОВЕДЕНО НА 7 И 8 ФЕВРУАРИ 2019 Г. В БУКУРЕЩ.  Внася: министърът на вътрешните работи 8. ДОКЛАД ЗА ОДОБРЯВАНЕ НА РЕЗУЛТАТИТЕ ОТ УЧАСТИЕТО НА РЕПУБЛИКА БЪЛГАРИЯ В НЕФОРМАЛНОТО ЗАСЕДАНИЕ НА СЪВЕТА НА ЕВРОПЕЙСКИЯ СЪЮЗ „ПРАВОСЪДИЕ И ВЪТРЕШНИ РАБОТИ“, ФОРМАТ „ПРАВОСЪДИЕ“, ПРОВЕДЕНО НА 8 ФЕВРУАРИ 2019 Г. В БУКУРЕЩ.  Внася: министърът на правосъдието 9. ДОКЛАД ЗА ОДОБРЯВАНЕ ПОЗИЦИЯТА НА РЕПУБЛИКА БЪЛГАРИЯ ЗА УЧАСТИЕ В ЗАСЕДАНИЕТО НА СЪВЕТА НА ЕВРОПЕЙСКИЯ СЪЮЗ ПО ИКОНОМИЧЕСКИ И ФИНАНСОВИ ВЪПРОСИ (ЕКОФИН), КОЕТО ЩЕ СЕ ПРОВЕДЕ НА 12 МАРТ 2019 Г. В БРЮКСЕЛ.  Внася: министърът на финансите 10. ДОКЛАД ЗА ОДОБРЯВАНЕ ПОЗИЦИИТЕ НА РЕПУБЛИКА БЪЛГАРИЯ ЗА УЧАСТИЕ В ЗАСЕДАНИЕТО НА СЪВЕТ „ПРАВОСЪДИЕ И ВЪТРЕШНИ РАБОТИ“, ФОРМАТ „ВЪТРЕШНИ РАБОТИ“, КОЕТО ЩЕ СЕ ПРОВЕДЕ НА 7 И 8 МАРТ 2019 Г. В БРЮКСЕЛ.  Внася: министърът на вътрешните работи 11. ДОКЛАД ЗА ОДОБРЯВАНЕ ПОЗИЦИИТЕ НА РЕПУБЛИКА БЪЛГАРИЯ ЗА УЧАСТИЕ В ЗАСЕДАНИЕТО НА СЪВЕТ „ПРАВОСЪДИЕ И ВЪТРЕШНИ РАБОТИ“, ФОРМАТ „ПРАВОСЪДИЕ“, КОЕТО ЩЕ СЕ ПРОВЕДЕ НА 8 МАРТ 2019 Г. В БРЮКСЕЛ.  Внася: министърът на правосъдието 12. ПРОЕКТ НА РЕШЕНИЕ ЗА ОДОБРЯВАНЕ ПОЗИЦИЯТА И СЪСТАВА НА БЪЛГАРСКАТА ДЕЛЕГАЦИЯ ЗА УЧАСТИЕ В ОСМОТО ЗАСЕДАНИЕ НА БЪЛГАРО-АРМЕНСКАТА МЕЖДУПРАВИТЕЛСТВЕНА КОМИСИЯ ЗА ИКОНОМИЧЕСКО И НАУЧНО-ТЕХНИЧЕСКО СЪТРУДНИЧЕСТВО, КОЯТО ЩЕ СЕ ПРОВЕДЕ НА 12 И 13 МАРТ 2019 Г. В ЕРЕВАН.  Внася: министърът на транспорта, информационните технологии и съобщенията 13. ПРОЕКТ НА РЕШЕНИЕ ЗА ОДОБРЯВАНЕ ПРОЕКТ НА ЗАКОН ЗА ПРИЗНАВАНЕ, ИЗПЪЛНЕНИЕ И ИЗПРАЩАНЕ НА СЪДЕБНИ АКТОВЕ ЗА НАЛАГАНЕ НА НАКАЗАНИЕ ЛИШАВАНЕ ОТ СВОБОДА ИЛИ МЕРКИ, ВКЛЮЧВАЩИ ЛИШАВАНЕ ОТ СВОБОДА.  Внася: министърът на правосъдието", "date": "2019.03.05", "title": " Вижте какво ще решава Министерски съвет утре, 6 март 2019 г."}
{"url": "https://trud.bg/%d0%be%d1%82%d0%ba%d1%80%d0%b8%d1%85%d0%b0-%d0%b4%d0%b5%d0%b2%d0%b5%d1%82-%d0%bf%d1%80%d0%be%d1%82%d0%b8%d0%b2%d0%be%d1%82%d0%b0%d0%bd%d0%ba%d0%be%d0%b2%d0%b8-%d0%bc%d0%b8%d0%bd%d0%b8-%d0%b2-%d0%bf/", "text": "В плевенското село Ясен бяха открити девет противотанкови мини, за които сапьори от поделението в Белене установиха, че са учебни, информира  . Специализиран екип от инженерния полк транспортира боеприпасите. Продължава работата на Военната прокуратура по случая. Сигналът е подаден от гражданин, който случайно видял противопехотните мини на място в близост до железопътната линия Плевен-София. Според кмета на селото адекватната реакция на МВР-Плевен е причина да не се създаде паника сред населението. Още снощи боеприпасите са транспортирани в поделението в Белене, допълва кметът на селото Йото Добрев: „Навремето около това място имаше военно подразделение с база. Основното е, че са учебни и не представляват опасност за жителите“. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.03.05", "title": " Откриха девет противотанкови мини в плевенско село, оказаха се учебни"}
{"url": "https://trud.bg/%d0%bf%d0%be%d1%82%d0%b2%d1%8a%d1%80%d0%b4%d0%b5%d0%bd-%d0%b5-%d0%bd%d0%be%d0%b2-%d1%81%d0%bb%d1%83%d1%87%d0%b0%d0%b9-%d0%bd%d0%b0-%d0%bc%d0%be%d1%80%d0%b1%d0%b8%d0%bb%d0%b8-%d0%b2-%d0%b1%d1%83%d1%80/", "text": "Националната референтна лаборатория към Националния център по заразни и паразитни болести е потвърдила случай на морбили в Бургас, съобщиха от Регионална здравна инспекция – Бургас. Заболялата е жена на 47 г. Тя е била в контакт със заразено лице, а имунизационният й статус е неизвестен. След проява на нетипична клинична картина жената е консултирана с инфекционист, а резултатът от взетите проби за серологично изследване е потвърден като положителен за морбили в Националната референтна лаборатория „Морбили, паротит и рубеола“. Издирени са всички 6 контактни лица, като към момента те са без оплаквания. Поставени са под медицинско наблюдение.", "date": "2019.03.05", "title": " Потвърден е нов случай на морбили в Бургас"}
{"url": "https://trud.bg/%d0%bf%d1%80%d0%b5%d0%bc%d0%b8%d0%b5%d1%80%d1%8a%d1%82-%d0%b1%d0%be%d1%80%d0%b8%d1%81%d0%be%d0%b2-%d0%bc%d0%b5%d0%b4%d0%b2%d0%b5%d0%b4%d0%b5%d0%b2-%d0%be%d1%81%d1%82%d0%b0%d0%bd%d0%b0-%d1%81%d0%b8/", "text": "С Дмитрий Медведев посетихме Ротондата „Св. Георги Победоносец“ в София. Руският премиер остана силно впечатлен от историческото ни наследство. Това информира премиерът Бойко Борисов чрез профила си във фейсбук. „Вярвам, че ще продължим да развиваме културните отношения между двете страни“, допълва той.  ", "date": "2019.03.05", "title": " Премиерът Борисов: Медведев остана силно впечатлен от историческото ни наследство"}
{"url": "https://trud.bg/%d0%bf%d0%be%d1%81%d0%bb%d0%b0%d0%bd%d0%b8%d0%ba%d1%8a%d1%82-%d0%bd%d0%b0-%d0%b2%d0%b5%d0%bd%d0%b5%d1%86%d1%83%d0%b5%d0%bb%d0%b0-%d1%83-%d0%bd%d0%b0%d1%81-%d0%bd%d1%8f%d0%bc%d0%b0-%d0%b7%d0%b0%d0%bf/", "text": "Посланикът на Венецуела у нас Ориета Капони определи като провокация и фалшива новина информацията, че камиони пълни с хуманитарни помощи са били запалени на границата между Венецуела и Колумбия от привърженици на президента Мадуро. Посланик Капони показа снимки и видео материал, на които, по думите й, ясно личи, че запалените на границата камиони са от страната на Колумбия, а не на територията на Венецуела, съобщи  На друг видеоматериал представен от нея пък се вижда как колумбийският президент Иван Дуке и други политически лидери наблюдават безучастно и дори, по думите й, приветстват случващото се. А след това в официално изявление, Дуке е представил събитието като кърваво изстъпление на бандите на Мадуро. „Това е една от фалшивите новини, които раздухаха, а реално на снимките съвсем ясно се вижда, че камионът е на колумбийска територия. Освен това, тези камиони са ползвали знаците на Червения кръст без разрешение. А от снимките е видно, че в тях не е имало нито храна, нито медикаменти, както се твърди, а жици, кабели и материали за бомби „Молотов“, каза дипломатът. Капони изрази надежда, че границата между Венецуела и Колумбия ще продължи да бъде затворена още дълго време заради вражеските, по думите й, действия на президента Дуке. Тя обяви също, че страната й не желае хуманитарни помощи от САЩ, наложили тежки санкции на Венецуела, а разчита на такива от Русия, Индия и Китай, с които има договори. Относно това какви ще са действията на властите в Каракас към завърналия се вчера Хуан Гуайдо, който през януари се самопровъзгласи за временен президент на страната, Ориета Капони каза:  „Няма заповед за ареста на Гуайдо, а в нашата страна също се спазват закони. Той имаше забрана да напуска държавата, но го направи. Сега съдът трябва да разгледа случая и да постанови дали да му отнемат депутатския имунитет“.", "date": "2019.03.05", "title": " Посланикът на Венецуела у нас: Няма заповед за ареста на Хуан Гуайдо"}
{"url": "https://trud.bg/%d0%b0%d0%b5%d1%86-%d0%ba%d0%be%d0%b7%d0%bb%d0%be%d0%b4%d1%83%d0%b9-%d1%81-%d0%bd%d0%be%d0%b2-%d0%b7%d0%b0%d0%bc%d0%b5%d1%81%d1%82%d0%bd%d0%b8%d0%ba-%d0%b4%d0%b8%d1%80%d0%b5%d0%ba/", "text": "Има 27 години стаж в централата Александър Николов е назначен за заместник-изпълнителен директор на АЕЦ “Козлодуй”. Той заемаше същата позиция в централата по време на управлението на кабинета на Пламен Орешарски. През 2011 г. Николов беше пребит от маскирани мъже недалеч от жилището си. Автобиографията му показва, че е работил 27 години в атомната централа. Бил е изпълнителен директор, заместник изпълнителен директор, директор на дирекция “Производство”, ръководител на управление “Експлоатация”, съобщиха от АЕЦ “Козлодуй”. През годините е заемал и други ръководни и оперативни длъжности, сред които дежурен инженер на блок, главен дежурен на АЕЦ, главен технолог “5, 6 блок”, ръководител на направление “Експлоатация”, главен инженер на Електропроизводство-2, ръководител на направленията “Инженерна поддръжка”, “Инженерно осигуряване”. През последните 4 години е работил в Института за ядрени изследвания и ядрена енергетика към БАН.", "date": "2019.03.05", "title": " АЕЦ „Козлодуй“ с нов заместник-директор\t\t\t"}
{"url": "https://trud.bg/%d0%ba%d0%be%d1%80%d0%bd%d0%b5%d0%bb%d0%b8%d1%8f-%d0%bd%d0%b8%d0%bd%d0%be%d0%b2%d0%b0-%d0%b0%d0%ba%d0%be-%d1%83%d0%bf%d1%80%d0%b0%d0%b2%d0%bb%d1%8f%d0%b2%d0%b0%d1%89%d0%b8%d1%82%d0%b5-%d0%bf%d1%80/", "text": "Ако управляващите приемат ветото на президента за Изборния кодекс, ще преразгледаме решението си за напускане на парламента, каза лидерът на БСП Корнелия Нинова по време на пресконференция. По думите ѝ това ще означава, че техните искания са изпълнени и левицата ще свика заседание на Националния съвет. „Ако отхвърлят ветото, те не изпълняват нашите искания, въпросът за връщане не стои“, подчерта Нинова. Лидерът на левицата допълни, че Докладът на ЕК за България за 2019 г. е най-тежкият удар, който е нанасяла Европа върху българското правителство, защото в документа се отбелязвало, че „2/3 от докладите за съмнителни сделки, изпратени от финансовите институции към звеното за финансово разузнаване, касаят местни политически личности. Но по тези случаи правоприлагащите органи не са предприели подходящи последващи действия“. „Кои са местните политически личности, за които в България не се водят разследвания за финансови злоупотреби? До ден днешен нямаме отговор на този въпрос. Същият въпрос седи и сега и ще го отправим към ЕК и към главния прокурор на България“, посочи Нинова. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.03.05", "title": " Корнелия Нинова: Ако управляващите приемат ветото на президента ще преразгледаме решението си за напускане на парламента"}
{"url": "https://trud.bg/%d0%b1%d0%be%d0%bd%d1%83%d1%81-%d0%b7%d0%b0-%d0%b1%d0%bb%d0%b8%d0%b7%d0%bd%d0%b0%d1%86%d0%b8%d1%82%d0%b5-%d0%ba%d0%b0%d0%bd%d0%b4%d0%b8%d0%b4%d0%b0%d1%82-%d0%bf%d1%8a%d1%80%d0%b2%d0%be%d0%bb%d0%b0/", "text": "По-малко деца с увреждания в забавачките  Ремонт и строеж на над 50 школа и градини в столицата За следващия прием за първи клас, ще бъде въведен бонус за кандидатстващите близнаци в София. За тях ще се полагат 5 точки, съобщи пред “Труд” директорът на дирекция “Образование” в Столичната община Мария Минчева. Образователната комисия в Столичния общински съвет одобри нововъведението. Тя разгледа и проекта за изменение и допълнение на правилата за приемане на деца в общинските детски ясли в София. Ще бъде направено уеднаквяване на критериите за кандидатстване за ясла с тези за детска градина. Бройката за прием на деца с хронични заболявания намалява от 5 на 3 в група. Вече по-трудно ще стават измами, свързани с тези критерии, защото родителите ще доказват, че детето им е с хронично заболяване с решение на ТЕЛК, а не с бележка от личния лекар както е сега. Децата с увреден слух се приемат без ограничения в 35-та ясла, където има специалисти, обучени за работа с тях.  Постъпването на класираните за прием през новата учебна година, ще става поетапно, но не по-късно от 60 дни, считано от 15-ти септември. В случай, че детето не постъпи в яслата в определените срокове, незаетото място остава свободно за следващо класиране. Към общите критерии се добавя, че по една точка се полага за деца близнаци, за деца с брат или сестра, посещаващи яслата и за родени с разлика до 2 г. Актуализират се точките за адрес. Въвеждат се и срокове за съхраняване на личните данни. Измененията влизат в сила от 18 март. Столичният кмет Йорданка Фандъкова съобщи, че тази година община строи или обновява общо 51 сгради на детски градини и училища. В момента с евросредства се ремонтират 18 сгради на училища и забавачки, а през април – още 8. С общински средства строят 15 сгради на детски градини и 10 на училища.", "date": "2019.03.05", "title": " Бонус за близнаците кандидат-първолаци\t\t\t"}
{"url": "https://trud.bg/%d0%ba%d0%b0%d1%80%d0%b0%d0%bd%d0%b8%d0%ba%d0%be%d0%bb%d0%be%d0%b2-%d1%81%d1%8a%d0%be%d0%b1%d1%89%d0%b8%d0%bb-%d0%bd%d0%b0-%d0%b4%d0%b0%d0%bd%d1%81-%d0%b7%d0%b0-%d0%b5%d0%bd%d0%b5%d1%80%d0%b3%d0%be/", "text": "Министърът на икономиката Емил Караниколов даде показания по делото за продажбата на държавния дял акции в EVN срещу бившите министри от кабинета “Борисов 1” Симеон Дянков и Трайчо Трайков и издателя Иво Прокопиев, както и трима мениджъри от консултантската фирма “Булброкърс”. Той разказа, че през 2011 г. като шеф на Агенцията за приватизация и следприватизационен контрол (АПСК) получил предупреждение от бившата шефка на Българската фондова борса (БФБ) Бистра Илкова. “Тя ми каза, че се готви манипулация във връзка с продажбата на пакетите на трите електроразпределителни дружества. Свързах се с директора в ДАНС Веселин Марков, който изпрати двама агенти да проверят документацията”, разказа Караниколов пред съда. Караниколов разказа още и за скандал със съветничката на вицепремиера Симеон Дянков в Министерски съвет Доротея Пандова, която преди да заеме този пост била изпълнителен директор на Съюза на издателите в България на Иво Прокопиев. Шефът на агенцията по приватизация получил оплаквания, че на срещи на междуведомствена комисия Пандова се държала грубо и се опитвала да се налага. Затова решил да се види с нея. “Бях малко невъздържан и казах, че не може чиновничка в МС да определя критериите за избор на инвестиционен посредник с акции на държавата”, разказа Караниколов. Дянков пък му споменал, че “Булброкърс” са най-добрите в България и ако има теоретични въпроси може да се обърне към тях за консултация. Според прокуратурата сделката за EVN довела до над 7 млн. лв. щета за държавата и над 1 млн. лв. облага за “Булброкърс”, която е фирма на Прокопиев.", "date": "2019.03.05", "title": " Караниколов съобщил на ДАНС за енергосделките\t\t\t"}
{"url": "https://trud.bg/35-%d0%bd%d0%be%d0%b2%d0%b8-%d1%85%d0%be%d1%82%d0%b5%d0%bb%d0%b0-%d0%be%d1%82%d0%ba%d1%80%d0%b8%d1%82%d0%b8-%d0%b7%d0%b0-%d0%b3%d0%be%d0%b4%d0%b8%d0%bd%d0%b0-%d0%b2-%d0%be%d0%b1%d1%89%d0%b8%d0%bd/", "text": "С всяка година туристите във възрожденска Елена се увеличават, отчитат от Туристическия информационен център /ТИЦ/. Преминалите българи и чужденци надхвърлят 4400 души. 35 нови хотела и къщи за гости пък са отворили през 2018 г. Живописната природа, екопътеките и прочутите местни деликатеси привличат туристите в Еленския Балкан. Китното градче развива културно- исторически, пешеходен, поклоннически, кулинарен и винен туризъм. Това изтъква Лора Стефанова, главен специалист в туристическия център. „Туристите търсят добре познатите вече пешеходни маршрути. Сред тях са Даскалоливницата и къщата -музей „Иларион Макариополски“, които са много известни музеи във възрожденския град. Много нашумя напоследък мемориален комплекс „Вълчан войвода“, който се намира в близост до язовир „Йовковци“. Любимо място са и Христовските водопади“, споделя още Стефанова. От чуждестранните туристи най-много са румънците. „Основно ни посещават българи , като преобладават младите семейства с деца. Напоследък при нас отсядат румънски туристи, а също и англичани“, споделя Петя Шопова, собственик на един от големите хотели в града, открит преди две години. Обектът е със съвременна база и предлага спа услуги, както и възможност за конферентен туризъм и затова е много търсен за семинари и тиймбилдинги. Екологичните продукти и прочутите местни деликатеси са част от атракциите в района. „Нашият край се слави с вкусни млечни продукти, с балкански мед, с билки и разбира се с прочутия еленски бут“, обясняват в туристическия информационен център.", "date": "2019.03.05", "title": " 35 нови хотела открити за година в община Елена\t\t\t"}
{"url": "https://trud.bg/%d0%bc%d0%b8%d0%bd%d0%b8%d1%81%d1%82%d1%8a%d1%80-%d0%bf%d0%b5%d1%82%d0%ba%d0%be%d0%b2%d0%b0-%d1%80%d1%83%d1%81%d0%b8%d1%8f-%d0%b5-%d0%bd%d0%b0%d1%88-%d1%81%d1%82%d1%80%d0%b0%d1%82%d0%b5%d0%b3%d0%b8/", "text": "Русия е наш стратегически партньор в областта на енергетиката, нашите отношения са абсолютно прагматични и са насочени към това на първо място да защитим нашия национален интерес. Ясният знак за това идва от факта, че това посещение на премиера на Руската федерация беше осъществено след близо десетгодишно прекъсване. Това каза министърът на енергетиката Теменужка Петкова по  . Тя подчерта, че е логично енергетиката да е в полезрението на подобни срещи и уточни, че за подобен тип проекти като енергийните се работи дълго време и че не може да се очакват резултати само в рамките на такива срещи. „Трябва да решим какъв е нашият национален интерес. Не може да стоим безучастно и да очакваме да се случат определени благоприятни събития. Трябват действия и мерки, които да са адекватни на променящата се среда и да гарантират, че България ще запази своето стратегическо място на газовата карта на Европа“, поясни Петкова. Енергийният министър увери, че за реализацията на проекта „Турски поток“ е спазена и последната буква на закона на Европейския съюз. На въпрос дали руската страна е заявила склонност да участва като инвеститор в проекта за АЕЦ „Белене“ при липса на държавни гаранции, Теменужка Петкова отговори: „Както и премиерът Медведев заяви, „Росатом“ обмисля възможността да участва в тази процедура“. Във връзка с изказването на Алексей Милер, че „Газпром“ не планира участие в проекта за газов хъб „Балкан“ министър Петкова обясни, че без изграждане на нужната инфраструктура на наша територия, няма как да има и диверсификация на газовите доставки. „Концепцията за изграждане на газоразпределителния център има два елемента – първият е, да бъде изградена липсващата инфраструктура – междусистемните връзки на България със съседните страни, включително и разширението на газопреносната инфраструктура, вторият елемент е изграждане на борса за търговия с природен газ, тогава може да говорим за газоразпределителен център или хъб. Предстои ние да изградим тази липсваща инфраструктура, да разработим борсата за търговия, защото в противен случай не може да говорим нито за търговия, нито за хъб. Вероятно това има предвид г-н Милер“.  ", "date": "2019.03.05", "title": " Министър Петкова: Русия е наш стратегически партньор в енергетиката"}
{"url": "https://trud.bg/%d0%bf%d1%80%d0%b5%d0%b4%d0%bf%d1%80%d0%b8%d0%b5%d0%bc%d0%b0%d1%87%d0%b8-%d0%b3%d0%b5%d1%80%d0%b1-%d0%be%d1%80%d0%b3%d0%b0%d0%bd%d0%b8%d0%b7%d0%b8%d1%80%d0%b0%d1%82-%d0%b4%d0%b8%d1%81%d0%ba%d1%83/", "text": "Дискусия на тема „Икономически перспективи пред България в контекста на глобалните процеси“ ще се проведе във Велико Търново на 6 март. Форумът се организира съвместно от Предприемачи ГЕРБ и Фондация „Ханс Зайдел“. На събитието ще присъстват председателят на ПГЕРБ Валя Чилова, евродепутатът от ЕНП/ГЕРБ и международен секретар на ПГЕРБ Ева Майдел и Симеон Дянков – директор на Института за финансови пазари към Лондонския университет по икономика.  Форумът ще бъде открит от кмета на Велико Търново Даниел Панов, а дискусиите ще модерира областният координатор на ПГЕРБ – Велико Търново Атанас Парушев. Участие във форума ще вземат предприемачи от цялата област.", "date": "2019.03.05", "title": " Предприемачи ГЕРБ организират дискусия със Симеон Дянков в Търново\t\t\t"}
{"url": "https://trud.bg/5-%d0%b3%d0%be%d0%b4%d0%b8%d0%bd%d0%b8-%d0%b7%d0%b0%d1%82%d0%b2%d0%be%d1%80-%d0%b7%d0%b0-%d0%b0%d0%b4%d0%b2%d0%be%d0%ba%d0%b0%d1%82-%d0%bf%d1%80%d0%b8%d1%81%d0%b2%d0%be%d0%b8%d0%bb-%d0%bd%d0%b0%d0%b4/", "text": "Пазарджишкият окръжен съд определи 5 години затвор за адвокат Лука Бельов заради присвояване на над 144 хиляди лева от Община Ракитово. Две годишна ефективна присъда получи и бившият заместник-кмет на община Ракитово Момчил Арнаудов, съобщи  . Съдът призна за виновен адвокат Лука Бельов, че в периода от декември 2009-а до април 2010-а година е присвоил 144 500 лева. Тогава Общината е осъдила свой длъжник, а решението е било предадено за изпълнение на частен съдебен изпълнител. Вместо да посочи сметката на Общината в исковата си молба, Лука Бельов е посочил личната си сметка и така е станал титуляр на сумата. В същият този период заместник-кметът Момчил Арнаудов е изпълнявал временно длъжността кмет и не е предприел действия, с които да защити интересите на Общината. Освен това Арнаудов е сключил неизгоден договор за юридически услуги с адвокат Бельов за 48 месеца, с което допълнително са източени други 76 хиляди лева от сметката на Общината.", "date": "2019.03.05", "title": " 5 години затвор за адвокат, присвоил над 144 хиляди лева от Община Ракитово"}
{"url": "https://trud.bg/hells-kitchen-2-%d0%b2%d0%be%d0%b9%d0%bd%d0%b0-%d0%b8-%d0%bf%d1%80%d0%b5%d0%b4%d0%b0%d1%82%d0%b5%d0%bb%d1%81%d1%82%d0%b2%d0%be/", "text": "Тази вечер от 21:00 часа зрителите на NOVA ще станат свидели на нови конфликти в двата отбора на Hell’s Kitchen България – мъжете ще стигнат до истински военни действия, а жените болезнено ще осъзнаят, че пътят към ада е постлан с добри намерения и само една от тях е достатъчна, за да създаде сериозни проблеми в кухнята. След успешно приключената от женския отбор вечерна резервация в последния епизод и провала на мъжкия отбор, довел до изгонването на първия участник от състезанието – Даниел Дупинов, шеф Ангелов ще направи показно на отборите какво значи концентрация и как една грешна стъпка може да се окаже фатална. Мистичното изпълнение на нестинарите ще отключи сърцата на участниците и ще им даде сериозен урок по поведение в кухнята, за да успеят. Дневното предизвикателство на шеф Ангелов ще постави основни готварски умения на участниците под въпрос. Дали ще се справят с печенето на месо или само ще се забавляваме с показното на Петко по майсторлък на скарата тепърва ще разберем? Ще има и един участник, който ще се радва искрено на първата си победа, а дали „сините“ или „червените“ ще грабнат приза за „по-добър барбекюрист“ предстои да разберем. Едно е сигурно – спечелилите ще празнувант, а на загубилите ще им стане доста люто и горещо. Ще се огънат ли жените под тежестта на поръчките и кой наистина ще провали отбора ще стане ясно тази вечер. Мъжете пък ще ни провокират с истински вражески действия, предателство в отбора и нов фаворит на шеф Виктор Ангелов. В крайна сметка гостите на ресторанта ще останат доволни, но един от професионалистите ще спечели заслужения гняв на шеф Ангелов и ще се окаже изненадващо в редиците на номинираните.", "date": "2019.03.05", "title": " Hell’s Kitchen 2: Истинска война и неочаквано предателство\t\t\t"}
{"url": "https://trud.bg/%d0%b2%d0%b0%d0%b4%d0%b8%d1%88-%d0%bd%d0%be%d0%b2%d0%b8-%d1%82%d0%b0%d0%bb%d0%be%d0%bd%d0%b8-%d0%bd%d0%b0-%d0%ba%d0%be%d0%bb%d0%b0%d1%82%d0%b0-%d0%b0%d0%ba%d0%be-%d0%bd%d1%8f%d0%bc%d0%b0%d1%88-%d0%b5/", "text": "Пререгистрацията не е задължителна, става по желание Собствениците на автомобили, в чиито голям и малък талон не е записана екологичната норма ЕВРО 1, 2, 3, 4, 5 и 6, трябва да си извадят нови документи, ако желаят да използват намаленията при изчисляването на местния данък на колата. Това стана ясно от информация на столичната полиция и Съюза на българските автомобилисти, разпространена по повод на множество въпроси от шофьори. От тази година бе въведена нова формула за изчисляване на данъка на моторните превозни средства (МПС), като вече се отчита и техният екостандарт. В масовия случай при автомобили на средна възраст и с неголяма мощност с Евро от 1 до 3 разлика с липсата на каквато и да е Евро или няма, или не е голяма, тя е само от порядъка на няколко лева. Но когато става дума за нови автомобили с много конски сили и с Евро 4 до Евро 6, данъкът се увеличава с до 100-150 лв. За да не плащат повече, собствениците трябва да си сменят регистрацията, за да покажат в данъчната служба новите си талони, в които е записана съответната екологична норма, показваща допустимите стойности на изгорелите газове. Големият и малкият талон за регистрация са въведени у нас от 2004-2005 г. С тях се сдобиха и всички автомобили при масовата смяна на номерата в периода 2005-2007 г. при подготовката за влизането на България в Евросъюза. Но и в двата случая за службите за регистрация на КАТ не е било задължително да попълват в талоните с какъв екостандарт е автомобилът. “Труд” научи, че едва от края на 2017 г. и през цялата 2018 г. катаджиите в страната са получили инструкция от Дирекция на полицията задължително да попълват с какво Евро е пристигналият за първа регистрация автомобил. Всяка кола – нова или втора употреба, идваща на каналите, има в съпътстващите документи код, по който може да са разчете и екостандартът й. Проблемът е, че до тази инструкция “от горе”, това се е правело едва ли не, ако служителите зад гишето са имали доброто желание да отбележат и кое Евро е. Това е ставало също и по настояване на отделни шофьори или търговци от автокъщи, както и на фирми, които дават коли на лизинг и държат в договорите им да е посочена еврокатегорията. Смяната на талоните не е задължителна, а става по желание и свързана само с изискването за местния данък за МПС, уточняват от полицията. Процедурата струва 20 лв., ако се плати през пос терминал и 23 лв. в брой на банково гише. Не е нужно да се сменят номерата, а само да се направи сверка на номерата, които ще се впишат и в новия талон. Преди да отиде в КАТ обаче, собственикът трябва да се обърне към официалния представител за България на марката на автомобила му и да получи удостоверение за екостандарта. За този документ също се плаща от 30 до 100 лв. Отделно има и разходи за пътуване за всички притежатели на коли в страната, тъй като представителствата са главно в София.   От минути до седмици за екоудостоверение  Удостоверение за екостандарт на автомобила може да се получи безплатно, но може и да струва до 100 лева, показа проверка на “Труд”. Цената на услугата зависи от политиката на компанията, която е официален представител на съответната марка в България. За да получи официален документ за своя стар автомобил, собственикът му трябва да поиска справка по номера на шасито. В повечето дружества документът струва между 20 и 40 лева, но на някои места достига 100 лева. Има и фирми, в които това става безплатно. Необходимото време за изготвяне също е различно, като варира от 15-20 минути до 2-3 седмици. Справката се извършва по компютърен начин чрез достъп до базата данни на производителя. Процедурата за някои марки може да бъде утежнена и от множество фактори, например необходимост от изпращане на специално заявление до производителя. Не всички производители на автомобили по света обаче имат официални представителства в България и това може да създаде проблеми на собственици на коли от редки марки или такива, които вече не съществуват.   За стари автомобили няма смисъл да се вади сертификат Официален документ е само информацията, подадена от КАТ  За най-старите автомобили над 20 години в повечето общини в страната няма значение дали в талоните е посочен техния екологичен стандарт или не. Причината за това е, че в Закона за местните данъци и такси е посочено, че за автомобили без екологична категория, както и за такива с категории Евро 1 и Евро 2 коефициентът за определяне на размера на данъка се решава от всяка община в границите от 1,10-1,40. В повечето общини коефициентът е определен на 1,1 за колите без категория, както и за тези с Евро 1 и Евро 2. Изключение прави община Велинград, където за колите без категория коефициентът е 1,3, за Евро 1 е 1,2, а за Евро 2 – 1,1. Стандартът Евро 1 е въведен за произведените коли след 1 юли 1992 г., Евро 2 е от началото на 1996 г., а Евро 3 влиза в сила от 1 януари 2000 г. Затова в повечето общини, ако колата е произведена преди 2000 г. няма да има разлика в размера на данъка, независимо дали в талона пише или не екокатегорията. Разлика в размера на данъка от 10% ще има за коли, които отговарят на Евро 3 (от началото на 2000 г. до края на 2004 г.). В повечето общини коефициентът за този екостандарт е 1, като отново изключение е Велинград (1,05). Така за една кола с двигател от 75 kw на 16 г. данъкът в някои общини ще бъде 82 лв., а ако няма евростандарт ще бъде с 8 лв. повече. По-чувствителна е разликата за автомобилите с по-високи екокатегории. “Труд” изчисли например данъка за автомобил от София на възраст до 5 г. и мощност 60 kW. В талона му пише, че е с Евро 6 и собственикът плаща 28 лв. данък. Ако е без никакъв екостандарт, ще дължи почти тройно – 89 лв. Според чл. 54 от Закона за местните данъци и такси, размерът на данъка се определя от служител на общинската администрация въз основа на данни от регистъра на пътните превозни средства, поддържан от МВР. Когато в талона на автомобила липсва информация за евростандарт, местният данък за МПС се начислява в пълен размер, обясниха специално за “Труд” от дирекция “Общински приходи” към Столична община. И добавиха: “Удостоверения, издадени от автомобилни сервизи или други субекти не се признават от данъчните служби. Официален документ е само информацията, подадена от КАТ.”   Няма напрежение пред гишетата  “Имахме големи опасения, че ще има проблеми, защото повечето хора не знаят дали автомобилите им имат екологичен клас. Но откакто започнахме кампанията на 13 февруари, нещата вървят спокойно. В повечето случаи става дума за намаляване на данъка с 5 или 10 лв. и хората преценяват, че не си струва ваденето на нов талон”, каза за “Труд” шефката на дирекцията за местни данъци и такси в Пловдив Цвета Попова. “Във Варна най-подробно разясняваме новата формула, по която се изчисляват данъците на автомобилите и няма напрежение от страна на собствениците”, обясни шефът на общинска дирекция “Местни данъци и такси” Николай Бонев. Според него дори и да има първоначално недоволни те бързо се убеждават в логиката на закона.   Бившият шеф на КАТ-София Богдан Милчев: За смяната да плати администрацията “Смяната на двата талона на автомобила, в които не е записана екологичната категория, трябва да е безплатна за собственика на колата и да стане за сметка на държавната администрация”. Това заяви вчера пред “Труд” Богдан Милчев, бивш шеф на КАТ- София и ръководител на Института за пътна безопасност. До дни неправителствената организация ще внесе официално това предложение в МВР. “В случая става дума за грешка не по вина на гражданите, а на тези, които попълват данните в талоните. Ако например в КАТ сгрешат цвета на автомобила ви и пишат в талоните “бял” вместо “син”, поправката става за тяхна сметка. Освен това в документите на колите от Италия, Германия и Франция ясно са записани екостандартите”, поясни Милчев. Според него въобще няма нужда да карат хората да ходят по офисите на представителите за България, тъй като в КАТ притежават всички типови одобрения на моделите за нашата страна и ЕС. Само с една бърза справка могат да установят дали дадена кола има, примерно Евро 2 или Евро 5. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2019.03.05", "title": " Вадиш нови талони на колата, ако нямаш екостандарт\t\t\t"}
{"url": "https://trud.bg/%d0%b3%d0%be%d1%80%d1%81%d0%ba%d0%b8-%d0%b2%d1%8a%d1%80%d0%bd%d0%b0-36-000-%d0%bb%d0%b5%d0%b2%d0%b0-%d0%bf%d1%80%d0%b5%d0%b2%d0%b5%d0%bb%d0%b8-%d0%bc%d1%83-%d0%b3%d0%b8-%d0%bf%d0%be%d0%b3%d1%80%d0%b5/", "text": "Горски инспектор върна 36 000 лева, преведени погрешка в сметката му. Той не изключва парите да са подкуп заради работата му, затова ги върнал. От банката казаха, че става дума за грешен трансфер. В първия работен ден, както обеща, Юсеин Шакиров влезе в банката, за да върне парите. „Възстановявам сумата, която е преведена по моята банкова сметка. Отказвам се от парите, най-точно казано”, каза Юсеин Шакиров по  . Преди няколко дни горският инспектор неочаквано получил по банковата си сметка голямата сума. След разговор на 4 очи с управителя на банковия клон в Сливен мистерията се заплита. „И тя няма представа как едно лице е превело пари на моята банкова сметка тази сума”, заяви Юсеин. По-късно в официално становище от банката заявиха, че нямат вина в нареждането на превода и парите погрешка са отишли при горския. Той обаче подозира провокация заради работата си. „По един такъв начин да ми преведат някакви пари, аз да си замълча, да почна да харча от тях и в един момент да ме оцапат“, коментира горският инспектор. Колегите му също не изключват подобен сценарий. От банката казаха още, че парите ще бъдат върнати и благодарят за съдействието.", "date": "2019.03.05", "title": " Горски върна 36 000 лева, превели му ги погрешка"}
{"url": "https://trud.bg/%d0%b2-%d1%88%d0%b2%d0%b5%d0%b9%d1%86%d0%b0%d1%80%d0%b8%d1%8f-%d0%bf%d1%83%d1%81%d0%bd%d0%b0%d1%85%d0%b0-%d0%bd%d0%be%d0%b2%d0%b0-%d0%b1%d0%b0%d0%bd%d0%ba%d0%bd%d0%be%d1%82%d0%b0-%d0%be%d1%82-1000/", "text": "В Швейцария беше представена нова банкнота от 1000 франка. Тя е част от последната серия банкноти, пуснати в обращение от Швейцарската национална банка. Това е последната – пета банкнота от деветата серия, пусната в обръщение от Швейцарската национална банка, информира  . Началото на процеса на подмяна беше поставено през 2016 г и оттогава бяха разпространени банкнотите от 50, 20, 10 и 200 франка. Банкнотата е лилава, както и предшестващата я хилядарка, но е видимо по-малка и по-къса. Основното послание е комуникативността на Швейцария. „Основният елемент е езикът. Всичко в дизайна е свързано с него. Ръката, глобусът, това са главните елементи от едната страна. Показано е ръкуване между двама души“, obqsni Фриц Цюрбрюг, вицепрезидент на борда на директорите на Швейцарската национална банка. На гърба е изобразен швейцарският парламент като място за открит обществен дебат. Концепцията на новата серия е върху парите да няма личности, а символи, представящи духа на Швейцария. Пускането им обаче се забави много, заради проблеми от различно естество. Банкнотите са с три слоя – два хартия, направена от памук и по средата един от полимер. Парите от предишните серии остават в обръщение, докато не бъде обявено изтеглянето им.", "date": "2019.03.05", "title": " В Швейцария пуснаха нова банкнота от 1000 франка"}
{"url": "https://trud.bg/%d0%b8%d0%bd%d0%b2%d0%b5%d1%81%d1%82%d0%b8%d1%82%d0%be%d1%80-%d0%b8%d1%81%d0%ba%d0%b0-%d0%b4%d0%b0-%d1%81%d1%82%d1%80%d0%be%d0%b8-%d1%81%d0%bf%d0%b0-%d0%ba%d0%be%d0%bc%d0%bf%d0%bb%d0%b5%d0%ba%d1%81/", "text": "Областният управител Чавдар Божурски даде предварително съгласие за продажбата на два терена на Сливенските минерални бани, съобщиха от областната администрация. Това стана в отговор на получено писмо от Българската агенция за инвестиции. В него от БАИ информират, че фирма „НИКВЕЦ“ ЕООД е заявила намерение за изграждането на модерен балнеокомплекс с прогнозна стойност 11 млн.лева и капацитет от 20 000 посетители на година. В момента тече процедура за сертифициране на фирмата като инвеститор от клас А. „С оглед значимостта на посочения проект за развитието на българската икономика и в частност – на региона, моля да бъде оказано пълно съдействие на инвеститори“, се заявява в писмото от изп.директор на агенцията. Фирмата е собственик на 2 парцела с обща площ от 6 дка, върху които ще бъде построена сградата на комплекса. Сега е изявила е желание да придобие и съседни два парцела от 5 дка, върху които да построи спортни съоръжения, амфитеатър и съвременна канализация. Към канализацията могат да се присъединят и други обекти на Баните. „На това основание отговорих положително и дадох предварителното си съгласие за закупуването на допълнителните терени. Искам да подчертая, че държавният интерес ще е гарантиран, тъй като съгласно Закона за насърчаване на инвестициите, ако фирмата не изпълни в срок намеренията си, имотите ще бъдат върнати на държавата. Като областен управител, според дадените ми правомощия, ще окажа съдействие на всеки инвеститор, който ще допринесе за развитието на Сливенските минерални бани“, каза областният управител.", "date": "2019.03.05", "title": " Инвеститор иска да строи СПА-комплекс на Сливенските минерални бани"}
{"url": "https://trud.bg/%d0%b1%d0%b4%d0%b6-%d0%bf%d0%bb%d0%b0%d0%bd%d0%b8%d1%80%d0%b0-%d0%b4%d0%b0-%d0%b8%d0%bd%d0%b2%d0%b5%d1%81%d1%82%d0%b8%d1%80%d0%b0-71-%d0%bc%d0%bb%d0%bd-%d0%bb%d0%b2-%d0%b7%d0%b0-%d0%bf%d0%be%d0%b4/", "text": "В бизнес плана за 2019 г. на БДЖ е заложено капиталовите инвестиции за подобравяне на предлаганата услуга за превоз на пътници да бъдат в размер на над 71 милиона лева. От тях 65 млн. лв. са планирани само за подобряване на състоянието на подвижния състав. Предварителните данни за 2018 г. в „БДЖ – Пътнически превози” ЕООД показват, че през 2018 г., приходите на дружеството се формират от 51 млн. лв. продажби, 10.4 млн. лв. компенсации и 175 млн. лв. субсидия, или общо 236.4 млн. лв., което е с 2.7 млн. лв. под планираните. Оперативните разходи са в размер на 215.2 млн. лв., с 10 млн. лв. по-малко от предвидените, като реализираната икономия е от разходи за външни услуги и енергия. Като резултат дружеството за първи път от 6 години ще излезе на нетна печалба, в размер на близо 1 млн. лв. Броят на превозените пътници се задържа за трета поредна година на нивото около 21 милиона (най-ниското за последните 10 години), с леко увеличение от 184 хил. пътника, като разпределението на пътникопотока е в следните направления: •\tДълги линии (транснационални маршрути): 26 влакови маршрута, които превозват 16% от пътниците и осигуряват 49% от приходите при среден приход от билет 9.64 лв.  •\tКрайградски линии до 100 км (обслужвани от мотрисни влакове ДМВ и ЕМВ): 343 влакови маршрута, които превозват 38% от пътниците и осигуряват 12% от приходите при среден приход от билет 0.34 лв.  •\tОстаналите 197 влакови маршрута превозват 46% от пътниците и осигуряват 38% от приходите, при среден приход от билет 1.27 лв. Капиталовата програма през 2018 г. изостава силно – от планирани над 46 млн. лв., за ремонтна дейност са изразходвани малко повече от 8 млн. лв., което е довело до добре известните проблеми с осигуряването на Графика за движение на влаковете. За 2019 г. капиталовите инвестиции са в размер на над 71 милиона лева, от които 65 млн. лв. само за подобряване на състоянието на подвижния състав. Тук са включени обществени поръчки за изпълнение на подемни ремонти на 20 локомотива и капитални ремонти на още 30 локомотива, както и стартиране на ремонта на дизеловите и електромотрисните влакове „Сименс”. Предстои и оптимизиране на текущата програма за ремонт на вагони като е предвидено през годината да бъде извършен капитален ремонт на общо 61 вагона и среден ремонт на още 98 вагона. През 2019 г. е планиран ръст на превозените пътници с 2,6% (545 хил.), което ще доведе до увеличение на директните приходите от продажби с почти 2 млн. лв. Субсидията по договора за обществената услуга с държавата се запазва в същия размер от 175 млн. лв. Планираните оперативни разходи също се увеличават с 3 млн. лв. до 218 млн. лв., основно поради увеличението на минималната работна заплата и цените на енергоносителите. Намалението на печалбата се компенсира от увеличението на приходите от продажба на неоперативни ДМА и отпадъчен скрап, в резултат на което нетната печалба се подобрява от 910 хил. лева за 2018 г., на 3.730 млн. лева по бюджет за 2019 г. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.03.05", "title": " БДЖ планира да инвестира 71 млн. лв. за подобряване на услугата за превоз на пътници"}
{"url": "https://trud.bg/%d0%bf%d0%b8%d1%88%d0%b0%d1%82-%d1%83%d1%87%d0%b5%d0%b1%d0%bd%d0%b8%d0%ba-%d0%bf%d0%be-%d0%ba%d0%be%d0%bd%d1%82%d1%80%d0%b0%d1%82%d0%b5%d1%80%d0%be%d1%80%d0%b8%d0%b7%d1%8a%d0%bc-%d0%b7%d0%b0-%d0%b1/", "text": "Студентите в Медицинския университет във Варна ще разполагат с учебник по контратероризъм. От няколко години висшето училище първо у нас въведе задължитeлно обучението по тази дисциплина за стажант-лекарите. В подготовката на учебника участва държавният секретар на Румъния по проблемите на реакция при бедствия, аварии и терористични атаки проф. Раед Арафат. Това съобщи почетният консул на Израел в България и преподавател в МУ-Варна проф.д-р Красимир Методиев при откриването на третия семинар „Организация и управление при бедствия и кризи с голям брой пострадали“. Лектори на форума са проф. Арафат и двама експерти от Института по контратероризъм в Израел, а участници са представители на държавни и общински органи, отговарящи за сигурността на населението. Моделът на Румъния за реакция при бедствия, аварии и терористични атаки и бързото взаимодействие между военните и цивилни структури вече са признати на европейско ниво, каза проф. Арафат. Според него обаче алгоритимът не е универсален, а трябва да се адаптира към конкретните условия във всяка държава. В северната ни съседка при криза незабавно влиза в сила т.нар. Червен план, при който институциите действат в синхрон по точно разписани правила. За да поддържат високо ниво на подготовка, те редовно провеждат учения. Изграждането на подобна система изисква много средства – в Румъния инвестициите са близо 1 млрд. евро, добави проф. Арафат, който посочи Варна като пример за добра подготовка. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.03.05", "title": " Пишат учебник по контратероризъм за бъдещи медици"}
{"url": "https://trud.bg/%d1%81%d0%bb%d0%b8%d0%b2%d0%b5%d0%bd%d0%b5%d1%86-%d1%81%d0%b5-%d0%be%d0%bf%d0%bb%d0%b0%d0%ba%d0%b0-%d1%87%d0%b5-%d0%bf%d0%be%d0%b7%d0%bd%d0%b0%d1%82-%d0%b7%d0%b0%d0%bb%d0%be%d0%b6%d0%b8%d0%bb/", "text": "22-годишен сливенец се оплакал в полицията, че собственият му автомобил „Мерцедес“ е бил заложен, съобщиха от ОД на МВР-Сливен. По-късно колата е била открита при рутинна пътна проверка, управлявал я дрогиран шофьор. Според потърпевшия, на 3 март той предоставил автомобила си на 23-годишния А.Б. По данни на потърпевшия, ползвателят го заложил в казино. На следващия ден, в 23,50 часа същият „Мерцедес“ бил засечен в Балкана, в сливенското село Новачево. Това станало при проверка на пътната полиция. Зад волана седял 22-годишният М.М. от селото. Направеният му тест отчел, (е е употребил амфетамин и метаамфетамин. Шофьорът е задържан за 24 часа. Автомобилът е върнат на собственика. Работата по случая продължава. Води се досъдебно производство.", "date": "2019.03.05", "title": " Сливенец се оплака, че познат заложил „Мерцедес“-а му в казино"}
{"url": "https://trud.bg/%d0%b2%d0%b8%d0%ba%d1%82%d0%be%d1%80-%d0%be%d1%80%d0%b1%d0%b0%d0%bd-%d0%b8%d1%81%d0%ba%d0%b0-%d0%bf%d0%b0%d1%80%d1%82%d0%b8%d1%8f%d1%82%d0%b0-%d0%bc%d1%83-%d0%b4%d0%b0-%d0%be%d1%81%d1%82%d0%b0%d0%bd/", "text": "Унгарският премиер Виктор Орбан заяви, че иска партията му Фидес да остане в Европейската народна партия (ЕНП) въпреки растящия натиск тя да бъде изключена или членството й да бъде замразено, предаде Ройтерс. Вчера ЕНП съобщи, че е получила предложения от 12 членуващи партии от 9 страни от ЕС и на 20 март ще разисква за изключване или замразяване на членството на Фсаея.  По този повод от пресслужбата на Фидес бе получен имейл с отговор на въпроси относно вчерашното съобщение на ЕНП. „В момента в ЕНП тече дебат, фокусиран върху проблема за миграцията. Ние сме готови за такъв дебат и да представим нашата позиция. Фидес не желае да напусне ЕНП. Нашата цел е антиимигрантските сили в ЕНП да укрепват“, се казва в отговора на унгарската управляваща партия. Фидес посочва още, че смята защитата на европейските християнски ценности и спирането на миграцията за по-важни цели от партийната дисциплина в рамките не европейското консервативно политическо семейство.    ", "date": "2019.03.05", "title": " Виктор Орбан иска партията му да остане в ЕНП"}
