{"url": "https://trud.bg/%d0%bc%d0%bd%d0%be%d0%b7%d0%b8%d0%bd%d1%81%d1%82%d0%b2%d0%be%d1%82%d0%be-%d0%be%d1%82-%d0%b3%d0%b5%d1%80%d0%bc%d0%b0%d0%bd%d1%86%d0%b8%d1%82%d0%b5-%d0%bd%d0%b5-%d0%b8%d1%81%d0%ba%d0%b0%d1%82-%d0%b2/", "text": "Мнозинството от германците не искат сънародника им Манфред Вебер от Европейската народна партия да стане председател на Европейската комисия. Това сочи публикувано днес социологическо проучване, цитирано от ДПА и БТА. Според изследването на социологическата агенция „Сивей“ 59,1 процента от германците „по скоро“ или „при никакви обстоятелства“ не биха подкрепили Вебер за висшия ръководен пост в Брюксел. Подкрепата за него се разделя по партиен признак: 75,8 на сто от привържениците на консервативния блок на канцлера Ангела Меркел, представител на който е и Вебер, подкрепят кандидатурата му. Но над три четвърти от привържениците на Германската социалдемократическа партия, Зелените, Лявата партия и „Алтернатива за Германия“ заявяват, че са против кандидатурата му. Социологическото проучване е по поръчка на германския ежедневник „Аугсбургер алгемайне“. Статистическата грешка е 2,5 процента. Европейският парламент настоя следващият председател на ЕК да бъде избран измежду някои от водещите кандидати за поста. ЕНП на Вебер се очерта като най-голямата политическа сила в ЕП след европейските избори в края на миналата седмица. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.05.28", "title": " Мнозинството от германците не искат Вебер за председател на ЕК"}
{"url": "https://trud.bg/%d0%b1%d0%b0%d0%bd%d0%ba%d0%b8%d1%82%d0%b5-%d0%bf%d1%80%d0%b5%d0%b4%d0%bb%d0%b0%d0%b3%d0%b0%d1%82-%d0%bf%d0%be-%d0%b5%d0%b2%d1%82%d0%b8%d0%bd%d0%b8-%d0%ba%d1%80%d0%b5%d0%b4%d0%b8%d1%82%d0%b8/", "text": "Лихвите по потребителските заеми са паднали до 8,26% през април  Има ръст при депозитите  Банките предлагат по-евтини кредити, показват данните на БНБ. Лихвите по потребителските заеми за домакинствата в лева намаляват с 0,35 процентни пункта до 8,26% през април спрямо година по-рано, а по тези в евро – с 0,70 пр. п. до 3,77 на сто. Намаление има и при лихвите по ипотеките, които в лева стигат до 3,18%, а при тези в евро – до 2,95%. Понижение се наблюдава и на месечна база – април спрямо март 2019 г. Средният лихвен процент по кредитите за потребление в евро намалява с 0,69 пр. п., а в лева се увеличава с 0,19 пр. п. При жилищните заеми в левове той се понижава с 0,01 пр. п., а при тези в евро – с 0,04 пр. п. Банките са свили и разходите по кредитите, отчита още БНБ. Годишният процент на разходите (ГПР) по потребителските заеми спада до 10,13% през април, което е с 0,38 пр. п. по-малко спрямо година по-рано. При левовите ипотеки понижението е с 0,34 пр. п. до 3,53%.  Бизнесът също взима по-евтини кредити, като за заемите до 1 млн. лв. лихвата е до 4,22%, а по тези, договорени в евро – до 2,45%. За тези над 1 млн. лева оскъпяването е до 3,41%, а в евро – до 3,06%. В същото време макар и слабо лихвите по депозитите се покачват през април спрямо март 2019 г. При левовите спестявания ръстът е с 0,02 пр. п., а по тези в евро – с 0,01 пр. п.", "date": "2019.05.28", "title": " Банките предлагат по-евтини кредити"}
{"url": "https://trud.bg/%d0%bc%d0%b8%d0%bd%d0%b8%d1%81%d1%82%d0%b5%d1%80%d1%81%d1%82%d0%b2%d0%be-%d0%bd%d0%b0-%d0%be%d1%82%d0%b1%d1%80%d0%b0%d0%bd%d0%b0%d1%82%d0%b0-%d0%bf%d1%80%d0%b5%d0%b4%d1%83%d0%bf%d1%80%d0%b5%d0%b4/", "text": "От днес, 28 май, до 3 юли през територията на нашата страна ще преминават военнослужещи и военна техника на формированията, които ще участват в ученията „Saber Guardian – 2019“, „Шабла – 2019“, „Strike Back – 2019“ и „Swift Response -2019“. За предислокацията на участващите формирования ще се използва републиканската пътна и железопътна инфраструктура, съобщиха от пресцентъра на МО. Преминаващите формирования ще използват центрове за поддръжка на конвойни операции на територията на нашата страна – Учебен полигон „Николово“ – Русе и Учебен полигон „Ново село“. По време на придвижването ще се ползват и места за почивка и презареждане. Организацията за изпълнение на задълженията по поддръжка от страната-домакин за осигуряване на придвижванията на чуждестранни и съюзнически войски на територията на България ще се изпълнява от националната структура за ръководство и контрол. Основният маршрут за придвижване през територията на България е ГКПП Капитан Петко Войвода – ГКПП Русе и обратно. От Министерството на отбраната се обръщат към гражданите с молба да спазват мерките за безопасност на органите на Служба „Военна полиция“, които ще ескортират колоните. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.05.28", "title": " Министерство на отбраната предупреди, че военна техника ще се движи по пътищата на страната за един месец"}
{"url": "https://trud.bg/%d1%81%d0%ba%d0%b0%d0%bd%d0%b4%d0%b0%d0%bb%d0%b8%d1%82%d0%b5-%d1%81%d0%bf%d1%80%d1%8f%d1%85%d0%b0-%d1%85%d0%be%d1%80%d0%b0%d1%82%d0%b0-%d0%b7%d0%b0-%d0%b2%d0%be%d1%82%d0%b0/", "text": "Избирателната активност вече се доближи до тази от 2014 г. “Скандалите, провокирани от някои политически сили, внесоха дистанция между политическите елити и хората”, заяви пред “Труд” вчера Димитър Ганев от “Тренд”. Стана пределно ясно, че БСП не се възприема като алтернатива на това управление, не се приема за алтернатива на ГЕРБ и това се видя ясно на изборите. Но когато по някакъв начин избирателите се разочароват, те просто не отиват да гласуват, допълни още Димитър Ганев. И заключи: “В крайна сметка щетата от скандалите е по-малка, отколкото е била очаквана”. По думите му друг момент е липсата на нови политически субекти, защото те традиционно успяват да мотивират избиратели до урните. Негативната кампания в месеца преди европейските избори и отсъствието на европейски теми от дебатите, за да се привлече вниманието на хората към същината на евровота, са част от причините за ниската избирателна активност в България в сравнение с други страни от ЕС. Подобно бе мнението и на други политолози, до които се допита “Труд”. “Голямата новина не е ниската избирателна активност в България, защото тя е в рамките на обичайната активност за европейски избори. Както вече стана ясно, при 100% обработени протоколи за евровота в Районните избирателни комисии (РИК) в страната от ЦИК се отчита избирателна активност от 33.27%. А през 2014-а година тя е била 35,84 процента. По-голяма новина е високата избирателна активност в други държави, които до сега са демонстрирали ниска избирателна активност”, коментира пред “Труд” Геновева Петрова от “Алфа Рисърч”. Тя обаче припомни проучване на агенцията от март тази година, в което началните реакции на гражданите, измерени в хода на развитието на скандала, са твърде остри, а 10,3 процента са на мнение, че това е предизборна атака от страна на опозицията. 12,3 процента са посочили тогава, че независимо от скандалите, имат доверие на ГЕРБ и ГЕРБ води борба с корупцията, срещу 11,3 процента за БСП. Някои от експертите обърнаха внимание върху внезапно скочилата активност в последните 24 часа – от около 26 процента на над 33 процента. Това е доста подозрително и предизвиква съмнения относно някои действия на изборни комисии, казаха експерти пред “Труд”.   Антоний Гълъбов, политолог:  Идеята, че корупцията е вездесъща, обезкуражи  Клеветническата кампания преди евровота промени перспективата на тези избори. Дневният ред беше фокусиран върху разчистване на сметки в политическата среда. Представата, че противодействието на корупцията се изчерпва с посочването на някакви факти, е много опасно, защото е прокорупционно поведение. Ние не чухме обвинения към представителите на властта, а присъди за това, че са купили евтини имоти. Ако някой искаше да се бори с корупцията, трябваше да повдигне обвинение. Това насърчи представата в обществото, че корупцията е вездесъща, че тя е навсякъде. Това обезкуражи хората да гласуват, създавайки представата, че нищо не може да се промени. За да бъде ограничена корупцията, трябва да се покаже механизмът є на функциониране.   Димитър Димитров, политолог: БСП отвратиха избирателите Кампаниите около избора на нов Европейски парламент отклониха разговора към вътрешно политически теми, които се фокусираха около корупцията. Това винаги потиска желанието да се взима отношение към такъв чувствителен въпрос. Това засяга всички, а идеята на социалистите, че ще засегне повече ГЕРБ, просто не се реализира. След всичко това българинът показа отвращение от такъв разговор. В някои страни в Европа имаше кампании с основа европейски начин да се води разговор и мотивираха хората да се произнесат. У нас се говореше все едно сме на парламентарни избори и много от избирателите се отчуждиха. След като резултатът е вече на лице, е лесен за коментиране.   6 месеца затвор за Митко от Айтос – вербувал с по 20 лева  Съдът в Айтос наложи условно наказание от шест месеца “лишаване от свобода” с три години изпитателен срок на Митко М. от Айтос. Той бе обвинен за предлагане на пари за склоняване на шест души да упражнят избирателното си право в полза на определена политическа партия. Това е първата присъда на купувач на гласове, наложена в страната, коментираха от прокуратурата. Митко М. действал в Айтос и е признал вината си. Той предложил на шест души от махалата си по 20 лева, с цел да ги склони да упражнят избирателното си право в полза на определена политическа партия, като по време на гласуването всеки от тях е следвало да отбележи номера на тази партия на бюлетината.   Разправии с преференциите на Александър Йорданов във Враца Седесарят Александър Йорданов – шести в листата на ГЕРБ за евровота, се оказа, че е вторият, получил най-много преференции във Враца и това предизвика вчера скандал в областта. Данните на РИК-Враца сочат, че за него са гласували 2216 врачани, като само единадесетият в листата на ГЕРБ – местният доктор Иво Ралчовски е получил съвсем логично, но само стотина преференции повече (2723). Според видни партийци в града това е абсурдно и дават за пример гласовете за Мария Габриел – 1858, и за Лиляна Павлова – 1246. Местният вестник “Зов нюз” припомня гласовете на цялото СДС при миналите парламентарни избори, събрало само 400 преференции, и пита как така Йорданов е успял да спечели доверието на врачани, като дори не е стъпвал в област Враца по време на кампанията. Освен това се твърди, че той не може да събере повече от 50-100 гласа. Ядосани симпатизанти на ГЕРБ не могат да повярват, че толкова много хора са избрали да подкрепят бившия шеф на парламента, известен със скандалния си нрав. Според тях няма логика врачани да гласуват за него, а не за уважавания от цял град д-р Ралчовски. Проверка на “Труд” във всички райони в страната показа, че преференциите за Йорданов във Враца са най-много, дори повече от всички столични райони със стотици хиляди гласоподаватели всеки от тях. Вече се появиха съмнения и според някои сайтове преференциите за Йорданов били “налети от бизнесмена Христо Ковачки по поръчка на ГЕРБ”. Допълнително се прибавя и ситуацията около сгрешените протоколи във Враца, които принудиха членовете на секционни комисии да чакат почти 24 часа в РИК в понеделник.   Избиратели по селата в Търновско мислeли, че гласуват за местни управници Веселина Ангелова,  ТРУД, Велико Търново Възрастни и малограмотни избиратели по селата във Великотърновска област мислили, че гласуват за местни управници. За такива случаи разказва и кметът на община “Златарица” Пенчо Чанев. “В изборния ден срещам на площада възрастен мъж, който ми заяви с гордост: “Кмете, отивам да гласувам отново за теб”. Питам го как така ще гласува за мен и къде ме е видял в листите, а той отвръща: “Има един на 13-то място, който много прилича на теб. Ще дам вота си за него”, разказва управникът на балканската община. В отделните селища избирателната активност е била средно около 40%, но е имало и много недействителни бюлетини. Повечето от тях били празни.   В Горно Ябълково викали касоразбивач Призори в изборния ден, на комисията в село Горно Ябълково се наложило да вика касоразбивач. Единадесетте избиратели решили още вечерта преди вота, протоколите да се заключат в касата на кметството. На другия ден при отключването ключът “превъртял”. Наложило се да вдигат по бели гащи ключар от Средец, който бързо дошъл и отворил касата. Изчисляват разстояния с Google Earth за нарушения В 16-а РИК – Пловдив-град, прибегнаха до Google Earth, за да преценят дали е основателна жалба за разлепени агитационни материали в близост до най-голямото училище в “Столипиново” – “Пенчо Славейков”. Сигналът беше подаден от БСП и в него се твърдеше, че на по-малко от 50 м от сградата на училището на бетонна ограда има предизборни плакати. Засечката с Google Earth обаче показала, че оградата не е на по-малко от 50 м, и жалбата беше отхвърлена. Членка на СИК напусна заради ревнив съпруг Жена от ръководството на секционната избирателна комисия (СИК) в Сливен зарязала колегите си и чувала с бюлетините заради скандал със съпруга си. След края на гласуването в 20 часа на 26 май, в сливенската зала “Васил Левски” започнали да пристигат представителите на всичките 298 СИК-ове от областта. Тя се опитала да измоли преднина. Но останалите на опашката не само не я пуснали, ами започнали и да се карат с нея. Накрая се стигнало до там, че, за да има семеен мир, жената настояла името є да бъде заличено и на нейно място да бъде извикан друг от членовете на комисията, за да бъдат предадени бюлетините и протокола. БСП с повече гласове в герберски общини В област Шумен първенец на изборите с най-добър резултат са ДПС, следвани от ГЕРБ, които водят с 5% преднина на БСП. Странна близост по резултати обаче, има между ГЕРБ и БСП в няколко общини. В Каспичан и Нови пазар, където кметовете са от ГЕРБ, хората на Корнелия Нинова са събрали повече бюлетини. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.05.28", "title": " Скандалите спряха хората за вота\t"}
{"url": "https://trud.bg/43-%d0%b3%d0%be%d0%b4%d0%b8%d1%88%d0%bd%d0%b8%d1%8f%d1%82-%d0%b1%d1%8a%d0%bb%d0%b3%d0%b0%d1%80%d0%b8%d0%bd-%d0%b5-%d0%bf%d1%80%d0%b8%d1%87%d0%b8%d0%bd%d0%b8%d0%bb-%d0%b5%d0%ba%d1%81%d0%bf%d0%bb%d0%be/", "text": "Полицията в източногерманския град Халберщат започна разследване срещу 43-годишен българин след   в обитаваната от него къща. Според разследващите, той е причинил взрива в неделя срещу понеделник, предаде  . Мъжът, който има и германско гражданство е в изкуствена кома. В къщата са открити химикали, с които може да се направи взривно вещество. Става въпрос за отделни химични елементи, снабдяването с които е легално. Властите евакуираха 650 души. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.05.28", "title": " 43-годишният българин е причинил експлозията в дома си, твърдят германски разследващи"}
{"url": "https://trud.bg/%d0%b3%d1%80%d0%b0%d0%b4%d1%83%d1%88%d0%ba%d0%b0-%d1%83%d0%b4%d0%b0%d1%80%d0%b8-%d0%b2%d0%b8%d0%b4%d0%b8%d0%bd%d1%81%d0%ba%d0%be/", "text": "Градушка падна малко преди 17 часа във Видинско. Ледените късове бяха с големина на грахово зърно. Валяли са в продължение на 20 минути във Видин и в град Дунавци. Очакванията са за градушки и през следващите дни, уточни Леночка Ангелова от Хидрометеорологичната обсерватория в Монтана, предаде БНР. „Съвсем характерно е за месец май, за този период май-юни са тези процеси. Изключително динамична е атмосферата през тези два месеца, когато на фона на добре нагрята земна повърхност, ето с днешна дата Северозпадна България ще се похвали с около 28-29 градуса максимални температури, достатъчно влага в атмосферата и съответно се образува така наречената конвективна облачност, която със себе си носи освен изваляванията, краткотрайни, гръмотевична буря и съответно градушки. Градушките като метеорологично явление са с локален характер, т.е. не е задължително да обхванат цяла област. Разбира се ако е нахлуване на студен атмосферен фронт, е възможно няколко съседни района, селища да бъдат засегнати от градушка, каза Ангелова. Прогнозата на НИМХ сочи, че в следващите дни са възможни краткотрайни превалявания от дъжд, придружен с градушка. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.05.28", "title": " Градушка удари Видинско"}
{"url": "https://trud.bg/%d0%b0%d0%b2%d1%81%d1%82%d1%80%d0%b8%d1%8f-%d1%81-%d0%bd%d0%be%d0%b2-%d0%b2%d1%80%d0%b5%d0%bc%d0%b5%d0%bd%d0%b5%d0%bd-%d0%ba%d0%b0%d0%bd%d1%86%d0%bb%d0%b5%d1%80/", "text": "Очаква се Курц да се завърне след вота през септември Президентът на Австрия Александер Ван дер Белен отне днес правомощията на сваленото с вот на недоверие правителство на Себастиан Курц, като поиска министрите (без канцлера) да продължат да изпълняват задълженията си още няколко дни, докато формира временен кабинет, предаде Ройтерс. За временен канцлер бе назначен досегашният вице на Курц – Хартвиг Льогер, който е и министър на финансите. В словото си на церемонията държавният глава призова всички политици да уважават колегите си, дори да не са на едно мнение с тях. „В такъв случай може да се водят спорове, да се спори правилно“, каза Ван дер Белен. Оттеглянето на Курц обаче вероятно ще е само временно до изборите през септември, които се очаква неговата Народна партия да спечели. „Още съм тук“, обяви Курц на партиен митинг късно в понеделник, след като парламентът гласува поискания от опозиционната левица вот на недоверие. Той мина с гласовете на доскорошния коалиционен партньор на Курц – Партията на свободата. Корупционен скандал около нейния вече екслидер и бивш вицеканцлер Хайнц-Кристиан Щрахе стана повод за разпадане на управляващото мнозинство в Австрия.", "date": "2019.05.28", "title": " Австрия с нов временен канцлер\t"}
{"url": "https://trud.bg/%d0%b0%d0%b2%d0%b0%d1%80%d0%b8%d1%80%d0%b0%d0%bb-%d0%b0%d0%b2%d1%82%d0%be%d0%b1%d1%83%d1%81-%d0%b1%d0%bb%d0%be%d0%ba%d0%b8%d1%80%d0%b0-%d0%b4%d0%b2%d0%b8%d0%b6%d0%b5%d0%bd%d0%b8%d0%b5%d1%82%d0%be/", "text": "Временно е ограничено движението в едната лента в тунел „Ечемишка“ на АМ „Хемус“, в посока София, поради аварирал автобус. Това съобщиха от пресслужбата на Агенция „Пътна инфраструктура“. Шофьорите да се движат с повишено внимание и съобразена скорост. Всички граждани и транспортни фирми могат да получават информация за актуалната пътна обстановка от интернет страницата на АПИ – www.api.bg, както и по всяко време от денонощието на тел. 0700 130 20 в АПИ. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.05.28", "title": " Аварирал автобус блокира движението в едната лента на тунел „Ечемишка“ на магистрала „Хемус“"}
{"url": "https://trud.bg/%d0%b1%d0%be%d1%80%d0%b8%d1%81%d0%be%d0%b2-%d0%be%d1%82-%d0%b1%d1%80%d1%8e%d0%ba%d1%81%d0%b5%d0%bb-%d0%b7%d0%b0-%d0%b5%d0%b2%d1%80%d0%be%d0%b8%d0%b7%d0%b1%d0%be%d1%80%d0%b8%d1%82%d0%b5-%d0%bd%d0%b8/", "text": "Министър-председателят Бойко Борисов обяви от Брюксел, че не очаква днес да стане ясно кой ще е новият председател на Европейския парламент. „Ние като позиция на ЕНП сме твърдо зад Манфред Вебер, той е нашият водещ кандидат. За него работихме, както и за нашите български евродепутати. Това е решение на партията, а ние сме дисциплиниран член на Европейската народна партия. Така, че нямаме никакви колебания или каквито и да е към момента други позиции“ заяви Борисов. „Най-много преференции от всички партии има Мария Неделчева. Тя направи много добра кампания“, обяви Борисов. Разликата между нея и останалите кандидати беше потресаваща, допълни той. „Не се меся в работата на други партии. Съжалявам, че днес заради това не успяхме да си направим най-важното мероприятия. Много неща станаха ясни. Аз не съм се месил никога в работата на други партии и никога не съм си давал мнението какво трябва да правят в тях“, заяви премиерът на въпрос за оставката на Корнелия Нинова. „Давал съм оставка, когато съм виждал, че управлението трябва да бъде преструктурирано. Това е лично решение на БСП, каза още. На въпрос относно резултатите от изборите, Борисов изтъкна: „аплодисментите в ЕНП са, че в България сме победили лидера на ПЕС в пряк двубой“. „Няма как социологическите агенции да са засичали преднина за БСП. Това са 7%. Видя се къде са отишли парите за медии, социолозии и политолози. Резултатите на ГЕРБ са много добри в състоянието, в което влязохме в тази кампания“, обяви той. „Ние сме първа сила сред работещите, младите, висшистите. Губим от БСП при над 60-годишните и при нискоинтелигентните. Сиреч, аз мога да се запиша там след 13 юни“, пошегува се Борисов. „Това е оценката на изборите. Аз не се заглеждам в други партии, само в мои. Затова в следващите дни ще кажем какво ще правим“, добави министър-председателят. „Когато победиш, можеш да замълчиш. Когато загубиш, трябва да говориш. Ако искат да кажат, че те са победители, все ми е тая“, отсече премиерът. „Сега ще се виждам с Орбан. На различни позиции сме, но сме големи приятели. Виктор е безспорен антикомунист. Тези, които най-много му искаха оставката, завършиха на 3-4-5 място. Той ги разгроми. Навсякъде има хейтъри и недоволни. Аз самият съм го критикувал особено за университета. Но с него сме приятели от 20 години. Пред камерите всички имаме ясни кандидати. В следващите часове ще се изговорят много неща, ще мине раздаването и тогава ще започнат по-същинските преговори. Този, който първи говори, ще загуби. Това ще бъде едно дълго състезание. Както аз си задържах партията и последните две седмици я пуснах и ги минах всичките“, каза още премиерът. „Благодаря на президента, че ме поздрави“, заяви Борисов. „Лиляна Павлова показа, че има страшно много преференции. Г-жа Златева й се надсмиваше за 7-ото място, но май при нея не се получаваха нещата. Аз имам принципи. Никога не се надсмивай на победения. Не го ритай, а му подай ръка, каза той. „По моите теми на партията ще говоря сигурно четвъртък или петък. Дори и в тези три области, където губим, в градовете, в сърцето – печелим. Няколко организации или ще ги разформировам, или ще ги правя наново. В Добрич и Плевен ще чистя всичко до корен“, заяви премирът. Той определи решението да вземат телефоните на лидерите по време на днешното заседание за правилно, тъй като ползването на телефон показва лошо възпитание, а и така много бързо изтича всичко, което се говори, коментира Борисов. „Не се меся в работата на патриотите, те се карат, защото са три остри камъка. ВМРО направи много силен резултат. Валери и „Атака“ си направиха своите кампании. Марешки направи силен резултат. Гледах плакатите по магистралите, докато пътувах, бяха Марешки с Льо Пен, а тя би Макрон във Франция“, анализира Борисов. „Хареса ли ви тунелът вчера и естакадите в Габрово“, попита журналистите той. „Всеки, който проговори и започне да издава много позиции, ще загуби. Ние имаме няколко коза, сложил съм си ги в ръкавчетата, и чакам. Голямата уста е грешка“ заключи премиерът на въпрос ще коментира ли нещо след извънредното заседание в Брюксел. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.05.28", "title": " Борисов от Брюксел за евроизборите: Ние сме първа сила сред работещите, младите и висшистите (ВИДЕО)\t"}
{"url": "https://trud.bg/%d1%89%d0%b5%d1%82%d0%b8-%d0%b7%d0%b0-%d0%bc%d0%b8%d0%bb%d0%b8%d0%be%d0%bd%d0%b8-%d0%be%d1%82-%d1%81%d0%b4%d0%b5%d0%bb%d0%ba%d0%b0-%d1%81-%d0%bd%d0%b8%d0%b2%d0%b8-%d0%b2-%d0%b1%d0%be%d0%b6%d1%83%d1%80/", "text": "Терените са близо до главната улица Кметът на Божурище Георги Димов (ГЕРБ) бе изведен вчера с белезници от служебния му кабинет. Освен него бяха задържани за 24 часа заместничката му Габриела Дончева и секретарят на общината Цветелина Димитрова. Разследването на спецпрокуратурата и КПКОНПИ е за неизгодна сделка с 80 дка площи частна общинска собственост, обясни вчера зам.-главният прокурор Иван Гешев. Случаят е от декември м.г., а сигнал за него подал шефът на общинския съвет Георги Димитров. По думите на Гешев терените в края на Божурище били продадени за общо 150 000-160 000 лв., при реална цена от 8 милиона лева. Купувачите били 3 фирми и едно частно лице – магистрат от Националната следствена служба. По-късно стана известно, че това е следователката Ваня Дойчева, която придобила 20,5 дка срещу 52 500 лв. Площите в края на града се водели земеделска земя, но били отлични за строителство, били по продължението на главната улица и терените наоколо били в регулация. “Краде се много и нагло”, каза Гешев. Според него кметовете продължавали да не разбират, че ако се познават с местния прокурор и полицай, вече не могат да разчитат на тях, тъй като разследванията се водят от спецпрокуратурата и комисия “Антикорупция”. “Слухът, че тази комисия е умряла, е преждевременен”, добави АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.05.28", "title": " Щети за милиони от сделка с ниви в Божурище (обзор)\t"}
{"url": "https://trud.bg/%d0%bc%d0%b0%d1%80%d0%b8%d0%bd-%d0%bb%d1%8c%d0%be-%d0%bf%d0%b5%d0%bd-%d0%be%d1%82%d0%b8%d0%b2%d0%b0-%d0%b2-%d0%b1%d1%80%d1%8e%d0%ba%d1%81%d0%b5%d0%bb-%d0%b7%d0%b0-%d0%b4%d0%b0-%d1%80%d0%b0%d0%b1/", "text": "Лидерката на френската крайна десница Марин Льо Пен обяви, че отива още тази вечер в Брюксел, за да работи по създаването на „супер група“ в Европейския парламент, която нейната партия „Национален сбор“ се надява да оглави заедно със своя италиански съюзник Матео Салвини, предаде Франс прес, цитиран от БТА. „Няма да отида утре, отивам още днес“, заяви Льо Пен, подчертавайки, че има работа за вършене. „Изглежда сме на път да съставим „супер групата“, която бяхме вече обявили, и която впрочем в момента, в който казвам това, включва 77 депутати“, добави лидерката на „Националния сбор“. „Надяваме се след преговори да увеличим значително този брой“, добави Льо Пен, чиято партия спечели евроизборите във Франция. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.05.28", "title": " Марин Льо Пен отива в Брюксел, за да работи по създаването на „супер група“ в ЕП"}
{"url": "https://trud.bg/%d0%ba%d0%be%d1%80%d0%bd%d0%b5%d0%bb%d0%b8%d1%8f-%d0%bd%d0%b8%d0%bd%d0%be%d0%b2%d0%b0-%d1%85%d0%b2%d1%8a%d1%80%d0%bb%d0%b8-%d0%be%d1%81%d1%82%d0%b0%d0%b2%d0%ba%d0%b0-%d0%be%d0%b1%d0%b7%d0%be%d1%80/", "text": "Партията свиква конгрес на 15 юни, избира нов лидер Лидерът на БСП Корнелия Нинова подаде оставка на закритото заседание на Националния съвет на БСП вчера. Тя е изненадваща, тъй като предишния ден на брифинг в централата на партията – в деня на изборите лидерът на БСП не излезе пред журналисти – Корнелия Нинова заяви, че няма да подава оставка, но ще започне процедура по избор на нов председател на БСП, т.е. своеобразен вот на доверие в партията. В изявлението си пред съпартийците Нинова на първо място благодари на всички тях, както и на всички, които са гласували за БСП и признава: “Да, ние загубихме тези избори.” Тя подчертава, че трябва да се открои и положителното – БСП е единствената партия, която повишава в абсолютен брой гласовете си и то с близо 30 000 и увеличава мандатите си в Европарламента. “Да, знаем, че авторитарна власт се сваля трудно.Срещу нас беше изправена цялата държавна машина, медии, анализатори, купен вот, страх и изкарване на администрацията под команда да гласува. Дори и при тази ситуация, нашият основен опонент има около 500 хиляди гласа.” Затова и според Нинова, всички социалисти трябва да имат самочувствие и да не униват. Заради факта на загубата обаче Нинова подава оставка и поема цялата отговорност. Солидарно с нея е подал оставка и председателят на предизборния щаб Георги Свиленски. БСП ще свика конгрес в съкратени срокове – той ще се проведе на 15 юни, тогава ще се констатира според устава на партията тази оставка. До тази дата тя ще ръководи БСП. Конгресът трябва да приеме правилата за пряк избор на нов председател. Нинова предлага и да стартира кампания за номинации. Така до края на юли ще може да се избере нов председател, за да може да се съсредоточи партията за местните избори наесен. Нинова смята, че БСП има сили и може да спечели вота за кметове.   Червените се връщат в парламента Депутатите на БСП да се върнат в парламента, е едно от предложенията, което направи председателят на партията в оставка Корнелия Нинова на закритото заседание на Националния съвет на партията вчера, което приключи късно вечерта. Очаква се да бъде гласувано, тъй като според мнозина партийци изваждането на парламентарната група било грешка. Корнелия Нинова сега също смятала, че нейното предложение тогава, което също бе гласувано на пленум, не било удачно.   Георги Гергов: Провалихме се, всички да си ходят Оставката на цялото Изпълнително бюро на БСП поиска областният лидер на социалистите в Пловдив Георги Гергов. “Всички от върха да си ходят”, отсече Гергов. Той се обяви категорично против това отговорността да се прехвърля по структурите на партията, защото това било “от болната на здравата глава”. “Да се носи политическа отговорност за това, което се случи на тези избори. Не може – един път загубихме готови избори, сготвени!”, продължи Гергов. Той се закани, че няма да допусне да се влезе в подготвените схеми на ръководството.   БСП търси нов „предател”, вместо „председател”  Поправиха текста на сайта на левицата Пресцентърът на БСП изпрати официално съобщение с изявлението на Корнелия Нинова пред Националния съвет на партията, в което тя подаде оставка и поиска да стартира процедурата за пряк избор на лидер. В него е допусната фрапантна смислова грешка – ключовата дума, която би трябвало да е “председател”, е изписана като “предател” и добива друг ироничен смисъл на фона на изгубените избори. Същият текст бе качен и на сайта на партията. Нинова призова до края на юли БСП да избере нов председател на партията такъв, какъвто реши. Официалното съобщение на пресцентъра обаче гласи “да изберем новия предател такъв, какъвто партията реши”. Почти веднага грешката в сайта на левицата бе поправена, но моментна снимка на сгрешеното изявление се завъртя в нета. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.05.28", "title": " Корнелия Нинова хвърли оставка (обзор)\t"}
{"url": "https://trud.bg/%d0%b2%d1%8a%d0%b7%d1%81%d1%82%d0%b0%d0%bd%d0%be%d0%b2%d0%b5%d0%bd%d0%be-%d0%b5-%d0%b4%d0%b2%d0%b8%d0%b6%d0%b5%d0%bd%d0%b8%d0%b5%d1%82%d0%be-%d0%b2-%d1%82%d1%83%d0%bd%d0%b5%d0%bb-%d0%b5%d1%87/", "text": "Възстановено е движението в тунел „Ечемишка“ на АМ „Хемус“, в посока София. То бе ограничено заради  . Това съобщиха от пресслужбата на Агенция „Пътна инфраструктура“. Всички граждани и транспортни фирми могат да получават информация за актуалната пътна обстановка от интернет страницата на АПИ – www.api.bg, както и по всяко време от денонощието на тел. 0700 130 20 в АПИ. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.05.28", "title": " Възстановено е движението в тунел „Ечемишка“ на магистрала „Хемус“"}
{"url": "https://trud.bg/%d0%b2%d0%b8%d0%b6%d1%82%d0%b5-%d0%b0%d0%ba%d1%86%d0%b5%d0%bd%d1%82%d0%b8%d1%82%d0%b5-%d0%b2-%d0%b1%d1%80%d0%be%d1%8f-%d0%bd%d0%b0-%d0%b2%d0%b5%d1%81%d1%82%d0%bd%d0%b8%d0%ba-%d1%82%d1%80%d1%83-411/", "text": "Скандалите спряха хората за вота БСП не се възприема като алтернатива на това управление. Избирателната активност вече се доближи до тази от 2014 г.             Евробюрокрацията е тумор, който ще бъде орязан безжалостно Българите се разграничиха от собствената си политическа класа, казва доц. Валентин Вацев в интервю за „Труд“.           Преференция – това звучи гордо! Мажоритарният вот е въпрос на материални възможности и трибуна, което пък е следствие от първото – коментар на Емил Спахийски.               Депутат е най-сладкият занаят Парламентаристите не се заседяват по банките, защото имат натоварен график с бизнес рандевута. Един мандат стига да оправиш себе си, децата и внуците – „Легенди и истини в българската история“ с Росен Тахов.           Ура! Армията без полицейски функции Такова възклицание имаше след приемането на последните поправки на Закона за отбраната и Въоръжените сили – анализ на Спирдон Спирдонов.         Двойникът Силует на победителя в „Като две капки вода“ Стефан Илчев. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.05.28", "title": " Вижте акцентите в броя на вестник „Труд“ в сряда, 29 май 2019"}
{"url": "https://trud.bg/%d0%bf%d1%8a%d1%80%d0%b2%d0%b0-%d0%bf%d1%80%d0%b8%d1%81%d1%8a%d0%b4%d0%b0-%d0%b2-%d1%81%d1%82%d1%80%d0%b0%d0%bd%d0%b0%d1%82%d0%b0-%d0%b7%d0%b0-%d1%82%d1%8a%d1%80%d0%b3%d0%be%d0%b2%d0%b5%d1%86-%d0%bd/", "text": "Съдът в Айтос наложи условно наказание от шест месеца „лишаване от свобода“, изтърпяването на което е отложено с изпитателен срок от три години спрямо Митко М., подсъдим за предлагане на пари за склоняване на шест души да упражнят избирателното си право в полза на определена политическа партия.  Това е първата присъда, наложена в страната на заловен търговец на гласове на тези избори, коментираха от прокуратурата. Митко М. действал в Айтос и е признал вината си. Той предложил на шест души от махалата си по 20 лева, с цел да ги склони да упражнят избирателното си право в полза на определена политическа партия, като по време на гласуването всеки от тях е следвало да отбележи номера на тази партия на бюлетината – престъпление по чл.167, ал.2 от НК. Митко М. е лишен от право да заема държавни и обществени длъжности в системата на държавния апарат и общинската администрация за срок от две години. Престъпното деяние е разкрито благодарение на отличните процесуални действия, извършени от служителите на ОД МВР – Бургас. Споразумението, което е одобрено от Районен съд – Айтос, е окончателно и има сила на влязла в законна сила осъдителна присъда. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.05.28", "title": " Първа присъда в страната за търговец на гласове на вота\t"}
{"url": "https://trud.bg/%d0%bf%d1%80%d0%b0%d0%b2%d0%bd%d0%b0%d1%82%d0%b0-%d0%ba%d0%be%d0%bc%d0%b8%d1%81%d0%b8%d1%8f-%d0%be%d1%82%d1%85%d0%b2%d1%8a%d1%80%d0%bb%d0%b8-%d0%b2%d0%b5%d1%82%d0%be%d1%82%d0%be-%d0%bd%d0%b0-%d0%bf-2/", "text": "Правната комисия в Народното събрание отхвърли ветото на президента Румен Радев върху Закона за държавната собственост. 14 депутати са гласували за отхвърлянето му, информира БГНЕС. Според президента в Закона не е постигнат баланс между обществения интерес и защитеното от Конституцията право на собственост и вместо ефекта на ускоряване се създава риск от забавяне на важни инфраструктурни обекти. Законът беше приет от парламента на 15 май 2019 г. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.05.28", "title": " Правната комисия отхвърли ветото на президента върху промените в Закона за държавната собственост"}
{"url": "https://trud.bg/%d1%80%d0%b5%d0%b7%d1%83%d0%bb%d1%82%d0%b0%d1%82%d0%b8%d1%82%d0%b5-%d1%81%d0%b0-%d0%ba%d0%b0%d1%82%d0%b0%d1%81%d1%82%d1%80%d0%be%d1%84%d0%b0-%d0%b7%d0%b0-%d1%86%d1%8f%d0%bb%d0%b0%d1%82%d0%b0-%d0%bf/", "text": "Ниската избирателна активност в България може да си обясним с това, че здравият разум на нашите сънародници лека, полека се завръща. Целият български политикум, т. е. съвкупните леви, десни и средни, успяха да активират политически не повече от 1/3 от българските избиратели. Това е катастрофа за цялата досегашна политическа класа. Животът на българската политическа класа и животът на българското общество са оказа, че са перпендикулярни. Въртяха, сукаха, ореваха света, изписаха се кофи с мастило, изхабиха се тонове хартия и мегавати електроенергия, накрая няма и 30 процента обществен отклик. Това е катастрофа за целия ни политикум. Тези хора не могат да съберат интереса и вниманието дори на 1/3 от българите, които имат право на политическа активност. Свидетели сме и на залеза на българския социал-либерализъм. Трябва да помним, че председателят на БСП Корнелия Нинова беше силно облагодателствана от президента на ПЕС Сергей Станишев. Тя не е антиСтанишев. Българските социал-либерали са едно котило. Това, че намериха за възможно точно сега да се скарат, не би трябвало да интересува сериозните хора. Отива си не Корнелия или Станишев, а социал-либерализмът, отива си една цяла епоха в Европа, включително и в България. Ядрото на левите либерали от ПЕС, не знам защо се наричат социалисти, плюс десните либерали в лицето на ЕНП загубиха колективния си монопол на политическия живот в Европейския съюз. Досегашното ядро на статуквото в ЕС е срутено. Историята ме изпревари. Очаквах това да се случи на следващи избори, а сега да има само идеологически промени. Но, не. Ядрото, което сега доминираше до момента в Евросъюза е срутено и то вече принадлежи на историята. Сега предстои един не много кратък процес, около половин година, но не повече от 1 година, когато ще се събере нова конфигурация на Европарламента. Със сигурност десни и леви либерали нто заедно, нито поотделно ще могат да определят пейзажа на европейските процеси. Сложете в сметката и един неясен момент – предстои английските парламентаристи да напускат. Тяхната бройка ще бъде разпределена по другите парламентарни групи по квоти. Това също ще послужи за разрушаването на досегашното статукво, което всъщност вече го няма. Ако българските леви и българските десни бяха наистина европейски леви и десни, щяха да тръгнат да мислят какви процеси се развиват в ЕС. Налице ли е все още троцкисткото единство на наднационалните обединени европейски щати? Евротроцкистите претърпяха крах и евродесните либерали – също. От тук нататък ще има нова карта, нови отношения и разбира се нови проблеми в Европа.", "date": "2019.05.28", "title": " Резултатите са катастрофа за цялата политическа класа\t"}
{"url": "https://trud.bg/%d0%b2%d0%bd%d1%83%d0%ba%d1%8a%d1%82-%d0%bd%d0%b0-%d0%b2%d0%bb%d0%b0%d0%b4%d0%b8%d0%b3%d0%b5%d1%80%d0%be%d0%b2-%d0%b3%d0%be%d1%81%d1%82%d1%83%d0%b2%d0%b0-%d0%bd%d0%b0-%d1%88%d1%83%d0%bc%d0%b5%d0%bd/", "text": "Кметът на Шумен Любомир Христов се срещна във вторник с внука на композитора Панчо Владигеров – Панчо Владигеров–младши. Той е в Шумен по повод едноименния Международен конкурс за пианисти и цигулари, и гостува на шуменската публика, пред която представи компакт-диск с авторски транскрипции за две пиана от П.Владигеров. „От сърце благодаря на общината за всичко, което така активно и сърцато прави, за да се помни и уважава делото на Панчо Владигеров. Щастлив съм, че тук, в България, през последните години хората все повече се обръщат към творчеството на Владигеров и говорят за неговото значение. Радвам се и благодаря, че 120-та годишнина от рождението му се отбелязва толкова мащабно както в Шумен, така и в цялата страна“, каза наследникът на композитора. Кметът Христов подари на Панчо Владигеров–младши сувенир с изображение на Мадарския конник. Двама си обещаха следващата среща да бъде на 26 юни в София, когато е концертът „Фамилия Владигерови свири Владигеров“. Той ще събере всички талантливи внуци на Маестрото заедно на българска сцена. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.05.28", "title": " Внукът на Владигеров гостува на Шумен\t"}
{"url": "https://trud.bg/%d0%b5%d0%b2%d1%80%d0%be%d0%b8%d0%b7%d0%b1%d0%be%d1%80%d0%b8%d1%82%d0%b5-%d0%bc%d0%b5%d0%b6%d0%b4%d1%83-%d1%80%d0%b5%d0%b0%d0%bb%d0%bd%d0%b0%d1%82%d0%b0-%d0%b8-%d0%b2%d0%b8%d1%80%d1%82%d1%83%d0%b0/", "text": "„Позитано“ 20 допусна три груби грешки, които бяха наказани от избирателите Политическата зрялост се различава от дилетантщината в политиката по способността да се разпознават и разграничават виртуалните теми и страсти, които бушуват в „чаша-фейсбук“ от реалните нагласи, очаквания и искания на широкото обществено мнозинство от граждани. Едно е пред лаптопа, а съвсем друго на терен – в селото, в квартала, в семейството. Фейсбук не е обществото, а стотици фрагменти от него, никоя от които не съставлява самостоятелно преобладаващото обществено мнение за политиката и управлението. Затова, който съди за политиката по фейсбук и своя кръг от виртуални приятели, не стига далеч. В тези избори виртуалната политика се сблъска с живата реалност. Докато виртуално бушуваха „революции“, а на някои им се привиждаше даже „режим“ и „диктатура“, които трябва да бъдат „свалени“, за да възцари справедливостта, в реалния живот широкото обществено мнозинство показа, че иска разум, спокойствие, доходи и работни места. И очаква компетентност, отговори и решения на проблемите, а не голи констатации, кресливи фрази, партийни истерии и грозни скандали. Една от основните причини ГЕРБ да спечели категорично е, защото остана на терена на обществените реалности и не наруши добрия тон, извън нормалните защитни реакции спрямо една безогледна агресия от противниците. Заслугата за това е изцяло на техния лидер Бойко Борисов, който се ангажира лично с тези избори и на практика поиска и получи вот на доверие от своите поддръжници. Той първо отговори еднозначно – с отстраняване от властта – на общественото недоволство от всички управници, които след цял живот на държавна хранилка се оказа, че тънат в необяснимо охолство. А след това беше достатъчно да се качи на джипката и да започне да обикаля магистрали и заводи, за направи патоса на БСП с „братовчеда Ради“ и „къщата в Барселона“ да изглеждат като махленско дребнотемие. Защото едно е да говориш за нова „индустриализация“, съвсем друго е да можеш да посочиш реално построените нови фабрики и да застанеш до новопостъпилите в тях работници. Едното е виртуална политика, която вдъхновява партийния актив, а другото – съвсем реална, която има значение за хората. БСП очаквано катастрофира, тъкмо защото беше в плен на виртуалната политика. „Позитано“ 20 допусна три груби грешки, които бяха наказани от избирателите. Първо, решиха, че БСП е отново цялата в „бяло“ и може сама да спечели доверието на избирателите само с червеното знаме напред. Похвално самочувствие, но далеч от действителността. Изпокараха се и дистанцираха всякакви независими от тях съюзници, приятели, партньори и обществени фигури с присъствие и влияние в обществото. Държаха се като че ли някой им е длъжен да им даде власт щом е недоволен от статуквото, вместо да търсят подкрепа. Капсулация и партийно високомерие – този зловреден синдром избуява в БСП от доста време. Това мобилизира твърдия електорат, но отблъсква свободните избиратели от политическия център. А на „Позитано“ 20 изглежда трудно проумяват, че само с твърдите си партийни избиратели и безпартийни другари отдавна вече не могат да спечелят никакви национални избори. Когато са успявали през последните 20 години, както например при Станишев и Първанов през 2005 г., това е било само с отваряне на партията към гражданското общество, с широко коалиционно ветрило и обединителна национална кауза. БСП може да спечели избори само като част от широко обществено движение, а не със стратегия „ние сами“. Втората грешка на БСП беше слабата листа, гарнирана с омразата и разделението, които излъчваше към обществото войната на „Позитано“ срещу лидера на европейските социалисти Сергей Станишев. Безпартийните леви очаквано за мнозина извън БСП, но изненадващо за партийния апарат, не оправдаха очакванията. Остриетата Елена Йончева и Иво Христов – все хора с безспорни качества – не успяха да излязат от досегашните си социални роли на коментатори и да влязат в ролята на политически представители. Дълбоката разлика между едната и другата е, че политическият представител освен критиката към статуквото, трябва да олицетворява солидност, компетентност и капацитет да решава проблемите на хората с конкретна политика. Фейсбук-белетристиката може да трупа лайкове във Фейсбук, но не носи достатъчно гласове в изборните урни. И третата грешка беше сбърканият тон на самата предизборна кампания. Избори не се печелят със скандалджийство. Не е достатъчно само да се притичва със сигнали до прокуратурата. Ако беше, Яне Янев щеше да е несменяем управляващ. Подобно политическо поведение може да вкара една малка партия в парламента, но не носи мнозинство. Иска се да олицетвориш – кадрово и идейно – друг тип политика. След като изсъхнат сълзите на радост от успеха у едните, и сълзите на тъгата от провала на другите, и двете водещи партии изглежда са изправени пред важни дилеми. ГЕРБ може да продължи с нова енергия само, ако не затъне в старите коловози на арогантност и месианство. След като доказа, че има още дълги години политически живот, Бойко Борисов има шанс да обнови ГЕРБ, стига да не допуска грешките от миналото, когато приюти соросоидите под крилото си. ГЕРБ е българската антикомунистическа десница, която би могла да обедини около себе си и широки обществени кръгове, които не приемат идеята за федерална Европа. Що се отнася до БСП, те първо трябва да преодолеят дълбокото вътрешно разделение и партиен канибализъм. Няма да е честно, ако хвърлят вината за поредната загуба само върху Нинова и Йончева, или пък ако анти-станишевистите си измият ръцете със Сергей Станишев. Проблемите им са много по-дълбоки. Все пак положителното за тях в цялата ситуация е, че в лявото пространство БСП остава незаобиколим фактор. Затова пред тях има поне два пътя на бъдещо развитие – или да се отворят към гражданското общество и да станат част от широко обществено движение за промяна, или да се закотвят като една безнадеждна партийна опозиция, обречена да бъде втора сила. Извън тях в левицата своя партийна територия имат единствено АБВ, които в този вот бяха потопени от ниската избирателна активност, но имат своите шансове сред младите хора и левия център. Друго в лявото няма. Кръжочните усилия на довчерашни служители на Сорос, днес самоопределящи се като „радикално леви“, са лишени от политическа тежест, авторитет и влияние в обществото. Професионалната и добре обезпечена кампания на ВМРО и Джамбазки дадоха своя добър резултат. Обстоятелството, че между тях и НФСБ на Валери Симеонов беше запазен коректния тон, създава предпоставки за нова консолидация в патриотично-националистическия сектор. Крайно ниската избирателна активност беше спасителна за „Демократична България“. Те със сигурност ще получат импулс от приличния резултат, но не бива да се забравя, че при нормалната за едни парламентарни избори активност от около 50% те твърдо биха останали под чертата. Що се отнася до голямата европейска картина – тя никак не е успокояваща за статуквото, олицетворявано от ЕНП, ПЕС и либералите в Европейския парламент. Те сега приповдигнато обясняват, че не се била случила „консервативна вълна“, но явно само те са очаквали такава – на страха очите са големи. Факт е, че ЕНП и ПЕС загубиха мнозинство за първи път след 1979 г. Сега ще трябва да правят безпринципни широки коалиции с либералите, а вероятно и със „зелените“, за да пазят статуквото и да се борят да продължи пълзящата федерализация на ЕС. Но тази политика вече има силна спирачка – консервативните и националистически формации, които се борят за Европа на нациите, остават в аритметическо малцинство със 150 евродепутати. Но по-важното е, че в ключовите големи държави от ЕС те победиха статуквото, а трябва да е ясно, че посоката за развитие на ЕС се определя именно от националните държави, а не от Европейския парламент. Федерализацията на Европа беше отхвърлена от гражданите на Франция (където Макрон, на чиято партия се дължи нарастването на евролибералите, загуби), на Италия, Полша, Унгария и, разбира се, на Великобритания, където партията на Фарадж „Брекзит“ спечели колкото Корбин и Тереза Мей взети заедно. По този начин беше напълно делегитимирана опорната точка на еврофилите в Обединеното кралство, че видите ли, народът не искал Брекзит, но „националпопулистите“ го били заблудили. Британците показаха в тези избори какво искат по безпрекословен начин – Европа на нациите и напускане на ЕС. Тези резултати са първите европейски предвестници на демонтажа на неолибералния глобализъм, стартиран от САЩ и управлението на президента Доналд Тръмп. Засега инсталираният от Обама и Хилъри глобалистки политически елит в Европа, удържа напора, но при евентуален втори мандат на Тръмп през 2020-2024 г., голямата промяна със сигурност ще застигне и Стара Европа. Ще поживеем, ще видим.", "date": "2019.05.28", "title": " Евроизборите – между реалната и виртуалната политика\t"}
{"url": "https://trud.bg/%d0%b2-%d0%b5%d1%81-%d0%b8-%d1%83-%d0%bd%d0%b0%d1%81-%d0%bb%d1%8f%d0%b2%d0%be-%d0%b4%d1%8f%d1%81%d0%bd%d0%b0%d1%82%d0%b0-%d0%bb%d0%b8%d0%bd%d0%b8%d1%8f-%d0%b5-%d0%bf%d1%80%d0%b5%d0%b4-%d1%80%d0%b0/", "text": "В основни линии сериозните предизборни прогнози се потвърдиха. Отрицателният уклон сред избирателите спрямо досегашните политики на Европарламента (ЕП) се увеличава почти във всяка страна, в немалко достигна до необратимо отрицание на ляво-десните, наричани още системни партии от ЕНП и ПЕС. Както в ЕС, така и у нас тази безпринципна и много вредна за европейците линия е пред очевиден разгром. Според изборните резултати смяната й е неизбежна, тъй като запазването й под една или друга форма рязко ще увеличи и ускори антисъюзните нагласи. Читателите на „Труд“ не са изненадани от победата на ГЕРБ на тези избори, за безалтернативността на партията се пише тук повече от година. Преди всичко защото няма реална опозиция, колкото и да се смъква постепенно в очите на българите управляващата. Унизителен, крайно тревожен за бъдещето й е днешният резултат – едва под 10% от общия брой избиратели са я подкрепили, но и това се оказа напълно достатъчно. Неубедителен излезе екипът на изпълнителната власт в повечето си звена, наложиха се смени на редица министри, поредица скандали със силен корупционен привкус се случиха в предизборна фаза. Предизборната листа, предложена и съгласно ценни съвети от ЕНП, не се оказа много впечатляваща, представящите я говореха по брюкселски стерилно и обтекаемо с либерално отшлифовани физиономии. Принципна и настъпателна опозиционна партия би могла да използва успешно тези и доста други слабости на ГЕРБ и да излезе отпред в крайната класация. Очевидно за огромния процент избиратели БСП не е нито едното, нито другото. Напълно безпринципна е от 11. 11. 1989 г. „Преходът е десен и трябва да се провеждат десни политики“ – тази мантра е в главите и под сурдинка в устите на почти всички по-видни партийни функционери и влиятелни фигури. Това и прави БСП на власт и в опозиция – лява фразеология за заблуда на членове и симпатизанти, но дясно поведение строго в контекста на линията на ПЕС. С „няма ляво и няма дясно“ такава партия, с Нинова или друго лице за водач, не може да победи не само ГЕРБ, но и всяка друга клиентела или партия н нейно място. Ляво-дясната лъжлива пяна на „Позитано“ 20 отблъсква все повече структури по места, скоро и по селата няма да печелят избори, писахме преди две години, това виждаме днес. Никоя предизборна листа не е печелила със Станишев в нея, предизвестено загуби и тази. Без опозиция отсреща не само ГЕРБ ще печели редовно с ляво-десни политики. Като такава не се обозначиха нито ДПС, нито комично разединените патриоти, практически никой. Това никак не е добро за политическия живот у нас, опасно е и за управляващите, изглежда Борисов го разбира ясно. Не гласуваха около 70% от избирателите, повечето мотивирани да протестират по този начин срещу отблъскващото ги ляво-дясно статукво. С протестния по същество вот и на значителна част от гласувалите стават около 80%. За сведение на соцдепутатите, гербаджиите и другите „системни“, тези българи не са дебили, по данни от психиатричната литература лицата с умствена изостаналост у нас са 2,5-3%. Не са дебили и имбецили българите, голямото мнозинство са прилично ориентирани в политическия живот. Мозъците у нас са по-слабо промити от онези на запад, комунистическата пропаганда ни е направила относително по-устойчиви спрямо масови манипулации. А либерално-лъжедемократичните промивки с измамни мантри малко се отличават от комунистическите. Туземната политолигархия е изхабена напълно, обективно е налице огромно пространство за поне две истински партии, ясно доловими са и такива очаквания сред протестно негласуващите. Така е от поне 5-6 години, досега не се получаваше, защото в Брюксел ЕНП и ПЕС успешно затискаха други тенденции, манипулативно наричани несистемни или популистки. А какво е всъщност популизмът? Да се мами публиката с приятни за ушите, но противоречиви, преднамерено лъжливи обещания, които мамещите политици и партии не само не могат, но и не възнамеряват да изпълняват. От populus = народ, партиите в ЕНП по определение са популистки. Още по-върло лъжливо популистки са тези в ПЕС. Такива са те, не националистическите! Изборите в почти всички страни от Евросъюза ясно показаха недоверието си към партиите от тези две „семейства“. В Германия първата в Европа социалдемократическа партия буквално се срина, във Франция доскоро много силната соцпартия – също. Тежки загуби претърпяха и условно десните в тези водещи в ЕС държави, както и в редица други. Активното мероприятие срещу националистите в Австрия донесе съществени ползи за „системните“ в няколко страни наоколо, но много за кратко, очаква се силен откат заради мръснишкото мероприятие. Във Великобритания страшен удар претърпяха консерваторите, а спечели партия с название Партия на Брекзит. Шикалкавенето „ще напуснем – ще останем“ приключва, с това се стопява и силата на ляво-десния алианс в Брюксел. Съвсем друга среда се създава в Европа, наесен ще се появят нови сглобки, нови сблъсъци, съответно и нови партии. Отначало с подставени лица и измамни названия, после и истински. У нас също.", "date": "2019.05.28", "title": " В ЕС и у нас ляво-дясната линия е пред разгром\t"}
{"url": "https://trud.bg/%d0%bc%d0%b0%d1%80%d0%b8%d1%8f-%d0%b7%d0%b0%d1%85%d0%b0%d1%80%d0%be%d0%b2%d0%b0-%d0%bc%d0%be%d1%81%d0%ba%d0%b2%d0%b0-%d0%b8%d0%b7%d0%b8%d1%81%d0%ba%d0%b2%d0%b0-%d0%bf%d1%80%d0%b5%d0%b4%d0%be%d1%81/", "text": "Москва изисква от Временната административна мисия на ООН в Косово (ЮНМИК) информация за задържан в Косово гражданин на Руската федерация. Това заяви говорителят на Министерството на външните работи на Русия Мария Захарова, предава TACC. Официалният представител на външнополитическото ведомство в Москва подчерта, че ще бъдат предприети мерки за освобождаването на руснака. По-рано в хода на операцията, която се провежда на територията на Косово, е задържан руски гражданин от мисията на ООН в страната. Съответното бе обявено от държавния глава на Сърбия Александър Вучич. „Сред задържаните е руският гражданин Михаил Краснощенков, сътрудник на ЮНМИК. Информирахме за това руските органи“, заяви Вучич. От ЮНМИК съобщиха, че Краснощенков е настанен в болница в Митровица с наранявания. Не се уточнява състоянието му. Alo.rs предаде, че руснакът е бил „ударен от спецчастите на косовската полиция“, след като са го чули, че „разговаря със сърби на сръбски език“. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.05.28", "title": " Мария Захарова: Москва изисква предоставянето на информация за задържан в Косово руснак"}
{"url": "https://trud.bg/%d0%b3%d0%b5%d0%be%d1%80%d0%b3%d0%b8-%d0%b3%d0%b5%d1%80%d0%b3%d0%be%d0%b2-%d0%b7%d0%b0%d0%b3%d1%83%d0%b1%d0%b8%d1%85%d0%bc%d0%b5-%d0%b3%d0%be%d1%82%d0%be%d0%b2%d0%b8-%d0%b8%d0%b7%d0%b1%d0%be%d1%80/", "text": "Оставката на цялото Изпълнително бюро на БСП поиска областният лидер на социалистите в Пловдив Георги Гергов. Всички от върха да си ходят, отсече Гергов на влизане на извънредния следизборен пленум на БСП. Той влетя на „Позитано“ 20 бесен и се обяви категорично против това отговорността да се прехвърля по структурите на партията, защото това било „от болната на здравата глава“, предаде  . „Да се носи политическа отговорност за това, което се случи на тези избори. Не може – един път загубихме готови избори, сготвени!“, възмути се Гергов. Не може БСП да загуби тези избори и не трябваше, отсече социалистът. По думите му пленумът неслучайно се свиква в неподходящия момент, още преди да излязат окончателните резултати. Той се закани, че няма да допусне да се влезе в подготвените схеми на ръководството. Междувременно стана ясно, че лидерът Корнелия Нинова е  , че подава оставка още при откриването на заседанието. На влизане в „Позитано“ 20 бившият лидер на БСП Михаил Миков също поиска оставката на Нинова. „Във всеки случай, трудно се прави избор, когато си има председател, който не е подал оставка. Не знам как се правят тези избори, като не е подадена оставката“, коментира той. „Трябва да има заседание на настоящия конгрес, на който да се обсъди ситуацията и да се получат оставките на сегашното ръководство“, заяви и Атанас Мерджанов преди началото на пленума. Представителите на вътрешната опозиция в БСП заявиха още, че сегашният извънреден пленум, свикан от Нинова, не е необходим преди да се обявят окончателните резултати. Според Мерджанов и Гергов това са схеми, които целят замитане под килима. „Някой бърза да минимизира отговорността и да я прехвърли на структурите“, категоричен е Мерджанов. Според Антон Кутев пък загубата а БСП е „балъшка“, а основната грешка е била авторитарното управление на партията, както и сбърканата кампания.", "date": "2019.05.28", "title": " Георги Гергов: Загубихме готови избори, всички от върха в БСП да си ходят"}
{"url": "https://trud.bg/stefan-ilchev-ne-sum-spal-ot-vchera-sutrinta/", "text": "Победителят от седмия сезон на музикалното шоу за имитации „Като две капки вода“ Стефан Илчев, сподели в профила си в Instagram, че от вълнение не е мигнал цяла нощ. Той благодари на всички свои фенове и последователи за подкрепата, която са му оказали по време на цялото предаване. С брилянтното си изпълнението на песента „Камино“ на легендарната Лили Иванова, Стефан обра овациите сред журито и телевизионните зрители, като заслужено си извоюва прозвището „откритието на сезона“. След Стефан, второто почетно място зае Мария Илиева, която влезе в ролята на Бионсе и нейният хит „Listen“. На трета позиция застана Милко Калайджиев с имитацията си на Георги Минчев, а на последното четвърто място бе Тита, която също избра Бионсе, но представи песента „Crazy In Love“.", "date": "2019.05.28", "title": " Стефан Илчев: Не съм спал от вчера сутринта"}
{"url": "https://trud.bg/15-%d0%b3%d0%be%d0%b4%d0%b8%d0%bd%d0%b8-%d0%b7%d0%b0%d1%82%d0%b2%d0%be%d1%80-%d0%b7%d0%b0-%d0%bc%d1%8a%d0%b6-%d1%83%d0%b1%d0%b8%d0%bb-%d0%b6%d0%b5%d0%bd%d0%b0-%d1%81%d0%b8/", "text": "Окръжен съд – Бургас наложи наказание от 15 години затвор на подсъдимия Манол М., което наказание бе редуцирано на 10 години лишаване от свобода, при първоначален „строг“ режим на изтърпяване на наказанието. През есента на миналата година той убил жена си, като и нанесъл 10 удара с чук в главата. После се обадил на тел. 112 и сам посрещнал медицинския екип, като изразил учудване защо не е дошла полиция. 70 годишният Манол разказал, че изчакал жена му да излезе от банята и да включи сешоара да си суши косата. Така, без да го усети, че влиза в стаята я нападнал в гръб. Пред лекарите разкрил, че жена му го дразнела, защото заради нея лежал в психиатрична клиника и това влошило отношенията му с дъщеря му. Съдът осъди подсъдимия да заплати на пострадалото лице Т. К. – син на починалата, обезщетение за причинени неимуществени вреди в размер на 100 хил. лв., като отхвърли като немотивиран остатъка от предявения граждански иск в размер на 200 хил.лв. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.05.28", "title": " 15 години затвор за мъж, убил жена си"}
{"url": "https://trud.bg/%d0%b8%d0%b7%d0%b1%d0%b8%d1%80%d0%b0%d1%82%d0%b5%d0%bb%d0%b8-%d0%bf%d0%be-%d1%81%d0%b5%d0%bb%d0%b0%d1%82%d0%b0-%d0%b2-%d1%82%d1%8a%d1%80%d0%bd%d0%be%d0%b2%d1%81%d0%ba%d0%be-%d0%bc%d0%b8%d1%81%d0%bb/", "text": "Възрастни и малограмотни избиратели по селата във Великотърновска област мислили, че гласуват за местни управници. За такива случаи разказва и кметът на община „Златарица“ Пенчо Чанев. „В изборния ден срещам на площада възрастен мъж, който ми заяви с гордост: „Кмете, отивам да гласувам отново за теб“. Питам го как така ще гласува за мен и къде ме е видял в листите, а той отвръща: „Има един на 13-то място, който много прилича на теб. Ще дам вота си за него“, разказва управникът на балканската община. На евроизборите впечатление е направил минималния брой агитационни материали, които са били разпространени в отделните селища. Там избирателната активност е била средно около40 %, но е имало и много недействителни бюлетини. Повечето от тях били празни.", "date": "2019.05.28", "title": " Избиратели по селата в Търновско мислили, че гласуват за кметове"}
{"url": "https://trud.bg/%d0%b4%d0%b5%d1%81%d0%b8-%d1%86%d0%be%d0%bd%d0%b5%d0%b2%d0%b0-%d0%b5-%d0%b1%d1%80%d0%b5%d0%bc%d0%b5%d0%bd%d0%bd%d0%b0-%d1%81-%d0%bc%d0%be%d0%bc%d0%b8%d1%87%d0%b5-%d1%81%d0%bd%d0%b8%d0%bc%d0%ba%d0%b0/", "text": "Водещата Деси Цонева е бременна, като полът на второто си дете, разкри самата тя с пост в Instagram. Тя сподели две снимки в профила си, на които си личи наедрялото й коремче. Към единия кадър тя написа, че очаква момиченце. Деси вече има едно дете – момче, кръстено на бившия й съпруг Янчо Таков-младши. Със сегашния си приятел Явор Стефанов, са заедно от 2017-та, като самият той е 19 години по-голям от нея, но Деси невендъж е споменавала, че предпочита по-зрелите мъже.", "date": "2019.05.28", "title": " Деси Цонева е бременна с момиче (СНИМКА)"}
{"url": "https://trud.bg/%d0%bc%d1%8a%d0%b6-%d1%81-8-%d0%bf%d1%80%d0%b8%d1%81%d1%8a%d0%b4%d0%b8-%d0%b7%d0%b0-%d1%88%d0%be%d1%84%d0%b8%d1%80%d0%b0%d0%bd%d0%b5-%d0%b1%d0%b5%d0%b7-%d0%ba%d0%bd%d0%b8%d0%b6%d0%ba%d0%b0-%d0%b8/", "text": "30-годишен шофьор на „Мерцедес“ бе задържан в полицията след полицейска гонитба по сливенските улици, съобщиха от МВР. Г.Г. бил рекордьор сред системните нарушители на пътя, многократно наказван, с осем условни и ефективни присъда за управление на автомобил без книжка или след употреба на алкохол. Последният инцидент станал на 27 май, около 10 часа. По някаква ирония, Г.Г. не се подчинил на полицейския сигнал дав спре автомобила си точно, докато минавал по улицата край Областната дирекция на МВР. Последвала го патрулка. Той натиснал мръсна газ. Започнала гонитба. В района на Новоселски мост бил принуден да изостави колата си. Хукнал да бяга из кварталните улици. След кратко преследване бил задържан. Когато го хванали, отказал да му бъде направен тест за употреба на алкохол и наркотици. Служители на реда коментираха, че задържаният излязъл от затвора съвсем наскоро, където изтърпял последното си наказание за същите нарушения на закона. Г.Г. ще бъде изправен пред съда по бързото производство. Залавянето му е извършено от група „Охрана на обществения ред“. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.05.28", "title": " Мъж с 8 присъди за шофиране без книжка или употреба на алкохол бе заловен отново след гонка на полицията"}
{"url": "https://trud.bg/%d0%bd%d0%b8%d0%bd%d0%be%d0%b2%d0%b0-%d0%bf%d1%80%d0%b5%d0%b4-%d0%bf%d0%bb%d0%b5%d0%bd%d1%83%d0%bc%d0%b0-%d0%bd%d0%b0-%d0%b1%d1%81%d0%bf-%d0%b0%d0%b7-%d0%bf%d0%be%d0%b5%d0%bc%d0%b0%d0%bc-%d1%86%d1%8f/", "text": "При демократичните партии, в правовите държави, в модерното общество, отговорността винаги се носи от председателя. Затова аз поемам цялата отговорност за тази загуба. Подавам си оставката като председател на БСП. Предлагам свикване на Конгрес в съкратени срокове – от 15 дни, който да констатира по силата на Устава тази оставка. Това казва лидерът на БСП Корнелия Нинова в речта си пред Националния съвет, разпространена от партийния пресцентър. Цялото изявление на Корнелия Нинова: Искам да започна с благодарност към вас, към листата, към народните представители, към общинските председатели, към областните активисти, към всички, които гласуваха за БСП в една много трудна ситуация и много оспорвана кампания. Да, ние загубихме тези избори, но трябва да си кажем и доброто, което постигнахме. Факт е, че сме единствената партия, която повишава в абсолютен брой гласовете, които я подкрепят на Европейските избори- близо 30 хиляди. Факт е и че всички други партии, от най-голямата до най-малката- губят подкрепа в гласове спрямо предходните Европейски избори. Факт е, че само ние увеличаваме евродепутатите си с един. Нека това ви служи за самочувствие и гордост. Да, знаем, че авторитарна власт се сваля трудно. Срещу нас беше изправена цялата държавна машина, медии, анализатори, купен вот, страх и изкарване на администрацията под команда да гласува. Дори и при тази ситуация, нашият основен опонент има около 500 хиляди гласа. Затова се обръщам към всички вас- да имате самочувствие, да не униваме и да продължаваме по същия начин и по същия път, с нови сили. Вярвам, че всичко, което направихме в последните 3 години, дава този резултат – подобряване в абсолютни стойности. Но е факт и че ние загубихме тези избори. Смятам, че трябва всеки да носи отговорност за това в цялата партия, че трябва да се проведат конференции с обективен анализ за причините и да се вземат съответните решения там, където организациите преценят, че е необходимо да се носи персонална отговорност от ръководството. При демократичните партии, в правовите държави, в модерното общество, отговорността винаги се носи от председателя. Затова аз поемам цялата отговорност за тази загуба. Подавам си оставката като председател на БСП. Предлагам свикване на Конгрес в съкратени срокове – от 15 дни, който да констатира по силата на Устава тази оставка. Дотогава да стартира кампания за номинации, приемане на правила и процедури за избор на председател по новия Устав, чрез пряк избор. Ако приемете това решение, ще ви предложим хронограма, по която да се състои, и това да бъде съчетано с анализа на резултатите на изборите, отчетите на изборите, подготовка за местните избори, номинации за председател и до края на юли да изберем новия предател такъв, какъвто партията реши. За да можем през август, септември, октомври- да се съсредоточим върху местната кампания и, дай Боже, да спечелим местните избори, в което вярвам. Благодаря ви още веднъж за всички усилия. Бъдете със самочувствие, че сме сила, че зад вас стоят хора, които ни вярват. Най-вече тях не трябва да предаваме. Да им дадем самочувствие, че сме на прав път и да им дадем енергия за местните избори. Благодаря ви! АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.05.28", "title": " Нинова пред пленума на БСП: Аз поемам цялата отговорност за изборната загуба"}
{"url": "https://trud.bg/%d0%b7%d0%b0%d0%b4%d1%8a%d1%80%d0%b6%d0%b0%d1%85%d0%b0-%d0%b4%d0%b2%d0%b0%d0%bc%d0%b0-%d0%b7%d0%b0-%d0%ba%d1%80%d0%b0%d0%b6%d0%b1%d0%b0-%d0%bd%d0%b0-%d0%ba%d0%be%d0%bb%d0%b0-%d0%b2-%d1%81%d0%be%d1%84/", "text": "Задържаха двама мъже, съпричастни към противозаконно отнемане на лек автомобил, съобщиха от пресслужбата на СДВР. На 11 април собственикът на лек автомобил „Пежо 5008“ заявил в полицията, че паркираната му в ж.к. „Бъкстон“ кола е открадната. В резултат на предприетите оперативно-издирвателни действия полицаите намерили откраднатия автомобил, укрит в гаражна клетка в ж.к. „Овча купел“. На 15 май, около 21 часа, в хода на проведена полицейска операция в района на ж.к. „Овча купел, в близост до гаражната клетка, криминалистите забелязали лек автомобил „Фолксваген“ с двама мъже в него, разпознати като криминален контингент по линия „престъпления с МПС“. Шофьорът се насочил към гаражната клетка, а вторият мъж седнал зад волана на фолксвагена. В момента, в който изкарал от укритието краденото „Пежо“, с поставени регистрационни табели от друга кола, полицаите задържали 40-годишния – криминално проявен за подобни престъпления. Съучастникът му – 36-годишен, който направил опит да избяга с Фолксвагена, също бил задържан. Последвали претърсвания на адресите на двамата, където били намерени и иззети техническо средство за заглушаване на GPS сигнали, ръкавици, заготовка за чип, мобилни телефони и лаптоп. След доклад на събраните материали в Софийска районна прокуратура 40- годишният е привлечен като обвиняем за престъпление от НК. Наложена му е мярка за неотклонение „задържане под стража“ за срок до 72 часа. Неговият съучастник е разпитан като свидетел и освободен. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.05.28", "title": " Задържаха двама за кражба на кола в София"}
{"url": "https://trud.bg/%d1%85%d0%b2%d0%b0%d0%bd%d0%b0%d1%85%d0%b0-%d0%b1%d0%bb%d0%b8%d0%b7%d0%be-7000-%d0%bc%d0%be%d0%b1%d0%b8%d0%bb%d0%bd%d0%b8-%d1%82%d0%b5%d0%bb%d0%b5%d1%84%d0%be%d0%bd%d0%b8-%d0%b8-%d1%83%d1%81%d1%82/", "text": "Митнически служители от Главна дирекция „Митническо разузнаване и разследване“ /ГД МРР/ задържаха 6245 мобилни телефона, 444 зарядни устройства и 100 слушалки за тях с обозначения на световноизвестни търговски марки поради съмнения, че нарушават права на интелектуална собственост, съобщиха от пресслужбата на Агенция „Митници“. Стоката е открита при митническа проверка на влизащ в страната товарен микробус с българска регистрация през ГКПП Дунав мост –Русе на 26.05.2019 г. Микробусът е управлявал български гражданин. Той е превозвал 29 кашона с мобилни телефони и артикули за тях, за които е представил пред митническите служители транспортни документи. За случая са сезирани правопритежателите на съответните търговски марки. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.05.28", "title": " Хванаха близо 7000 мобилни телефони и устройства за тях на „Дунав мост“"}
{"url": "https://trud.bg/%d0%bd%d0%b0%d1%86%d0%b8%d0%be%d0%bd%d0%b0%d0%bb%d0%bd%d0%b8%d1%8f%d1%82-%d1%81%d1%8a%d0%b2%d0%b5%d1%82-%d0%bd%d0%b0-%d0%b1%d1%81%d0%bf-%d0%bd%d0%b0%d1%81%d1%80%d0%be%d1%87%d0%b8-%d0%b7%d0%b0%d1%81/", "text": "Националният съвет на БСП насрочи заседание на конгреса на партията за 15 юни. Това ще е петото заседание на 49-тия конгрес. Очаква се на заседанието да бъде потвърдена оставката на Корнелия Нинова. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.05.28", "title": " Националният съвет на БСП насрочи заседание на конгреса на партията за 15 юни"}
{"url": "https://trud.bg/%d0%b0%d1%80%d1%85%d0%b5%d0%be%d0%bb%d0%be%d0%b7%d0%b8-%d0%be%d1%82-%d0%b1%d0%b0%d0%bd-%d0%be%d1%82%d0%ba%d1%80%d0%b8%d1%85%d0%b0-%d0%b3%d1%80%d0%be%d0%b1-%d0%bd%d0%b0-7-600-%d0%b3%d0%be%d0%b4%d0%b8/", "text": "Раннонеолитен гроб на около 7 600 години откри в селище Слатина екип от археолози, ръководени от чл.-кор. Васил Николов, зам.-председател на БАН. Находката е изключително рядка. Проучванията, които предстоят, ще дадат информация за физическите характеристики на хората, дали началото на първата европейска цивилизация в днешните български земи. Това съобщиха от пресслужбата на Българската академия на науките. Според чл.-кор. Николов, учените имат достатъчно данни за начина на живот на хората в селището Слатина, но все още не е установено какви са били погребалните практики. Известно е, че селището е просъществувало около 500 години – от края на седмото хилядолетие пр. Хр., когато са пристигнали първите заселници, до около средата на шестото хилядолетие пр. Хр. Новооткритият скелет принадлежи най-вероятно на жена, погребана с дете в близост, непосредствено до останките на къща в периферията на селището, обясни чл.-кор. Николов. Смята се, че при погребенията по това време починалите са били полагани в Земята – Майка в ембрионална поза. По време на дългогодишните разкопки на учените от Националния археологически институт с музей на БАН в селището Слатина са открити много постройки. Сред тях са две големи къщи от 117 и 147 кв. м., както и една от почти 300 кв. м. Селището е било оградено с концентрични ровове, които са имали предпазни и магически функции, в тях са извършвани жертвоприношения. Сред новооткритите находки в селището Слатина са различни предмети от бита и култа като костна лъжица и керамични съдове, пинтадера, части от култови масички за жертвоприношения. Разкопките на екипа на чл.-кор. Николов ще продължат в централната част на селището. Там те се финансират от Столична община, с подкрепата на Столичния инспекторат.", "date": "2019.05.28", "title": " Археолози от БАН откриха гроб на 7 600 години в Слатина"}
{"url": "https://trud.bg/%d0%b5%d0%ba%d0%be%d0%bb%d0%be%d0%b7%d0%b8-%d0%b7%d0%b0%d1%81%d0%b8%d0%bb%d0%b2%d0%b0%d1%82-%d0%ba%d0%be%d0%bd%d1%82%d1%80%d0%be%d0%bb%d0%b0-%d0%b2%d1%8a%d0%b2-%d0%b2%d1%80%d0%b5%d0%bc%d0%b5%d1%82/", "text": "РИОСВ – Шумен засилва контрола във времето на цъфтеж на липите, уведомяват от инспекцията. Изпратени са писма до всички кметове на общини в Шуменска и Търговищка област да упражнят правомощията си за опазване на липовите дървета в градските части, както и по пътните артерии, както и да не допускат събирането на прашец с цел търговия. В срок до 8 юни 2019 г. се чака информация за предприетите мерки. По половин килограм дневно е разрешеното количество за събиране на липов цвят за физически лица. През изминалата година по време на кампанията в община Велики Преслав служители на Районното полицейско управление са съставили 3 акта за нарушения при брането на липа, а в община Каспичан служители на общината също са санкционирали 3-ма нарушители. Още тази седмица започват проверките на екоинспекторите в билкозаготвителните пунктове в двете области за спазване на разпоредбите на Закона за лечебните растения. Общо 146 билкозаготвителни пунктове и складови бази има на територията на екоинспекцията. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.05.28", "title": " Еколози засилват контрола във времето на липата\t"}
{"url": "https://trud.bg/%d0%bf%d1%80%d0%be%d0%ba%d1%83%d1%80%d0%b0%d1%82%d1%83%d1%80%d0%b0%d1%82%d0%b0-%d0%b2-%d1%89%d1%83%d1%82%d0%b3%d0%b0%d1%80%d1%82-%d1%80%d0%b0%d0%b7%d1%81%d0%bb%d0%b5%d0%b4%d0%b2%d0%b0-%d0%bf/", "text": "Прокуратурата в Щутгарт съобщи, че е извършила днес обиски в германския производител на спортни автомобили „Порше“, част от групата на „Фолксваген“, заради подозрения, че одитор е бил подкупен, за да предаде информация на данъчния съветник на компанията, предаде АФП. Близо 200 полицаи и прокурори са претърсили офиси на производителя на луксозната марка, както и частни домове в Щутгарт и района за документи и дигитална информация. Разследващите подозират, че компанията е направила неоправдани и непропорционално големи плащания към бивш член на профсъюз. Шестима души, включително от ръководството, „може да са извършили измама срещу „Порше“, уточни прокуратурата. По-рано този месец „Порше“ се съгласи да плати глоба от 535 млн. евро за ролята си в отделен „дизелгейт“ скандал. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.05.28", "title": " Прокуратурата в Щутгарт разследва „Порше“ за корупция"}
{"url": "https://trud.bg/%d0%b2%d0%bd%d0%b5%d1%81%d0%be%d1%85%d0%b0-%d0%be%d0%b1%d0%b2%d0%b8%d0%bd%d0%b8%d1%82%d0%b5%d0%bb%d0%b5%d0%bd-%d0%b0%d0%ba%d1%82-%d1%81%d1%80%d0%b5%d1%89%d1%83-%d0%bc%d1%8a%d0%b6%d0%b0-%d0%be%d1%82/", "text": "Под ръководството и надзора на Софийска районна прокуратура е приключено разследването и е внесен обвинителен акт за извършена  на бронзова статуя в столицата, съобщиха от пресслужбата на държавното обвинение. С внесен от СРП на 28.05.2019 г. обвинителен акт, А. Иванов е обвинен в това, че: На 14.12.2018 г., в гр. София, пл. „Бански“ 1, от градинка – лапидариум, е отнел чужда движима вещ – бронзова статуя на Аполон Медикус, на стойност 25 000 лв., собственост на Столична община, без съгласието на нейния представител, с намерение противозаконно да я присвои. Иванов е извършил деянието в условията на опасен рецидив. Описаното представлява престъпление по чл. 196, ал. 1, т. 1, вр. чл. 194, ал. 1, вр. чл. 29, ал. 1, б. «А» НК. Предстои делото срещу Иванов да бъде насрочено за разглеждане в Софийски районен съд. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.05.28", "title": " Внесоха обвинителен акт срещу мъжа, откраднал бронзовата статуя на Аполон Медикус"}
{"url": "https://trud.bg/%d1%80%d0%b0%d0%b4%d0%b8%d0%bd%d0%b0-%d0%b8-%d1%81%d0%b8%d0%bd%d1%8a%d1%82-%d0%bd%d0%b0-%d0%bc%d0%b0%d0%b9%d0%ba%d1%8a%d0%bb-%d0%b4%d0%b6%d0%be%d1%80%d0%b4%d0%b0%d0%bd-%d1%81%d0%b5-%d0%be%d0%b6%d0%b5/", "text": "Българката Радина Анева и синът на Майкъл Джордан – Джефри Джордан, вдигнаха пищна сватба на 25 май. Анева публикува снимки в профила си в Instagram от приказното събитие. Младата г-жа Джордан бе в модерните през последните сезони сватбени рокли от два пласта – с тюл и дантела. Радина бе заложила на цвят екрю и дълъг шлейф. Роклята чудесно очертава формите на Анева заради кройката тип „русалка“. Тя носеше и голям букет от бели рози. Връзката на щастливата двойка излезе на бял свят през 2017 г., когато тя и Джефри посетиха България. Те се сгодиха през същата година и се очакваше да се оженят през 2018 г. Не е ясно къде се е състояла сватбата, но по всичко личи, че мястото е екзотично заради палмовата растителност и прекрасните залези. Джефри е най-големият син от петте деца на баскетболната легенда Майкъл Джордан. Той е бивш баскетболист, като играл за университетските отбори на Флорида – Knights, и на Илиноис – Fighting Illini. Анева и Джордан се запознават преди три години, след като тя заминава за Америка.", "date": "2019.05.28", "title": " Радина и синът на Майкъл Джордан се ожениха (СНИМКИ)"}
{"url": "https://trud.bg/%d0%bd%d0%b8%d1%82%d1%80%d0%b0%d1%82%d0%b8-%d0%bd%d0%b0%d0%b4-%d0%b4%d0%be%d0%bf%d1%83%d1%81%d1%82%d0%b8%d0%bc%d0%be%d1%82%d0%be-%d0%be%d1%82%d0%ba%d1%80%d0%b8%d1%85%d0%b0-%d0%b2%d1%8a%d0%b2-%d0%b2/", "text": "Установени са нитрати над допустимото в четири проби от питейни води в две плевенски села с централно водоснабдяване. Това показва мониторингът на питейната вода, който се извършва от Регионалната здравна инспекция в Плевен. Малко над допустимото е количеството на нитратите, открито в двете проби от село Изгрев. Два пъти и два и половина пъти над стандарта са установените нитрати в две проби от село Мечка. За периода 20-26 май т.г. са взети за лабораторни изследвания общо 17 водни проби от девет населени места – останалите 13 проби са показали качество на водата, което отговаря на изискванията за вода в селища с централно водоснабдяване. В Плевенска област до момента няма обявени населени места с въведено режимно водоподаване, допълват от инспекцията. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.05.28", "title": " Нитрати над допустимото откриха във водата в плевенските села Изгрев и Мечка"}
{"url": "https://trud.bg/%d0%bf%d1%80%d0%be%d0%ba%d1%83%d1%80%d0%b0%d1%82%d1%83%d1%80%d0%b0%d1%82%d0%b0-%d1%80%d0%b0%d0%b7%d1%81%d0%bb%d0%b5%d0%b4%d0%b2%d0%b0-%d1%83%d0%b1%d0%b8%d0%b9%d1%81%d1%82%d0%b2%d0%be-%d0%bd%d0%b0-2/", "text": "Окръжната прокуратура в Силистра ръководи досъдебно производство за убийство на 8-месечно бебе и опит за убийство на  инцидента на 25 май тази година около 20,15 ч. Тогава е получен сигнал за паднали във водите на река Дунав в района на стоянката за лодки зад ресторант „Дунав“ жена и дете, съобщиха от пресслужбата на държавното обвинение. Случаен минувач, който разхождал кучето си в Дунавския парк на Силистра, е помогнал да бъде спасено от удавяне 7-годишното момче, син на 31-годишната Айшегюл М. Мъжът забелязал момчето във водата, след като чул виковете на деца. 7-годишното момче се държало на подводен храст и 56-годишният свидетел Валентин М. е скочил във водата и го е извадил на брега. До момента телата на 31-годишната майка и осеммесечното й момиченце не са открити. Спасеното дете е било настанено в болницата веднага след инцидента. Няма опасност за живота му. Уведомени са граничните власти на Румъния, тъй като теченията на реката може да отнесат издирваните тела на румънския бряг. Семейството живеело в Германия, но наскоро се завърнали в силистренското село Победа, откъдето са, за да изкарат акт за раждане на роденото в чужбина момиченце. По данни на съпруга на 31-годишната жена в деня на инцидента тя му е писала няколко съобщения със странен текст. Разследващите са иззели запис от камера в района на произшествието, на който се виждат майката и двете й деца. Веднага след като 7-годишният й син е бутнат в река Дунав, Айшегюл е скочила с бебето си. Действия по разследването продължават под надзора на Окръжната прокуратура в Силистра. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.05.28", "title": " Прокуратурата разследва убийство на бебе и опит за убийство на 7-годишно дете в Силистра"}
{"url": "https://trud.bg/%d0%b8-%d0%b3%d0%b5%d0%be%d1%80%d0%b3%d0%b8-%d1%81%d0%b2%d0%b8%d0%bb%d0%b5%d0%bd%d1%81%d0%ba%d0%b8-%d0%bf%d0%be%d0%b4%d0%b0%d0%b4%d0%b5-%d0%be%d1%81%d1%82%d0%b0%d0%b2%d0%ba%d0%b0-%d0%ba%d0%b0%d1%82/", "text": "Втора оставка в БСП – Георги Свиленски се оттегля от мястото си на шеф на Предизбория щаб на партята, предаде „Канал 3“. Конгресът на БСП ще бъде на 15 юни. Форумът трябва да потвърди оставката на соцлидера Корнелия Нинова и да уточни процедурата за избора на нов председател на соцпартията. По-рано   предизвика бурни спорове в киносалона на „Позитано“ 20. Вътрешната опозиция настоя пленумът да избере още днес заместник на Нинова, който да е временно изпълняващ председател на партията. Предложението е направил Димитър Дъбов. То е било отхвърлено от пленума, а Нинова става временно изпълняващ длъжността председател на столетницата. По-късно самата тя обясни, че ще предложи свой заместник след конгреса, на който ще бъде приета оставката й. Няколко дни след форума Националният съвет на БСП ще се събере, за да приеме правилата за избор на нов председателкакто и вр.и.д. до изборите за лидер. Нинова потвърди, че ще се кандидатира отново за лидерството. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.05.28", "title": " И Георги Свиленски подаде оставка като шеф на Предизбория щаб на БСП"}
{"url": "https://trud.bg/%d0%b2%d1%83%d1%87%d0%b8%d1%87-%d1%89%d0%b5-%d0%b7%d0%b0%d1%89%d0%b8%d1%82%d0%b8%d0%bc-%d1%81%d1%8a%d1%80%d0%b1%d0%b8%d1%82%d0%b5-%d0%b2-%d1%81%d0%b5%d0%b2%d0%b5%d1%80%d0%bd%d0%be-%d0%ba%d0%be%d1%81/", "text": "Ако се стигне до нарушаване на конституционния ред и до нападения срещу сърбите в северно Косово, ще защитим нашия народ, заяви пред сръбския парламент президентът на Сърбия Александър Вучич. Той каза, че тази сутрин в 6.29 часа като върховен главнокомандващ е наредил сръбските армейски части да бъдат поставени в пълна бойна готовност, във връзка с арестите на сърби в Северно Косово, съобщи БТА. „Няма да позволим нова операция „Буря“ в която и да е част, където живее нашият народ“, заяви Вучич. Сърбия е получила съобщение от представители на НАТО, че операцията в Северно Косово е насочена против организираната престъпност и корупцията и че затова те не се намесват, каза президентът. Вучич добави, че е чул същото и от представители на Европейския съюз, които са призовали сърбите да се успокоят и да разберат, че операцията на косовската полиция е в рамките на борбата с корупцията. Според Вучич, унгарски служители в КейФОР /силите на НАТО в Косово/ са се опитали да успокоят ситуацията, но командирът им ги върнал от обратно и казал, че КейФОР няма да се намесва в неща, които са от полицейско естество. „НАТО съобщи, че това е борба с корупцията и престъпността и че те подкрепят независимо Косово в тази борба“, каза Вучич. Той заяви, че в Косово продължават опитите сърбите да се представят като престъпници и че всичко това се прави, за да се всее страх сред сръбския народ и да се попречи за защитата на Северно Косово.", "date": "2019.05.28", "title": " Вучич: Ще защитим сърбите в северно Косово"}
{"url": "https://trud.bg/%d0%b2%d0%ba%d1%81-%d0%bf%d0%be%d1%82%d0%b2%d1%8a%d1%80%d0%b4%d0%b8-5-%d0%b3-%d0%b7%d0%b0%d1%82%d0%b2%d0%be%d1%80-%d0%b7%d0%b0-%d0%bc%d0%b0%d1%88%d0%b8%d0%bd%d0%b8%d1%81%d1%82%d0%b0-%d1%85%d1%80/", "text": "Върховният касационен съд потвърди 5-годишната присъда на Христо Тиляшев, обвинен в причиняване на железопътната катастрофа на гара Калояновец през юли 2014 г., предаде „Дарик“. При инцидента загина машинистът на влака и бяха причинени средни телесни повреди на четири лица. Обвиняемият е лишен и от правото да упражнява професия „локомотивен машинист“ за срок от осем години. Той вече се намира в пловдивския затвор. През юни миналата година Пловдивският апелативен съд потвърди присъдата срещу Христо Тиляшев, като наказанието му беше намалено от шест на пет години лишаване от свобода. Магистратите не приеха твърдението на подсъдимия, че причина за произшествието е внезапна промяна на светлинната сигнализация, преди навлизането в гарата. Пред съда бяха разпитани двама полицейски служители, които са разговаряли веднага след инцидента с подсъдимия, който споделил пред тях, че преди катастрофата преглеждал книжката за разписанието. Опитал се е да реагира едва, когато колегата му извикал, че преминава светлинния семафор с над сто километра в час при разрешени четиридесет. По делото е установено още, че от страна на ръководител-движение на гара Калояновец не са допуснати нарушения. Апелативните съдии намалиха от шест на пет години затвор присъдата на Христо Тиляшев. Той е с чисто съдебно минало и е преминал на работа в поделение за пътнически превози няколко седмици преди инцидента. Като смекчаващо отговорността обстоятелство освен това беше прието, че въпреки човешката грешка катастрофата е могла да бъде предотвратена. Трасето в района на гара Калояновец е снабдено с техника, с която при несъобразяване на машиниста със светофорите, движението на влака автоматично се преустановява. Експертите са констатирали, че приемащото устройство в локомотива се е намирало в изключено положение и не е сервизирано продължителен период от време. Освен това локомотивната бригада и още над сто техни колеги от депото в Пловдив не са били обучени да работят с него и в случая то не е използвано. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.05.28", "title": " ВКС потвърди: 5 г. затвор за машиниста Христо Тиляшев заради жп катастрофата при Калояновец"}
{"url": "https://trud.bg/%d1%81%d1%82%d0%be%d0%bb%d0%b8%d1%87%d0%bd%d0%b8-%d0%bf%d0%be%d0%bb%d0%b8%d1%86%d0%b0%d0%b9-%d1%81%d0%bf%d0%b8%d0%bf%d0%b0%d1%85%d0%b0-%d0%be%d0%b1%d0%b8%d1%80%d0%b4%d0%b6%d0%b8%d1%8f-%d1%81-%d0%bf/", "text": "44-годишен криминално проявен столичанин е задържан непосредствено след извършване на взломна кражба от къща в кв. „Суходол“. Служители от сектор „Престъпления против собствеността“ при СДВР засекли мъжа в ранните часове на 6 май, съобщиха от МВР. Според първоначалната информация той проникнал в дома чрез натиск на ПВЦ дограма на балконската врата, след това с помощта специален топлорежещ инструмент срязал вградена в стената метална каса и отнел от нея голяма сума пари. Непосредствено след извършеното престъпление обаче белезниците щракнали на ръцете му, а у него полицаите намерили току що откраднатите чужди пари и инструмента, с който взломил касата. След доклад на събраните материали по образувано досъдебно производство задържаният е привлечен като обвиняем за престъпление по чл. 195 от НК. Наложена му е мярка за неотклонение „задържане под стража“.", "date": "2019.05.28", "title": " Столични полицаи спипаха обирджия с плячката му"}
{"url": "https://trud.bg/%d0%b7%d0%b0%d0%bf%d0%be%d1%87%d0%b2%d0%b0-%d1%84%d0%b5%d1%81%d1%82%d0%b8%d0%b2%d0%b0%d0%bb%d1%8a%d1%82-%d0%b4%d0%bd%d0%b8-%d0%bd%d0%b0-%d0%b4%d0%b5%d1%82%d1%81%d0%ba%d0%be%d1%82%d0%be-%d1%82/", "text": "Музикално- танцова програма, цветни костюми и широки усмивки, ще поставят началото на фестивала „Дни на детското творчество“ в Благоевград. Програмата на детските градини на територията на община Благоевград започва на 29 май в зала „Яворов“ от 17.00 часа. В рамките на два дни децата на Благоевград ще раздават емоции и усмивки. В първия ден от детския фестивал възпитаници на 6 детски градини ще представят богата музикална-танцова програма. Участниците в първия ден на фестивала ще бъдат от ДГ „Първи юни“, ДГ №4 „Роса“, ДГ №6 „Щастливо детство“, ДГ №12 „Алени Макове“, ДГ №8 „Вечерница“, ДГ „Детски свят“. Фестивалът продължава на 30 май с изпълненията на децата от ДГ „Усмивка“, ДГ №11 „Здравец“, ДГ №10 „Мак“, ДГ №3 „Детелини“, ДГ №2 „Света Богородица“, ДГ „Синчец“. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.05.28", "title": " Започва фестивалът „Дни на детското творчество” в Благоевград"}
{"url": "https://trud.bg/%d0%bf%d1%80%d0%b5%d0%b4%d1%81%d1%82%d0%b0%d0%b2%d0%b8%d1%82%d0%b5%d0%bb%d0%b8-%d0%bd%d0%b0-%d0%bc%d0%b0%d0%b4%d1%83%d1%80%d0%be-%d0%b8-%d0%b3%d1%83%d0%b0%d0%b9%d0%b4%d0%be-%d1%81%d0%b5-%d1%81%d1%80/", "text": "Представители на президента на Венецуела Николас Мадуро и опозиционния лидер Хуан Гуайдо ще търсят решение на политическата криза в латиноамериканската страна на среща в Осло тази седмица. Норвежкото правителство потвърди, че такава среща ще се състои, а междувременно са се водили предварителни разговори, предаде Би Би Си. „Става дума за диалог между революционното правителство, силите на революцията и целящата сваляне на правителството екстремистка опозиция, подчинена на американските империалистически интереси“, каза Мадуро. Въпреки това той е заявил, че е воден от добра воля и желание за намиране на решение на кризата. „Влагаме най-добрата си воля, за да намерим въз основа на цялостния дневен ред, за който страните се договориха, демократични, мирни решения за национално съвместно съжителство, на противоречията и венецуелския конфликт“, обяви Мадуро в телевизионно изявление. Правителствената делегация, съставена от личности, които са му приближени, като министъра на комуникациите Хорхе Родригес, губернатора на северния щат Миранда Ектор Родригес и външния министър Хорхе Ареаса, от вчера вече е в Осло. Предвидено е делегатите на Мадуро да се срещнат тази седмица с пратеници на опозиционера Хуан Гуайдо, който през януари се самообяви за временен президент на Венецуела и беше признат от петдесетина държави, информира БТВ. Това посредничество не се ползва с популярност сред опозицията, която се опита четири пъти неуспешно да отстрани венецуелския президент от идването му на власт през 2013 г. Първоначално Гуайдо настояваше, че всякакво посредничество трябва да доведе до оттеглянето на Мадуро и до нови избори. „Тези, които не разбират, че трябва да се борим на всички фронтове, че трябва да сме активни навсякъде, си сътрудничат с другата страна’, каза в неделя опозиционният лидер. Той написа в туитър, че „онези, които искат да се откажем от натиска на улицата и от международните планове, за да спре тази узурпация, стават съучастници на диктатурата“. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.05.28", "title": " Представители на Мадуро и Гуайдо се срещат в Осло\t"}
{"url": "https://trud.bg/%d1%82%d0%b8%d1%82%d0%b8-%d0%bf%d0%b0%d0%bf%d0%b0%d0%b7%d0%be%d0%b2-%d0%be%d0%bf%d1%80%d1%8f%d1%85%d0%b0-%d0%bd%d0%b8-%d0%b4%d0%be-%d1%81%d1%82%d0%b5%d0%bd%d0%b0%d1%82%d0%b0/", "text": "„Левски Лукойл“ няма право на повече грешки във финалната серия от мъжкото баскетболно първенство. Шампионите загубиха със 77:81 третия мач с „Балкан“, първи от серията в Ботевград. Така „зелените“ поведоха с 2:1 победи и вече са само на още един успех от титлата.  „Предстои минимум четвърти мач и ще дойдем с ясната амбиция, че сме опрени до стената – заяви треньорът на „сините“ Константин Папазов. – Естествено, съперникът ще иска да стане шампион пред собствена публика, но ние имаме потенциал за успех.“  Мачът отново бе изключително драматичен и предложи невероятни емоции на близо 3000 зрители в „Арена Ботевград“. Домакините стартираха много силно в атака и започнаха трупат аванс, който в третата част достигна 23 точки. Но в края феновете им трябваше да треперят, тъй като „сините“ сториха чудо и успяха да изравнят – 76:76 точно 18,4  секунди преди финалната сирена. Героят за „Балкан“ Брендън Браун, завършил с 26 точки, 6 борби и 7 асистенции, вкара „тройка“ и даде решително предимство на своите. Едва тогава започна серията фаулове, като в един момент гостите имаха претенции за неспортсменско нарушение, но такова не беше отсъдено.  „Няма как обаче да пропусна да коментирам тази ситуация и едва ли някой ще се разсърди – добави Тити, който беше изненадващо мек към съдиите. – Това е отсъждане, с което цялата зала ще се съгласи, защото то е очевадно или поне ще се види на камерата.“  Калоян Иванов бе над всички за „Левски Лукойл“ с 21 точки. От лагера на „сините“ се заканиха, че поражението ще ги амбицира да покажат по-добро лице в четвъртия мач тази вечер.  „Тази среща може би донякъде е полезна, защото ще успеем наистина да разберем какво трябва да се случва – призна Асен Великов от столичния тим. – Когато обаче те опрат до стената, те карат да даваш най-доброто от себе си.“", "date": "2019.05.28", "title": " Тити Папазов: Опряха ни до стената"}
{"url": "https://trud.bg/%d0%b5%d1%81-%d0%bd%d0%b0%d0%b7%d0%bd%d0%b0%d1%87%d0%b8-%d1%81%d0%bf%d0%b5%d1%86%d0%b8%d0%b0%d0%bb%d0%b5%d0%bd-%d0%bf%d1%80%d0%b0%d1%82%d0%b5%d0%bd%d0%b8%d0%ba-%d0%b7%d0%b0-%d0%b2%d0%b5%d0%bd%d0%b5/", "text": "Европейският съюз (ЕС) обяви, че е назначил бившия уругвайски министър на външните работи и дългогодишен дипломат Енрике Иглесиас за свой специален пратеник за Венецуела, предаде АП. Иглесиас е бивш ръководител на Междуамериканската банка за развитие и на СЕГИБ – международна организация с централа в Мадрид, представляваща латиноамериканските страни, Испания и Португалия. Той има двойно уругвайско и испанско гражданство. Според разпространено изявление Иглесиас е назначен от върховния представител на ЕС за външната политика Федерика Могерини, „за да спомогне за мирно и демократично уреждане на венецуелската криза и като продължение на обсъжданията в контекста на Международната контактна група“ (МКГ). Самата Международна контактна група определя ролята си не като посредническа, а по-скоро като такава за създаване на условия за честни и прозрачни президентски избори и безопасно доставяне на хуманитарна помощ. Групата подкрепя и преговорите между правителството на Николас Мадуро и опозицията в Норвегия. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.05.28", "title": " ЕС назначи специален пратеник за Венецуела"}
{"url": "https://trud.bg/%d0%b4%d0%b6%d0%be%d1%88%d1%83%d0%b0-%d0%bf%d1%80%d0%b5%d0%b4%d0%bb%d0%b0%d0%b3%d0%b0-%d0%bb%d0%b8%d1%87%d0%bd%d0%b0-%d0%b4%d0%be%d0%b3%d0%be%d0%b2%d0%be%d1%80%d0%ba%d0%b0-%d1%81-%d1%83%d0%b0%d0%b9/", "text": "Шампионът в четири от версиите в тежка категория Антъни Джошуа предложи на носителя на пояса на WBC Дионтей Уайлдър да се срещнат, за да се договорят лично за обединителен мач. „Нека седнем и се разберем като мъже“, заяви британецът. Този уикенд той брани титлите си срещу Анди Руис-младши (САЩ) в Ню Йорк.  Джошуа се появи пред медиите с насинена буза, но отрече това да е резултат от спаринг. „Никой не може да ми направи такова нещо на спаринг, стана по време на физиотерапия“, уточни шампионът.  Предшественикът му на трона Тайсън Фюри пък по всяка вероятност ще се бие с Дилиън Уайт. Еди Хърн, агент на Уайт, обяви, че британският сблъсък ще излъчи следващия претендент за титлата на WBC.", "date": "2019.05.28", "title": " Джошуа предлага лична договорка с Уайлдър"}
{"url": "https://trud.bg/%d0%bd%d0%b8%d0%bd%d0%be%d0%b2%d0%b0-%d1%81%d0%b5-%d0%b2%d0%bf%d1%83%d1%81%d0%ba%d0%b0-%d0%b2-%d0%bd%d0%b0%d0%b4%d0%bf%d1%80%d0%b5%d0%b2%d0%b0%d1%80%d0%b0%d1%82%d0%b0-%d0%b7%d0%b0-%d0%bb%d0%b8%d0%b4/", "text": "„Благодаря на всички гласували за БСП, на всички членове, симпатизанти и всички работили в кампанията“. Това заяви председателят на БСП пред медиите. „Искам да им дам кураж, защото въпреки загубата, БСП е единствената партия, която повишава гласовете си на тези евроизбори с 30 хил., единствената партия, която увеличава броя на евродепутатите си в Европа, в това състезание, където участват 25 социалистически и социалдемократически партии- ние сме на 5-то място. Имайте самочувствие и сили да продължим напред“, каза още тя. Нинова коментира, че въпреки това БСП е загубила изборите и смята, че отговорността трябва да е на всички. „Моята представа за морал и достойнство в политиката означава първият да поеме най-голямата отговорност. Затова днес, преди началото на Националния съвет, преди приемането на дневния ред, направих обръщение и подадох своята   НС и поисках свикване на конгреса на 15-ти юни“, обясни лидерът на левицата. По думите й, тъй като Конгресът е органът, който я е избрал, по устав, той трябва да констатира оставката и да я приеме. „След 1  ще се приемат правилата за избор на председател пряко от цялата партия“, каза още тя и допълни, че когато тези правила бъдат приети, кандидатите ще се явят на състезание пред цялата партия за избор на нов председател. „Когато това се случи, възнамерявам заедно с другите кандидати да се явя, скъпи членове и симпатизанти на БСП, пред вас за вашето доверие отново“, заключи Корнелия Нинова. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.05.28", "title": " Нинова се впуска в надпреварата за лидер на БСП отново"}
{"url": "https://trud.bg/%d0%b5%d0%bb%d0%b5%d0%bd-%d0%ba%d0%be%d0%bb%d0%b5%d0%b2%d0%b0-%d0%bd%d1%8f%d0%bc%d0%b0-%d0%bc%d1%8a%d0%b6-%d0%b4%d0%be-%d1%81%d0%b5%d0%b1%d0%b5-%d1%81%d0%b8/", "text": "Елен Колева призна под сурдинка, че е скъсала с поредния си любовник – кипърския грък Андреас. На въпроса кой държи ключа за нейното щастие в джоба си актрисата обясни, че в момента ключът е само в нейния джоб. Елен се раздели с кипъреца в началото на тази година. Това бе поредната й връзка, приключила с крах, след известните й любовни истории с Калин Терзийски и Александър Найденов. Звездата от „Шивачки” упорито отказа да говори за личния си живот по време на телевизионно интервю и даде да се разбере, че разхожда кучето си в парка с приятели и се е отдала на работа. Освен че преподава йога, актрисата се е върнала в театъра и усилено репетира в две нови пиеси и играе в още една, която вече може да бъде гледана. Наскоро Елен Колева взе две награди на фестивал за късометражно кино, провел се в София. Тя спечели статуетките за женска роля и за филм.", "date": "2019.05.28", "title": " Елен Колева няма мъж до себе си"}
{"url": "https://trud.bg/%d0%ba%d0%be%d0%bc%d0%bf%d0%b0%d0%bd%d0%b8%d1%8f%d1%82%d0%b0-%d0%ba%d0%be%d0%ba%d0%b0-%d0%ba%d0%be%d0%bb%d0%b0-%d0%b5-%d1%81%d0%bf%d0%b5%d1%81%d1%82%d0%b8%d0%bb%d0%b0-29-%d0%bc%d0%bb%d0%bd-%d0%bb/", "text": "Компанията Кока-Кола е спестила 29 млн. литра вода в производствените центрове в Костинброд и Банкя през 2018 г. Кока-Кола се стреми да намалява използваното количество вода във всеки етап от производството на продуктите, както и да я употребява повторно, става ясно от представения днес Доклад за устойчиво развитие за 2018 г. Компанията е успяла да постигне рекордно понижение, достигайки до само 1,76 литра вода, необходими за производството на един литър напитка. Отчетените резултати представляват понижение с 5% на потреблението на вода, което се равнява на повече от 29 млн. литра спестена вода за цялата година или средното годишно потребление на питейна вода на 800 българи. Само за 2018 г. компанията успява да използва повторно и близо 40 млн. литра от ресурса, съобщиха от компанията. „Като водеща компания на българския пазар, вярваме че наша роля е да бъдем отговорни към околната среда, за да я запазим за бъдещите поколения“, сподели Юрг Буркхалтер, изпълнителен директор на Кока-Кола Хеленик Ботълинг Къмпани в България. Кока-Кола е първата компания в страната, която е въвела рециклиране и на мокрите етикети от напитките в стъклени бутилки, като през 2018 г. компанията е успяла да рециклира 95% от генерираните отпадъци в производството, отбелязвайки ръст от над 24% от 2010 г. насам. Oт доклада стана ясно и, че през 2018 г. компаниите в системата на Кока-Кола са генерирали над 524 млн. лева приходи в страната. Плащанията към доставчици са 251 млн. лева, от които 59% са към български доставчици и остават в страната. 543 са били новите работни места в компанията, като общо за всички служители са изплатени около 102 млн. лв. за заплати. През 2018 г. Системата на Кока-Кола в България е инвестирала и над 360 хил. лева в инициативи в подкрепа на обществото. 1139 служители на компаниите са се включили в обществено значими проекти и са били доброволци по каузи общо 4450 часа, а това се равнява на общо 556 работни дни, допълниха представители на компанията. 30 нови продукта е пуснала компанията през 2018 г., като продължават стратегията си за намаляване на калориите в тях.", "date": "2019.05.28", "title": " Компанията Кока-Кола е спестила 29 млн. литра вода"}
{"url": "https://trud.bg/__trashed-9/", "text": "Михаела и Александър се запознали покрай общи приятели. Капитанът на неговия отбор е гадже с нейна приятелка-модел. Двойка са от година и половина, а от една година живеят заедно. Според нея той е „страшен романтик“ и на 8 март 2018 г. й предложил да заживеят заедно. Първоначално били на квартира, но вече имат собствен апартамент с предвидена детска стая в него, а само преди дни се сдобили и с първия си домашен любимец – рибката Леа. В „Close Up“ Михаела сподели откровено за Александър, че е сигурна, че това е нейният човек – да я подкрепя и да я обича такава, каквато е. Програмата за деня, който Сантра прекара с Михаела, включваше лекция по пластика в Музикалната академия „Проф. Панчо Владигеров“ и час при вокален педагог. „Трябва една консултация, да си сверявам часовника, да съм сигурна, че всичко с гласа ми е добре“, така певицата коментира този странен за някои хора неин ангажимент. След това тя се отправи към звукозаписното студио на Павел от дуета Pavell & Venci Venc’, с когото подготвя новия си сингъл, и после на танци, където репетира хореографията за изпълненията си.", "date": "2019.05.28", "title": " Михаела Маринова е готова да стане майка"}
{"url": "https://trud.bg/%d0%b1%d1%83%d0%bb%d0%b3%d0%b0%d1%80%d1%82%d1%80%d0%b0%d0%bd%d1%81%d0%b3%d0%b0%d0%b7-%d0%b4%d0%b5%d0%ba%d0%bb%d0%b0%d1%81%d0%b8%d1%80%d0%b0-%d0%ba%d0%be%d0%bd%d1%81%d0%be%d1%80%d1%86%d0%b8/", "text": "“Булгартрансгаз“ взе решение да декласира консорциума „Аркад“, който трябва да строи газовата връзка между България и Сърбия, предава  Причината за това решение е, че консорциумът не е предоставил до 27 май всички необходими документи. От 30 необходими документа са предоставени едва 4. Очаква се новият договор за строителство да бъде сключен през юни. В същото време от „Булгартрансгаз“ не очакват забавяне на проекта. В момента се водят разговори с втората класирана фирма – „ДЗЗД Консорциум – Газово развитие и разширение в България ГРРБ”, която е изпратила запитване до „Булгартрансгаз“. Тя е готова да направи отстъпка с 31,15% от предложената предварително цена. Плановете са газопровода да бъде построен за 615 дни. Така предложената оферта от класирания на второ място консорциум става по-добра от предложението на „Аркад“, който е декласиран, обясни изпълнителният директор на „Булгартрансгаз“ Владимир Малинов. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.05.28", "title": " „Булгартрансгаз“ декласира консорциума „Аркад“"}
{"url": "https://trud.bg/%d0%b1%d1%84%d0%b0%d1%81-%d0%b0%d0%bf%d0%b5%d0%bb%d0%b8%d1%80%d0%b0%d0%bb%d0%b0-%d0%b7%d0%b0-%d0%b1%d0%be%d0%b9%d0%ba%d0%be%d1%82-%d0%ba%d1%8a%d0%bc-%d0%bf%d0%b8%d0%bb%d0%be%d1%82%d0%b8%d1%82%d0%b5/", "text": "„Българската федерация по автомобилен спорт (БФАС) се опитва да прави състезания и апелира към пилотите да бойкотират тези, организирани от нас“, заяви Камен Михайлов, председател на Автомобилната федерация на България (АФБ). През април Спортното министерство отне лиценза от БФАС и го даде на АФБ. А причината бе снетото доверие към БФАС от Съюза на българските автомобилисти (СБА), единствен член на Международната федерация (ФИА). Автоматично това им отнема и правото да организират национални и международни състезания. Част от последствията бяха изваждане на рали „България“ от европейския календар заради двукратно забавени документи от БФАС. От АФБ разкриха, че на 50-то издание на рали „България“ преди 15 дни е имало дори плахи опити за саботаж на трасето. Но въпреки всички трудности представителите на ФИА останали доволни от организацията. А президентът Жан Тод изпрати писмо до АФБ в уверение, че ще продължат работа за връщането на българското състезание на картата на Европа. „Всички лицензи на клубове, пилоти и състезания, направени преди 19 април 2019-а, ще бъдат зачетени от нас – уточни Михайлов. – Ще продължим и по спортния календар, възприет от БФАС, дори и да не сме съгласни, защото пилотите вече са започнали да се готвят по него.“", "date": "2019.05.28", "title": " БФАС апелирала за бойкот към пилотите"}
{"url": "https://trud.bg/%d0%ba%d0%be%d1%81%d0%be%d0%b2%d0%be-%d0%bf%d1%83%d1%81%d0%bd%d0%b0-%d0%b7%d0%b0%d0%b4%d1%8a%d1%80%d0%b6%d0%b0%d0%bd%d0%b8%d1%8f-%d1%80%d1%83%d1%81%d0%bd%d0%b0%d0%ba-%d1%81%d0%bb%d0%b5%d0%b4-%d0%b8/", "text": "Косовските власти са пуснали руския служител на Мисията на ООН в Косово след искането, дошло от  , съобщава Мисията на ООН, предава Ройтерс. Руснакът бе задържан в населената от сърби община Зубин Поток в Северно Косово по време на операция на полицейските части там. Мисията на ООН съобщи, че руснакът и друг служител на световната организация, който също е бил задържан, са били освободени и получават лечение за нараняванията си. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.05.28", "title": " Косово пусна задържания руснак след искане от Москва"}
{"url": "https://trud.bg/%d0%b1%d1%83%d1%80%d0%b3%d0%b0%d1%81%d0%b1%d1%83%d1%81-%d1%89%d0%b5-%d0%be%d0%b1%d1%81%d0%bb%d1%83%d0%b6%d0%b2%d0%b0-%d0%b4%d0%be%d0%bf%d1%8a%d0%bb%d0%bd%d0%b8%d1%82%d0%b5%d0%bb/", "text": "Десетки нови предприятия вече заработиха или им предстои да стартират дейността си това лято в северната промишлена градска зона. Става наложително Община Бургас и общинският превозвач „Бургасбус“ да се погрижат за транспортното обслужване на техните служители. Затова от 03.06.2019 г., понеделник, линия 7А включва в маршрута си предприятията в Индустриален и логистичен парк – Бургас и Свободна безмитна зона. Обезпечаването с транспортна услуга ще се извършва в делнични (работни) дни в следните часове:  – Сутрин: 07:00 ч., 07:30 ч. и 08:05 ч. от Автогара „Запад“, по маршрут Автогара „Запад“ – ул. Сан Стефано“ – ул. „Одрин“ – Терминал Славейков – ИЛПБ – СБЗ – кв. Лозово.  – следобед: 17:00 ч., 17:35 ч. и 19:15 ч. от кв. Лозово, по маршрут кв. „Лозово“ – СБЗ – ИЛПБ – Терминал Славейков – ул. „Одрин“ – ул. Сан Стефано“ – Автогара Запад. На място ще бъдат обособени двупосочно по две спирки в района на Индустриален и логистичен парк – Бургас и една пред Свободна безмитна зона. В посочените курсове, поради изменения маршрут, няма да се обслужват спирки „Кроношпан“ и „Поделението“. За пътниците, използващи тези спирки, остава алтернативата да се придвижат с линия №7.  Важно е да се знае, че във всички останали курсове разписанието и маршрутът на линия 7А, обслужваща кв. „Лозово“, се запазват без промяна. От „Бургасбус“ напомнят на пътниците, които от понеделник ще ползват градския транспорт, за да се придвижат до работните си места в новите урбанизирани територии, че в линия 7А могат да се таксуват с електронни карти или с билет, закупен от водача на автобуса. За улеснение на клиентите, във фиксираните по-горе часове автобусите ще пътуват с допълнителна обозначителна табела. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.05.28", "title": " „Бургасбус“ ще обслужва допълнителни спирки в северната промишлена зона, заради многото нови предприятия"}
{"url": "https://trud.bg/%d0%b2%d0%b8%d0%b6%d1%82%d0%b5-%d0%ba%d0%b0%d0%ba%d0%b2%d0%be-%d1%89%d0%b5-%d1%80%d0%b5%d1%88%d0%b0%d0%b2%d0%b0-%d0%bc%d0%b8%d0%bd%d0%b8%d1%81%d1%82%d0%b5%d1%80%d1%81%d0%ba%d0%b8%d1%8f%d1%82-%d1%81-52/", "text": "Редовното правителствено заседание ще се проведе в сряда, 29 май, от 12 часа при следния предварителен дневен ред: 1. ПРОЕКТ НА РЕШЕНИЕ ЗА ОДОБРЯВАНЕ ДОКЛАД НА МИНИСТЪРА НА РЕГИОНАЛНОТО РАЗВИТИЕ И БЛАГОУСТРОЙСТВОТО ЗА НАПРЕДЪКА ПО ИЗПЪЛНЕНИЕТО НА НАЦИОНАЛНАТА ПРОГРАМА ЗА ЕНЕРГИЙНА ЕФЕКТИВНОСТ НА МНОГОФАМИЛНИТЕ ЖИЛИЩНИ СГРАДИ ПРЕЗ 2018 Г.  Внася: министърът на регионалното развитие и благоустройството 2. ПРОЕКТ НА РЕШЕНИЕ ЗА ПРЕДЛОЖЕНИЕ ДО ПРЕЗИДЕНТА НА РЕПУБЛИКА БЪЛГАРИЯ ЗА НАГРАЖДАВАНЕ НА МИЛКА МИТЕВА С ОРДЕН „СВ. СВ. КИРИЛ И МЕТОДИЙ“ ОГЪРЛИЕ.  Внася: министърът на културата 3. ПРОЕКТ НА РЕШЕНИЕ ЗА СЪЗДАВАНЕ НА ПОСТОЯННО ДЕЙСТВАЩА МЕЖДУВЕДОМСТВЕНА РАБОТНА ГРУПА ЗА ЦЕЛИТЕ НА НАЦИОНАЛНАТА ОЦЕНКА НА РИСКА ОТ ИЗПИРАНЕТО НА ПАРИ И ФИНАНСИРАНЕТО НА ТЕРОРИЗМА.  Внася: министър-председателят 4. ПРОЕКТ НА ПОСТАНОВЛЕНИЕ ЗА ОДОБРЯВАНЕ НА ДОПЪЛНИТЕЛНИ РАЗХОДИ/ТРАНСФЕРИ ЗА 2019 Г. ЗА ИЗПЛАЩАНЕ НА СТИПЕНДИИ И ЕДНОКРАТНО ФИНАНСОВО ПОДПОМАГАНЕ ПО ПРОГРАМАТА НА МЕРКИТЕ ЗА ЗАКРИЛА НА ДЕЦА С ИЗЯВЕНИ ДАРБИ ОТ ДЪРЖАВНИ, ОБЩИНСКИ И ЧАСТНИ УЧИЛИЩА ПРЕЗ 2019 Г., ПРИЕТА С ПОСТАНОВЛЕНИЕ № 97 НА МИНИСТЕРСКИЯ СЪВЕТ ОТ 2019 Г.  Внася: министърът на образованието и науката 5. ПРОЕКТ НА ПОСТАНОВЛЕНИЕ ЗА ОДОБРЯВАНЕ НА ДОПЪЛНИТЕЛНИ ТРАНСФЕРИ ЗА ЗАКУПУВАНЕ НА ПОЗНАВАТЕЛНИ КНИЖКИ, УЧЕБНИЦИ, ДОСТЪП ДО ЕЛЕКТРОННО ЧЕТИМИ УЧЕБНИЦИ, УЧЕБНИ КОМПЛЕКТИ И УЧЕБНИ ПОМАГАЛА ЗА ДЕЦАТА И УЧЕНИЦИТЕ В ОБЩИНСКИТЕ ДЕТСКИ ГРАДИНИ И УЧИЛИЩА ЗА 2019 Г.  Внася: министърът на образованието и науката 6. ПРОЕКТ НА РЕШЕНИЕ ЗА ОБЯВЯВАНЕ НА ИМОТ – ПУБЛИЧНА ДЪРЖАВНА СОБСТВЕНОСТ, ЗА ИМОТ – ЧАСТНА ДЪРЖАВНА СОБСТВЕНОСТ, И ЗА ДАВАНЕ НА СЪГЛАСИЕ ЗА ПРЕМАХВАНЕТО МУ.  Внася: министърът на транспорта, информационните технологии и съобщенията 7. ПРОЕКТ НА РЕШЕНИЕ ЗА ОБЯВЯВАНЕ НА ИМОТ – ПУБЛИЧНА ДЪРЖАВНА СОБСТВЕНОСТ, ПРЕДОСТАВЕН ЗА УПРАВЛЕНИЕ НА МИНИСТЕРСТВОТО НА ВЪТРЕШНИТЕ РАБОТИ, ЗА ИМОТ – ЧАСТНА ДЪРЖАВНА СОБСТВЕНОСТ.  Внася: министърът на регионалното развитие и благоустройството 8. ПРОЕКТ НА РЕШЕНИЕ ЗА ОДОБРЯВАНЕ ПРОЕКТ НА СПОРАЗУМЕНИЕ ЗА ИЗМЕНЕНИЕ НА СПОГОДБАТА МЕЖДУ ПРАВИТЕЛСТВОТО НА РЕПУБЛИКА БЪЛГАРИЯ И МЕЖДУНАРОДНАТА ОРГАНИЗАЦИЯ НА ФРАНКОФОНИЯТА ОТНОСНО ФУНКЦИОНИРАНЕТО НА ФРАНКОФОНСКИЯ ИНСТИТУТ ПО АДМИНИСТРАЦИЯ И УПРАВЛЕНИЕ (ФИАУ) В СОФИЯ, ПОДПИСАНА НА 28 АВГУСТ 2002 Г.  Внася: заместник министър-председателят по правосъдната реформа и министър на външните работи 9. ПРОЕКТ НА РЕШЕНИЕ ЗА ОДОБРЯВАНЕ ПРОЕКТ НА МЕМОРАНДУМ ЗА СЪТРУДНИЧЕСТВО МЕЖДУ МИНИСТЕРСТВОТО НА ИКОНОМИКАТА НА РЕПУБЛИКА БЪЛГАРИЯ И ОБЩИНСКОТО НАРОДНО ПРАВИТЕЛСТВО НА НИНБО, КИТАЙСКАТА НАРОДНА РЕПУБЛИКА.  Внася: министърът на икономиката 10. ПРОЕКТ НА РЕШЕНИЕ ЗА ОДОБРЯВАНЕ НА РЕЗУЛТАТИТЕ И НА ПРОТОКОЛА ОТ ПЪРВАТА СЕСИЯ НА СМЕСЕНАТА МЕЖДУПРАВИТЕЛСТВЕНА КОМИСИЯ ЗА ИКОНОМИЧЕСКО СЪТРУДНИЧЕСТВО МЕЖДУ ПРАВИТЕЛСТВОТО НА РЕПУБЛИКА БЪЛГАРИЯ И ПРАВИТЕЛСТВОТО НА РЕПУБЛИКА СЕВЕРНА МАКЕДОНИЯ, ПРОВЕДЕНА НА 6 И 7 МАРТ 2019 Г. В СКОПИЕ.  Внася: министърът на транспорта, информационните технологии и съобщенията 11. ПРОЕКТ НА РЕШЕНИЕ ЗА ОДОБРЯВАНЕ ПРОЕКТ НА ЗАКОН ЗА ПУБЛИЧНИ¬ТЕ ПРЕДПРИЯТИЯ.  Внася: министърът на икономиката 12. ПРОЕКТ НА РЕШЕНИЕ ЗА ОДОБРЯВАНЕ ПРОЕКТ НА ЗАКОН ЗА МАРКИТЕ И ГЕОГРАФСКИТЕ ОЗНАЧЕНИЯ.  Внася: министърът на икономиката 13. ПРОЕКТ НА ПОСТАНОВЛЕНИЕ ЗА ИЗМЕНЕНИЕ И ДОПЪЛНЕНИЕ НА ПРАВИЛНИКА ЗА УСТРОЙСТВОТО И ДЕЙНОСТТА НА МИНИСТЕРСТВОТО НА ВЪТРЕШНИТЕ РАБОТИ, ПРИЕТ С ПОСТАНОВЛЕНИЕ № 207 НА МИНИСТЕРСКИЯ СЪВЕТ ОТ 2014 Г.  Внася: министърът на вътрешните работи 14. ПРОЕКТ НА ПОСТАНОВЛЕНИЕ ЗА ИЗМЕНЕНИЕ И ДОПЪЛНЕНИЕ НА УСТРОЙСТВЕНИЯ ПРАВИЛНИК НА ИЗПЪЛНИТЕЛНА АГЕНЦИЯ „ЖЕЛЕЗОПЪТНА АДМИНИСТРАЦИЯ“, ПРИЕТ С ПОСТАНОВЛЕНИЕ № 167 НА МИНИСТЕРСКИЯ СЪВЕТ ОТ 2001 Г.  Внася: министърът на транспорта, информационните технологии и съобщенията АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.05.28", "title": " Вижте какво ще решава Министерският съвет утре, 29 май 2019 г."}
{"url": "https://trud.bg/%d0%be%d1%81%d1%8a%d0%b4%d0%b8%d1%85%d0%b0-%d0%bd%d0%b0-%d1%88%d0%b5%d1%81%d1%82-%d0%b3%d0%be%d0%b4%d0%b8%d0%bd%d0%b8-%d0%b7%d0%b0%d1%82%d0%b2%d0%be%d1%80-%d0%ba%d0%b0%d0%bd%d0%b0%d0%bb%d0%b4%d0%b6/", "text": "По обвинителен акт на Окръжна прокуратура – Монтана съдът е признал за виновен С.М. за извършено от него престъпление. Съдебното производство е преминало по реда на съкратеното съдебно следствие, след като подсъдимият М. е признал вината си. За тежкото деяние, довело до смъртта на шестима мигранти в река Дунав, му е наложено наказание от шест години „лишаване от свобода“ при първоначален „общ“ режим на изтърпяване, съобщават от Апелативната прокуратура в София. С.М. е бил изправен на подсъдимата скамейка с внесения от прокуратурата обвинителен акт през м. февруари 2019 г. От държавното обвинение припомнят, че в края на м. август 2016 г. няколко семейства иракски граждани пристигнали в гр. Истанбул, Турция. Планирали да преминат последователно през територията на България и Румъния, като целта им била да стигнат Германия. Живеещи там техни близки осъществили връзката им с каналджии, които следвало да ги преведат през границите на отделните държави. С присъединилите се към тях други техни сънародници групата мигранти наброявала общо десет души – мъже, жени, деца. През следващите дни чужденците, със съдействието на каналджиите, стигнали до с. Буковец, област Видин, където били настанени в къща. В нея пребивавали десет дни без да излизат, като изчаквали удобен момент за прехвърлянето им през река Дунав на румънска територия. Вечерта на 08.09.2016 г. мигрантите били откарани до брега на реката в района на селата Добри Дол и Сливата, област Монтана, намиращи се срещу остров Добрина. Там ги чакал обвиняемият С.М., който със самоделно направена лодка трябвало да превози иракчаните през реката. Нерегистрираното превозно средство имало корпус от стъклопакет с монтиран двигател модел „Ямаха“, с мощност 5 конски сили. Подсъдимият М., който не притежавал необходимите документи за правоспособност да управлява малък речен кораб, казал на бежанците да се качат в лодката, макар че видимо броят им надхвърлял капацитета й за превоз на пътници. Последвало превозването им в посока румънския бряг. На няколко пъти движението на лодката спирало, както поради спиране на двигателя, така и заради оплитане в рибарска мрежа. Вследствие на неумението на подсъдимия С.М. да управлява добре плавателния съд и претоварването с хора, лодката се наклонила, започнала да се пълни с вода и да потъва. Возещите се в нея се озовали във водите на река Дунав. В този момент се появила друга лодка, управлявана от неустановено по делото лице, което извадило от водата подсъдимия М. Двамата успели да качат в лодката трима чужденци и ги стоварили на брега на остров Добрина. След известно време успели да спасят още един мигрант, когото също оставили при другите. Останалите шестима чужденци потънали. Веднага след това подсъдимият М., заедно с неустановеното лице, се върнал с лодката на българския бряг. Същата нощ той заминал за Сърбия, а от там при свой приятел в Испания. Останали сами на острова, мигрантите започнали да викат за помощ, като били чути от намиращ се наблизо рибар. Бил подаден сигнал за случилото се и на местопроизшествието пристигнал граничен катер на ГПУ – Видин. След извършен оглед започнало досъдебно производство. През следващите дни на различни места във водите и на брега на река Дунав били открити пет трупа – на три деца и двама млади мъже, които били разпознати от техни близки. Трупът на двегодишната дъщеря на едно от семействата мигранти не бил намерен до приключването на разследването по досъдебното производство. От заключението на изготвената съдебномедицинска експертиза е видно, че дете на тази възраст не би могло да оцелее във водите на реката, ако не му бъде оказана незабавна помощ, а такава липсвала. С оглед на теглото на дете на тази възраст, водата бързо би могла да го отнесе на голямо разстояние, а освен това тялото би могло да стане жертва на животни във водата. Смъртта на шестимата иракски граждани е настъпила вследствие удавяне, след попадането им във водите на река Дунав. Причината за потъването на управляваната от подсъдимия С.М. лодка е претоварването й и липсата на необходими умения за добро управление на плавателен съд. Осъдителната присъда е влязла в сила. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.05.28", "title": " Осъдиха на шест години затвор каналджия, виновен за удавянето на шестима мигранти в Дунав"}
{"url": "https://trud.bg/%d0%ba%d0%b0%d0%bb%d1%84%d0%b8%d0%bd-%d0%b0%d0%ba%d0%be-%d0%b1%d1%8a%d0%bb%d0%b3%d0%b0%d1%80%d0%b8%d1%8f-%d0%b8%d0%b7%d0%bb%d1%8a%d1%87%d0%b8-%d0%bf%d1%80%d0%b5%d0%b4%d1%81%d0%b5%d0%b4%d0%b0%d1%82/", "text": "Бившият външен министър Ивайло Калфин прогнозира, че заради фрагментирането на ЕП предстоят сложни преговори за председател на ЕП и ЕК. Той изрази мнение, че водещите кандидати няма да бъдат основните за председател на ЕК. Според него е възможно Манфред Вебер да бъде избран за председател на Европейския парламент. Ивайло Калфин обясни, че теоретично е възможно Кристалина Георгиева да заеме поста на председател на ЕК. „тя има опит в ЕК, от два мандата, с два различни портфейла, но има висок авторитет. Възможно е да се търсят компромисни варианти, но днес видях остро опровержение от ГЕРБ, че те си имат комисар и това е г-жа Неделчева и надали е склонен да обсъжда Кристалина Георгиева. Теоретично е възможно. Ако България може да излъчи председател на ЕК, това ще бъде голям плюс за държавата. От национална гледна точка целият този процес на преговори има важни няколко неща. Предполагам, че българският премиер има в папката си първо българският комисар какъв пост ще получи, за да даде подкрепата си и ако имаме други важни теми. Сега е моментът, в който се водят много интересни преговори”, обясни той. Според него през есента ще бъде ясен съставът на новата ЕК. Ако Мария Габриел стане еврокомисар, няма да може да остане евродепутат, обясни той. „Но по-скоро сега ще стане обратното – г-жа Габриел ще си подаде оставката като комисар и ще се закълне като евродепутат и след това, ако и когато стане комисар, ще освободи следващото място”, добави Калфин. Brexit  и настъплението на националистите събудиха европейските граждани да запазят ЕС като съюз и да го променят като основни играчи, коментира още Калфин във връзка с високата избирателна активност в Европа на изборите за нови евродепутати. „Страхът е много силен мотиватор за участие в избори и според мен подейства”, добави той. „Резултатът от европейските избори е ясно показан. Статуквото – ЕНП и Социалдемократи, намаляват с около 40 депутати и сега, за да се търси мнозинство, ще има  нужда те да търсят подкрепа. Малко са антиевропейците и надали ще бъдат решаващ фактор в следващия парламент, каквито опасения имаше, но трябва да се търси съгласие със Зелени, либерали, така че очаквам много повече преговори, което не е лошо за страни като България”, обясни още Ивайло Калфин. Калфин коментира и корупционния скандал в Австрия: „Скандалът е чисто корупционен и свързан с плащане на големи суми и ангажимент  към чужда страна, в случая към Русия, което надали има отношение към ЕС. По-скоро това ще намали резултата на „Алтернатива за Германия” в Германия, защото са две много близки партии с партията на Щрахе. Така че единственото, което се случва е, че Австрия в най-неподходящия за себе си период, влиза в цикъл на избори, което означава, че няма да имат инструментите да защитят добра позиция за Австрия”. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.05.28", "title": " Калфин: Ако България излъчи председател на ЕК, това ще бъде голям плюс за страната ни"}
{"url": "https://trud.bg/%d1%81%d0%b2-%d1%81%d0%b8%d0%bd%d0%be%d0%b4-%d0%bf%d0%be%d0%bc%d0%b0%d0%b3%d0%b0-%d0%bd%d0%b0-%d0%be%d0%bd%d0%ba%d0%be%d0%b1%d0%be%d0%bb%d0%bd%d0%b8-%d0%b4%d0%b5%d1%86%d0%b0-%d1%81-%d0%ba%d0%b0%d0%bc/", "text": "На 30 май 2019 г. с благословението на Негово Светейшество Българския патриарх Неофит и по решение на Св. Синод Негово Високопреосвещенство Ловчанският митрополит Гавриил, ръководител на Културно-просветния отдел при Св. Синод, ще открие поредната изложба от благотворителната синодална кампания „ДЕЦА РИСУВАТ ЗА ДЕЦА“. Кампанията с благотворителна изложба има за цел да подпомогне онкоболните деца, лекуващи се в Клиника по детска клинична хематология и онкология при УМБАЛ „Царица Йоанна – ИСУЛ“, гр. София. Художниците и фотографите в изложбата са деца и ученици – лауреати на синодалния Национален конкурс „Възкресение Христово” през последните няколко години. Даренията могат да бъдат пускани в Кутията на Доброто (на рецепцията на х-л „Интерконтинентал“) или превеждани по банков път. Откриването е на 30 май (четвъртък) от 17:30 ч. във фоайето пред Балната зала на хотел „Интерконтинентал” (пл. „Народно събрание“ № 4, София). Партньор е хотел „Интерконтинентал”, както и Националната професионална гимназия за полиграфия и фотография. Изложбата и кампанията продължават и през м. юни 2019 г. без фиксиран край! За дарения по банков път:  “УниКредит Булбанк” – клон София Батенберг,  Банков код / SWIFT / BIC: UNCRBGSF  Получател: Българска Патриаршия Св. Синод  IBAN: BG74 UNCR 7000 1521 4626 53  Основание за плащане: КАМПАНИЯ “ДЕЦА РИСУВАТ ЗА ДЕЦА”", "date": "2019.05.28", "title": " Св. Синод помага на онкоболни деца с кампания"}
{"url": "https://trud.bg/%d0%b0%d1%80%d0%b5%d1%81%d1%82%d0%b8-%d0%b2-%d0%bb%d0%b0-%d0%bb%d0%b8%d0%b3%d0%b0-%d0%b7%d0%b0-%d1%83%d0%b3%d0%be%d0%b2%d0%be%d1%80%d0%b5%d0%bd%d0%b8-%d0%bc%d0%b0%d1%87%d0%be%d0%b2%d0%b5/", "text": "Испанският професионален футбол се тресе от голям корупционен скандал. Местната полиция направи серия от арести на футболисти от Примера и Сегунда дивизион за съмнения в уреждане на мачове. Акцията е имало и в офисите на изпадналия от елита „Уеска“, а президентът на клуба Агустин Ласаоса е арестуван заедно с лекаря на отбора Хуан Карлос Галиндо. Сред задържаните са и бившите футболисти на „Реал“ (Мадрид) Борха Фернандес и Раул Браво. Вторият е сочен като организатор на престъпната група за фиксиране на резултати. А законът погна още Карлос Аранда, играл за последно в „Нумансия“, Иниго Лопес („Депортиво“), Самуел Саис от елитния „Хетафе“.  Разследвани са девет мача от първа и втора дивизия, като един от тях е загубата на „Уеска“ с 0:1 от „Химнастик“ (Тарагона) от сезон 2017/18.Прокуратурата се е самосезирала заради направени в Украйна големи съмнителни залози за този мач от Сегунда. Именно от този двубой започва и мащабното разследване. Тепърва ще бъдат проверявани и някои от последните срещи в първите две дивизии от този сезон. Полицейски източници също така обявиха пред агенция EFE, че операцията има за цел да разобличи заподозряните още в организирана престъпност, корупция и пране на пари.", "date": "2019.05.28", "title": " Арести в Ла Лига за уговорени мачове"}
{"url": "https://trud.bg/%d0%b9%d0%be%d1%82%d0%be%d0%b2%d0%b0-%d0%be%d0%b1%d1%81%d1%8a%d0%b4%d0%b8-%d0%bf%d1%80%d0%be%d0%b1%d0%bb%d0%b5%d0%bc%d0%b8%d1%82%d0%b5-%d0%bf%d1%80%d0%b5%d0%b4-%d0%b5%d1%81-%d1%81-%d0%bc%d0%b8%d0%bd/", "text": "Предизвикателствата пред Европейския съюз и резултатите от европейските избори обсъдиха вицепрезидентът Илияна Йотова и министърът на федералните и европейските въпроси на германската провинция Хесен Лусия Путрих, съобщиха от пресслужбата на „Дондуков 2“. „Не се сбъднаха най-големите страхове, че ще спечелят тези, които са против Европа. Сега е необходим повече разум в политическите сили, които трябва ясно да разчетат посланията на европейските граждани“, изтъкна Илияна Йотова. От своя страна, Лусия Путрих изрази надежда, че победителите на евроизборите ще вложат усилията си за развитието на Европа. Министърът на федералните и европейските въпроси прояви интерес към позициите на вицепрезидента по редица теми от европейския дневен ред. Обсъдено бе избирането на новата Европейска комисия и нейния председател. Илияна Йотова очаква новата ЕК да бъде формирана чак в началото 2020 г. Вицепрезидентът не изключва възможността да се появят нови кандидати за неин председател. „Преди въпроса за постовете е въпросът за промяна в европейските политики“, изтъкна Илияна Йотова. Лусия Путрих посочи, че са необходими общи решения за политиката по миграция и убежища и политиката за сигурност, че е необходимо ясно разграничение между икономическите мигранти и търсещите закрила. „Не им достигна смелостта на евроинституциите да завършат мандата си с промяна на Дъблинския регламент и приемането на обща миграционна политика“, заяви Илияна Йотова. Вицепрезидентът посочи, че България като външна граница на ЕС е заинтересована от промяна на този регламент и поемане на отговорността за мигрантите и бежанците от всички страни членки. „Най-опасната тенденция е групирането на държави по интереси“, изтъкна Илияна Йотова. Вицепрезидентът изрази тревогата си от проявата на двойни стандарти в ЕС, което е една от основните причини за обезверяване на европейските граждани. „Двойни стандарти от качеството на храните до позицията на някои държави членки против приемането на България в Шенген, при положение че страната ни отдавна е изпълнила техническите критерии, а и пази много по-добре външните граници на съюза от други държави, които са членки на безвизовото пространство“, посочи Илияна Йотова. На срещата бе споделена общата позиция, че е необходима промяна при взимането на решения в Съвета на ЕС. За общо решение сега е необходимо абсолютно мнозинство, което често пъти блокира процесите. Лусия Путрих отбеляза, че тази стара процедура вече не може да се използва при 28 страни членки. Илияна Йотова посочи необходимостта от ревизиране на Лисабонския договор, тъй като в него има твърде много регулации в сфери, където не са необходими, и липсва координация във важни политики като миграцията и сигурността. „Лисабонският договор не е веднъж завинаги даден, необходим е конструктивен диалог за промени“, отбеляза Лусия Путрих. Не на последно място бе изтъкната липсващата роля на Европейския съюз на международната сцена. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.05.28", "title": " Йотова обсъди проблемите пред ЕС с министъра на федералните и европейските въпроси на германската провинция Хесен"}
{"url": "https://trud.bg/%d0%b1%d0%b5%d0%ba%d0%b0%d0%bb%d0%b8-%d0%b7%d0%b0%d0%b3%d1%83%d0%b1%d0%b8-%d1%82%d1%80%d0%b0%d0%bd%d1%81%d1%84%d0%b5%d1%80%d0%bd%d0%b0-%d0%b1%d0%b8%d1%82%d0%ba%d0%b0-%d0%b2-%d1%80%d1%83%d0%bc%d1%8a/", "text": "Джовани Бекали записа на собствен терен поражение на трансферния пазар, след като загуби битката с ЦСКА за Диего Фабрини. Именно мениджърската агенция на румънския бизнесмен подписа договор за сътрудничество с новото ръководство на „Левски“ през пролетта, а главен скаут на родния гранд стана Богдан Патрашку, бивш играч на „Литекс“. Той зае поста на „Герена“ именно след специални препоръки от своя ментор – старата хиена Бекали.  „Левски“ си харесаха италианеца Диего Фабрини от „Ботушани“, но той е една от трите опции на клуба за позицията на офанзивен халф. И явно „сините“ ще се насочат към друг играч след като бившият футболист на „Мидълзбро“, „Бирмингам“ и „Уотфорд“ премина в ЦСКА.  А на „Българска армия“ действат с размах през настоящата седмица. „Червените“ първо си осигуриха подписа на 28-годишния ас още преди той да пристигне в София, а по-късно през деня парафираха и с Денис Давидов. Руският талант има зад гърба си 44 мача за „Спартак“ (Москва) и едно попадение. Бившият съотборник на Ивелин Попов вече е печелил всичко възможно в Русия. Давидов, който може да играе както зад нападателя, така и по двете крила, има и дебют за Сборная под ръководството на Фабио Капело. За последно той игра под наем в латвийския „Спартакс“ (Юрмала) и „Нижни“ (Новгород). В понеделник на „Армията“ представиха и шотландския нападател Тони Уот.", "date": "2019.05.28", "title": " Бекали загуби трансферна битка в Румъния"}
{"url": "https://trud.bg/%d0%bc%d0%b8%d0%bd%d0%b8%d1%81%d1%82%d0%b5%d1%80%d1%81%d1%82%d0%b2%d0%be%d1%82%d0%be-%d0%bd%d0%b0-%d1%82%d1%83%d1%80%d0%b8%d0%b7%d0%bc%d0%b0-%d0%b8-%d0%be%d1%80%d0%b3%d0%b0%d0%bd%d0%b8%d0%b7%d0%b0/", "text": "Изготвянето на специализиран маршрут за популяризиране на основните еврейски забележителности в страната би надградило усилията на Министерството на туризма за промотиране на културно-историческото наследство на България, съобщиха от пресслужбата на МТ. Около тази теза се обединиха министърът на туризма Николина Ангелкова и председателят на Организацията на евреите в България „Шалом“ доц. д-р Александър Оскар. Инициативата за популяризиране ще включва ключови за еврейската общност забележителности в 13 общини в цялата страна. Тя ще бъде силен знак на уважение към приноса на еврейската общност в културно-историческо отношение, както и последователна стъпка в усилията за привличане на все повече туристи не само от Израел, но и от компактните еврейски общности в Европа и света, които традиционно предпочитат специализирани туристически продукти. Държавата Израел е на 11-о място по брой на входящите туристи в България през 2018 г. (245 хил. туристи, или над 17% ръст в сравнение с предходната година). Само за първите 3 месеца на т.г. близо 45 хил. израелски граждани са посетили страната ни (също ръст от 4% в сравнение с аналогичния период на 2018 г.). Предстоят разговори с общините за консолидиране на информацията за конкретните обекти, които да привлекат още по-голям туристически интерес към страната ни в това направление. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.05.28", "title": " Министерството на туризма и Организацията на евреите в България „Шалом“ с общ проект за тематичен маршрут"}
{"url": "https://trud.bg/%d0%b9%d0%be%d1%82%d0%be%d0%b2%d0%b0-%d0%bd%d0%b0-%d1%81%d1%80%d0%b5%d1%89%d0%b0-%d1%81-%d0%b1%d1%8a%d0%bb%d0%b3%d0%b0%d1%80%d0%b8-%d0%b2%d1%8a%d0%b2-%d1%84%d1%80%d0%b0%d0%bd%d0%ba%d1%84%d1%83%d1%80/", "text": "Възможностите за по-засилено изучаване на български език и признаването му за матуритетен обсъдиха с вицепрезидента Илияна Йотова представители на български дружества и съботно-неделни училища в Германия. Вицепрезидентът се срещна с тях във Франкфурт на Майн, където заедно с българската общност ще отбележи Деня на българската просвета и култура и на славянската писменост, съобщиха от пресслужбата на „Дондуков 2“. В продължилата над два часа среща представителите на българската общност поставиха редица теми пред Илияна Йотова, като основните бяха свързани със съхранението на българското самосъзнание и българския език и разпространението на българската култура. Вицепрезидентът посочи, че признаването на българския език за матуритетен е въпрос на национални законодателства и двустранни споразумения. „Акцент в политиката с българите в чужбина са усилията ни за опазването и разпространението на българския език“, изтъкна вицепрезидентът. Илияна Йотова заяви, че е необходимо да се стимулира интересът и да продължи обучението по български език и в по-горните класове. Вицепрезидентът определи съботно-неделните училища като най-големия успех в политиката с българите в чужбина. Но и те са изправени пред редици проблеми като липса на достатъчно квалифицирани преподаватели и липса на помещения за осъществяване на дейността им. Основен е проблемът с удостоверяването на владеенето на български език. Редица деца от чужбина искат да получат висше образование в България, но нямат сертификат за владеене на български език. Обсъдена бе и възможността за признаването в немската образователна система на българския като втори чужд език. Необходимостта от завръщането и увеличаването на лекторатите по български език в чуждите университети също бе сред основните теми на разговора. Присъстващите на срещата с вицепрезидента подчертаха, че идеята й за създаване на Български културен институт по примера на „Сервантес“ или Гьоте институт ще реши много от проблемите с опазването, признаването и разпространението на българския език. Илияна Йотова сподели идеята да се разширят постановленията на Министерски съвет за обучение на българи от историческите диаспори във висшите учебни заведения в България и по тях да могат да се обучават и българи от новата емиграция. „Трябва да привлечем тези млади хора, след завършването си може да останат в България, която изпитва недостиг на работна ръка“, подчерта вицепрезидентът. Илияна Йотова представи концепцията си за работа със сънародниците ни зад граница. „Липсва целенасочена политика на българската държава с българите в чужбина. Лозунгите „Върнете се в България!“ не са реалистични. Всеки е избрал къде да живее и да се развива, но аз съм убедена, че можем да работим заедно за вашия просперитет и просперитета на България“, изтъкна вицепрезидентът. Илияна Йотова посочи желанието на много от българите зад граница за съвместни проекти с българската държава. Широко одобрение срещна проектът на вицепрезидента за интернет платформа за връзки на българите от цял свят помежду им и с българската държава. В делегацията, ръководена от Илияна Йотова, е и проф. Искра Баева, член на Съвета за работа с българите в чужбина към вицепрезидента. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.05.28", "title": " Вицепрезидентът на среща с българи във Франкфурт: Лозунгите „Върнете се в България!“ не са реалистични"}
{"url": "https://trud.bg/%d0%b2%d0%b0%d0%bb%d0%b2%d0%b5%d1%80%d0%b4%d0%b5-%d1%81%d0%bc%d0%b5%d0%bd%d1%8f-%d0%b1%d0%b0%d1%80%d1%81%d0%b0-%d1%81%d1%8a%d1%81-%d1%81%d0%b5%d0%b2%d0%b8%d0%bb%d1%8f/", "text": "Ернесто Валверде приключи с „Барселона“. Заключението направиха всички водещи медии в Испания, след като наставникът не успя да спечели Купата на Краля през уикенда. Фиаското последва голямата издънка на каталунците – сензационното отпадане от „Ливърпул“ след 0:4 като гост при 3:0 на „Камп Ноу“ в полуфинала на Шампионската лига. „Марка“ разкри, че Валверде е голямата цел на „Севиля“. В Андалусия също търсят нов треньор, а другите две набелязани имена са Руди Гарсия и Хулен Лопетеги. А Роберто Мартинес, селекционерът на Белгия, е сочен за фаворит за заместник на Валверде. Бившият мениджър на „Уигън“ и „Евертън“ изведе „червените дяволи“ до третото място на световното първенство в Русия. През есента той бе свързван с „Реал“ (Мадрид), но отказа да поеме закъсалия испански гранд.", "date": "2019.05.28", "title": " Валверде сменя „Барса“ със „Севиля“"}
{"url": "https://trud.bg/%d1%85%d0%b0%d1%88%d0%b8%d0%bc-%d1%82%d0%b0%d1%87%d0%b8-%d1%80%d0%b5%d1%88%d0%b5%d0%bd%d0%b8%d0%b5%d1%82%d0%be-%d0%bd%d0%b0-%d0%b2%d1%83%d1%87%d0%b8%d1%87-%d0%b4%d0%b0-%d0%bf%d0%be%d1%81%d1%82%d0%b0/", "text": "Президентът на Косово Хашим Тачи оцени, че решението на сръбския му колега Александър Вучич да постави армията на Сърбия в пълна бойна   е популистко, предава белградската медия „Б92“. „Президентът на Сърбия знае много добре, че не може да се движи към Косово. Това е нещо невъзможно и невъобразимо, и той е убеден в това, но във всеки случай, косовските институции, включително Косовските сили за сигурност, са в състояние на готовност. Популистките изявления не са заплаха за война, а са за вътрешно ползване, за да получи възможно най-големи симпатии в Сърбия“, заяви Тачи. След края на заседанието на косовския Съвет за национална сигурност, държавният глава коментира и задържането на руснак по време на акцията на спецчастите в Северно Косово, като заяви, че той е бил „маскиран със статута на дипломат“ и е имал за цел да възпрепятства полицията. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.05.28", "title": " Хашим Тачи: Решението на Вучич да постави армията в бойна готовност е популизъм"}
{"url": "https://trud.bg/%d0%bc%d0%bb%d0%b0%d0%b4%d0%b5%d0%b6-%d0%be%d1%82%d0%ba%d1%80%d0%b0%d0%b4%d0%bd%d0%b0-%d0%bc%d0%b8%d0%ba%d1%80%d0%be%d0%b1%d1%83%d1%81-%d0%b7%d0%b0-%d0%b4%d0%b0-%d1%81%d0%b5-%d0%bf%d1%80%d0%b8%d0%b1/", "text": "24-годишен жител на варненско село ще бъде съден за противозаконно отнемане на товарен автомобил, на който нанесъл щети за 3500 лв., съобщиха от Апелативната прокуратура във Варна. Тошко Д. извършил престъплението на 22 декември 2017 г. в с. Старо Оряхово. Младежът зъзнел от студ и се чудел как да се прибере в родното си с. Любен Каравелово, когато видял микробуса „Мерцедес“ пред местния хранителен магазин. Шофьорът внесъл стока вътре, като оставил автомобила отключен и с работещ двигател. Тошко видял шанс да се стопли и да се върне у дома. Качил се в товарната кола и потеглил. Смаяният доставчик на хранителни продукти веднага подал сигнал в полицията. Малко по-късно патрул засякъл откраднатото возило край Варна. Униформените подали звуков и светлинен сигнал на водача да спре, но той не се подчинил. Подкарал с бясна скорост по крайезерната ул. „Девня“ и изгубил контрол над микробуса, който се обърнал на едната си страна. След катастрофата Тошко Д. бил задържан. Той е с основно образование, работи, досега не е бил съден, но не е възстановил щетите на потърпевшия собственик на микробуса. Ако Варненският районен съд признае Тошко Д. за виновен, той може да бъде наказан с лишаване от свобода от 1 до 10 г. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.05.28", "title": " Младеж открадна микробус, за да се прибере у дома"}
{"url": "https://trud.bg/%d0%b7%d0%b0%d1%8f%d0%b4%d0%be%d1%85%d0%b0-%d1%81%d0%b5-%d1%81-%d0%b5%d0%ba%d0%b8%d0%bf%d0%b8%d1%82%d0%b5-%d0%bd%d0%b0-%d1%81%d0%b5%d1%80%d0%b8%d0%bd%d0%b0-%d0%b8-%d0%bd%d0%b0%d0%b4%d0%b0%d0%bb/", "text": "Както всяка година, екипите на тенисистите са сред основните теми на „Ролан Гарос“. След като преди 12 месеца Серина Уилямс разбуни духовете с гащеризон тип „жената-котка“, сега американката отново събра погледи и обективи. Този път звездата е облечена в екип тип „зебра“ от две части, който според зложелателите й не разкрива кой знае колко приятни гледки.  Доста по-сериозни са обвиненията срещу 11-кратния шампион Рафаел Надал, който се е облякъл в жълто-зелена тениска. Според наблюдатели това пречи на съперниците му да виждат добре топката, когато е пред него, тъй като е със същия цвят. Чуват се дори призиви екипът да бъде забранен.", "date": "2019.05.28", "title": " Заядоха се с екипите на Серина и Надал"}
{"url": "https://trud.bg/%d0%be%d0%b1%d1%89%d0%b8%d0%bd%d0%b0-%d0%b2%d0%b0%d1%80%d0%bd%d0%b0-%d1%80%d0%b0%d0%b7%d1%88%d0%b8%d1%80%d0%b8-%d0%b0%d0%b2%d1%82%d0%be%d0%bf%d0%b0%d1%80%d0%ba%d0%b0-%d1%81%d0%b8-%d0%b7%d0%b0-%d1%85/", "text": "Два нови микробуса за хора с увреждания на стойност 140 000 лв. закупи община Варна. Всяко от превозните средства е с шест седалки, две места за инвалидни колички и електрическа хидравлична платформа. Микробусите ще попълнят автопарка на звеното за превоз на хора с увреждания към „Градски транспорт“ ЕАД, който до момента разполагаше с 6 специализирани автомобила. „Планираме скоро да осигурим още два, за да стане услугата още по-достъпна и ефективна“, заяви кметът на Варна Иван Портних. Той допълни, че дневно хора с двигателни проблеми подават между 50 и 70 заявки за транспорт, а на месец броят им надхвърля 1000. Превозът е безплатен, тъй като се финансира от местния бюджет като част от социалната програма на Варна. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.05.28", "title": " Община Варна разшири автопарка си за хора с увреждания"}
{"url": "https://trud.bg/%d0%b2%d0%bb%d0%b0%d0%ba%d1%8a%d1%82-%d0%be%d1%82-%d0%bf%d0%bb%d0%be%d0%b2%d0%b4%d0%b8%d0%b2-%d0%b7%d0%b0-%d0%be%d0%b4%d1%80%d0%b8%d0%bd-%d1%82%d1%80%d1%8a%d0%b3%d0%b2%d0%b0-%d0%be%d1%82-1-%d0%b2/", "text": "На 1-ви юни (събота) от гара Пловдив за първи път ще потегли влак по маршрут от Пловдив за Одрин, съобщават от БДЖ. Чрез тази композиция „БДЖ-Пътнически превози” ЕООД ще осигури на своите клиенти удобна възможност за туристическо пътуване до Турция за отиване и връщане през почивните дни. От Пловдив влакът ще заминава в 08:40 ч. и ще пристига в Одрин в 12:18 ч. В обратно направление влакът ще тръгва от Одрин в 17:00 ч. и ще пристига в Пловдив в 21:15 ч. Композицията ще пътува в състав от два вагона и ще се движи през почивните и празнични дни.  Цената на билета за отиване и връщане Пловдив-Одрин-Пловдив е 28.56 лв. с включени запазени места.  Пътниците от Първомай, Димитровград и Свиленград могат да пътуват с този влак до Одрин срещу следната цена на билета: От Първомай до Одрин: 10.37 лв. От Димитровград до Одрин: 7.82 лв. От Свиленград до Одрин: 4.30 лв. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.05.28", "title": " Влакът от Пловдив за Одрин тръгва от 1-ви юни"}
{"url": "https://trud.bg/76-%d0%bd%d0%b0-%d1%81%d1%82%d0%be-%d0%b0%d0%ba%d1%82%d0%b8%d0%b2%d0%bd%d0%be%d1%81%d1%82-%d0%b2-%d0%b3%d0%b5%d1%82%d0%be%d1%82%d0%be-%d0%bd%d0%b0-%d0%bd%d0%be%d0%b2%d0%b0-%d0%b7%d0%b0%d0%b3%d0%be/", "text": "7,6 процента е избирателната активност в ромския кв.“Шести“ в Нова Загора при средна активност на европейските избори в Сливенска област от 27, 47 на сто, показа справка на „Труд“. От близо 6 440 избиратели в квартала до урните в 8-те секции отидоха едва 492-ма, като 45 от тях пуснаха недействителни бюлетини. Безспорният фаворит на евроизборите в „Шести“, където почти цялото население се самоопределя като мюсюлманско, е ДПС. Движението получи подкрепата на 377 избиратели или 76,6 процента от общия брай на гласувалите. ГЕРБ и БСП събраха едва 39 и съответно –  8 гласа. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.05.28", "title": " 7,6 на сто активност в гетото на Нова Загора, ДПС обра гласовете"}
{"url": "https://trud.bg/%d0%bf%d1%80%d0%b0%d0%bd%d0%b4%d0%b8-%d0%b2-%d0%be%d1%82%d0%b1%d0%be%d1%80%d0%b0-%d0%bd%d1%8f%d0%bc%d0%b0-%d1%82%d1%83%d1%80%d0%b8%d1%81%d1%82%d0%b8/", "text": "Селекционерът на мъжкия национален отбор по волейбол Силвано Пранди ще разчита на всички повикани играчи за първия турнир от Лигата на нациите в Аржентина през уикенда. „Лъвовете“ са в група с домакините, Канада и Португалия.  „Няма хора, които само пътуват – заяви италианецът. – Нормално е да имаме някои млади играчи, но те не са случайни. В другите отбори също има промени, ще се запознаваме с тях на място. Така че всеки мач ще е малка изненада за нас. Няма да правя прогнози, искам отборът да играе силно и да спечели възможно повече мачове.“  След срещите в Южна Америка тимът се отправя за Китай.", "date": "2019.05.28", "title": " Пранди: В отбора няма туристи"}
