{"url": "https://trud.bg/%d0%b8%d0%b7%d0%b1%d1%8f%d0%b3%d0%b0%d0%bb%d0%b8%d1%8f%d1%82-%d0%b7%d0%b0%d1%82%d0%b2%d0%be%d1%80%d0%bd%d0%b8%d0%ba-%d0%be%d1%82%d0%ba%d1%80%d0%b0%d0%b4%d0%bd%d0%b0%d0%bb-%d0%bc%d1%83%d0%b7%d0%b8/", "text": ", откраднал музикална уредба, за да се забавлява докато се крие. Това стана ясно в сряда. Ден по-рано полицията съобщи, че го е заловила в къща в село Рудник, откъдето е родом. Беглецът познавал добре запустелите постройки и всяка вечер се криел в различна къща. Баща му, му носел провизии. След като откраднал уредбата, избягалият затворник послушал музика, но му омръзнало и я продал на 28-годишен свой авер от същото село. Припомняме, че 20-годишният мъж излежавал десет месечна присъда „лишаване от свобода“ за извършени кражби на вещи. Бил на сравнително лек режим- в затворническото общежитие в с. Дебелт. След бягството обаче, положението му ще стане различно. Работата по цялостно документиране на престъпната дейност на криминално проявения мъж продължава от служители на Пето Районно управление – Бургас. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.03.06", "title": " Избягалият затворник откраднал музикална уредба"}
{"url": "https://trud.bg/%d0%b0%d1%80%d0%b5%d1%81%d1%82%d1%83%d0%b2%d0%b0%d1%85%d0%b0-35-%d0%b3%d0%be%d0%b4%d0%b8%d1%88%d0%b5%d0%bd-%d0%ba%d1%80%d0%b8%d0%bc%d0%b8%d0%bd%d0%b0%d0%bb%d0%bd%d0%be-%d0%bf%d1%80%d0%be%d1%8f%d0%b2/", "text": "35-годишен, криминално проявен мъж от русенското с. Ново село, е установен и задържан след проведени оперативно-издирвателни и процесуално-следствени действия за противодействие на телефонните измами. Операцията е осъществена от служители на ОД МВР-Добрич, Плевен и Русе, под ръководството на ГДНП. Това съобщиха от пресслужбата на вътрешното министерство. В хода на работата е установено, че задържаният, в качеството на куриер, е съпричастен към четири измами, извършени на територията на ОДМВР-Добрич, както и към още две, за около 18 000 лева – в Северна България. Измамите в ОДМВР-Добрич са осъществени по схемата за „оказване на помощ на полицията“ с цел залавяне на извършители на телефонни измами. При първия случай, на 22 февруари 77-годишен мъж от Добрич получил такова обаждане на домашния си телефон и е предал сумата от 6 800 лева. Същия ден, 78-годишна жена от областния град, съобщила, че по споменатия сценарий е предала 3 165 лева. По-късно, към 20 часа вечерта, 86-годишна нейна съгражданка предоставила на измамници 2 000 лева, 1 000 евро, 500 щатски долара и около 5 грама златни накити. На 27 февруари и 78-годишна добричлийка сигнализира, че е била обект на телефонна измама и се е разделила със 17 500 лева. По случаите своевременно са образувани досъдебни производства. След анализ и координирани усилия на криминалистите, още на 27 февруари е предприета полицейска операция и на територията на ОДМВР-Русе е установен 35-годишният мъж. Той е задържан, повдигнато му е обвинение и под надзора на прокуратурата продължава работата за установяване и документиране на цялостната му престъпна дейност.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.03.06", "title": " Арестуваха 35-годишен криминално проявен, участвал в серия ало измами "}
{"url": "https://trud.bg/%d0%bd%d0%b0%d0%bc%d0%b5%d1%80%d0%b8%d1%85%d0%b0-%d1%82%d1%80%d1%83%d0%bf-%d0%bd%d0%b0-35-%d0%b3%d0%be%d0%b4%d0%b8%d1%88%d0%b5%d0%bd-%d0%ba%d1%80%d0%b8%d0%bc%d0%b8%d0%bd%d0%b0%d0%bb%d0%bd%d0%be-%d0%bf/", "text": "Труп на криминално проявен бе открит в бившето военно поделение на ул. „Дунав” в Хасково, съобщи  . Мъжът е на 35 години и е от димитровградското село Добрич. Към момента не е бил издирван от полицията. На МВР е познат с множество кражби и наркотици. Не е бил осъждан. Сигналът е подаден на тел. 112 от охранител на поделението, който е правил обход. На място са криминалисти, които все още не могат да кажат дали става въпрос за убийство. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com    ", "date": "2019.03.06", "title": " Намериха труп на 35-годишен криминално проявен в Хасково"}
{"url": "https://trud.bg/%d0%bb%d0%b5%d0%b2%d1%81%d0%ba%d0%b8-%d1%82%d1%80%d0%b5%d1%82%d0%b8-%d1%80%d0%b5%d1%81%d1%82%d0%b0%d1%80%d1%82-%d0%b7%d0%b0-4-%d0%b3%d0%be%d0%b4%d0%b8%d0%bd%d0%b8/", "text": "Денят „Х“ в „Левски“ настъпи. Клубът официално има нов собственик, а неговото име е Георги Попов. Вицепрезидентът на „Нове Холдинг“ се сдоби с 86.6% от акциите на 26-кратните шампиони. Това стана факт след проведеното Общо събрание на клуба в сряда. Останалите акции остават разпределени между Тръст „Синя България“ (10%) и други миноритарни акционери (3.4%). В новия Надзорен съвет освен Попов влизат Александър Тумпаров и Михаил Тодоров. Първият е съдружник на Васил Божков в „Еврофутбол“, а вторият – юрист. В зала 6 на НДК самият Божков така и не се появи. Бизнесменът все още не е посещавал и стадион „Георги Аспарухов“ и по всяка вероятност това няма да се промени.  „Васил Божков? Собственик на клуба е Георги Попов. Той е вицепрезидент на „Нове Холдинг“ – уточни Михаил Тодоров. – Разпространена бе и декларация до медиите, че всички структури на компанията стоят зад проекта. Георги Попов е представител на Васил Божков и собственик на „Левски“, това е. Аз бях поканен и от Божков, и от Попов. Нито за миг не се замислих дали да приема.“ Така в крайна сметка Попов стана третият собственик на „Левски“ от 2015 година насам. Преди това триото Иво Тонев, Александър Ангелов и Николай Иванов управляваха 14 месеца столичния гранд, а Спас Русев се задържа под 1000 дни на „Герена“. Големият въпрос сега е колко време ще остане клубът в сегашния си вид? До голяма степен това зависи от две неща – резултатите и начина на управление. Именно заради тези два аспекта 105-годишният клуб беше близо до това да бъде обявен във фалит, а акциите му през последните години се прехвърлят като носна кърпичка. И вследствие на всичко това във времето се удължаваше агонията на „сините“, включваща 9-годишен период без трофей. „Мнозина решиха, че като в клуба влизат фирмите на Васил Божков, той ще отвори голямата кесия и ще почне да плаща наред – обявил самият Попов по време на стъпването си в длъжност. – Той е собственик на „Нове“, на който аз съм вицепрезидент. Холдингът е поел ангажимента за връщане на нормалния живот и спонсориране на клуба. И това е достатъчна гаранция за бъдещето. Аз не бих си заложил името в губещо начинание, нито пък г-н Божков и групата наши компании.“ Попов не е известен на спортната общественост у нас. Справка с Търговския регистър показва, че участва в управлението на 35 фирми, а собственост има в 17 дружества.  Освен, че е вицепрезидент на „Нове холдинг“, той е в съвета на директорите на компаниите от хазартния сектор „Национална Лотария“ АД и „Ню Геймс“ АД. Държи и 5% от „Лотария БГ“ ООД.  Напълно очаквано по време на смяната на властта не присъства Спас Русев, досегашният президент. Бизнесменът обаче не е спазил едно от големите си обещания, свързани с дълговете на клуба.  „Ако не ме лъже паметта, говореше се за 15-16 милиона лева отписване – коментира темата изпълнителният директор Павел Колев. – Не знам как се отписва такава сума. Ето казвам го – това не е факт. Сега предстои процес на оздравяване и изплащане на задължения.“  ", "date": "2019.03.06", "title": " „Левски“ – трети рестарт за 4 години"}
{"url": "https://trud.bg/%d0%bb%d0%b5%d0%bf%d0%b0-%d0%b1%d1%80%d0%b5%d0%bd%d0%b0-%d1%81%d1%82%d0%b0%d0%bd%d0%b0-%d0%b1%d0%b0%d0%b1%d0%b0-%d0%bd%d0%b0-%d0%bc%d0%be%d0%bc%d1%87%d0%b5/", "text": "Певицата Лепа Брена стана баба за първи път на 58-годишна възраст. Изпълнителката има трима синове – Стефан и Виктор, както и един доведен син (Филип) от предния брак на мъжа й Слободан Живоинович. Лепа Брена се похвали във Facebook, че Филип и съпругата му Александра Прийович са станали родители на момче, което са кръстили също Александър.", "date": "2019.03.06", "title": " Лепа Брена стана баба на момче"}
{"url": "https://trud.bg/%d1%83%d1%87%d0%b5%d0%bd%d0%b8%d1%86%d0%b8-%d0%b4%d0%b5%d0%bc%d0%be%d0%bd%d1%81%d1%82%d1%80%d0%b8%d1%80%d0%b0%d1%85%d0%b0-%d1%83%d0%bc%d0%b5%d0%bd%d0%b8%d1%8f-%d0%bf%d1%80%d0%b5%d0%b4-%d0%b1%d1%8a/", "text": "Ученици от три гимназии в Шумен демонстрираха специалности и практически умения пред местния бизнес в сряда. Целта е фирмите да знаят какви кадри подготвят училищата и да помогнат за тяхната реализация. Възпитаниците на Професионална гимназия по облекло и хранене „Проф. д-р Асен Златаров представиха дизайнерски модели на рокли, бъдещи бармани приготвяха коктейли, а фризьори майсториха прически. Професионална гимназия по селско стопанство показа дегустация на вино, а СУ „Панайот Волов“ презентира паралелката си по туризъм. Собственици на 7 фирми се отзоваха на поканата на Центъра за подкрепа за личностно развитие – ОДК Шумен, организатор на срещата ученици-бизнес. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.03.06", "title": " Ученици демонстрираха умения пред бъдещи работодатели"}
{"url": "https://trud.bg/%d1%82%d0%b5%d0%b9%d0%bb%d1%8a%d1%80-%d1%81%d1%83%d0%b8%d1%84%d1%82-%d0%b8-%d0%b4%d0%b2%d0%b0%d0%bc%d0%b0%d1%82%d0%b0-%d0%bc%d0%b8-%d1%80%d0%be%d0%b4%d0%b8%d1%82%d0%b5%d0%bb%d0%b8-%d1%81%d0%b0-%d0%b1/", "text": "Певицата Тейлър Суифт разкри, че и двамата й родители са болни от рак, като този при майка й се е върнал след 4 години ремисия. Андреа Суифт е диагностицирана с коварното заболяване през 2015-та, като в началото на тази година болестта й се е върнала. Бащата на Тейлър също се е сблъскал с рака, но не е известно от какъв вид е той. „ „, признава Тейлър пред Elle. В интервюто, Тейлър споделя 30-те неща, които е научила преди да навърши 30 години, което ще се случи в края на декември тази година.  ", "date": "2019.03.06", "title": " Тейлър Суифт: И двамата ми родители са болни от рак"}
{"url": "https://trud.bg/%d1%82%d0%b8%d0%b9%d0%bd%d0%b5%d0%b9%d0%b4%d0%b6%d1%8a%d1%80%d0%b8-%d0%bf%d1%80%d0%b8%d1%87%d0%b8%d0%bd%d0%b8%d0%bb%d0%b8-%d0%bf%d0%be%d0%b6%d0%b0%d1%80-%d0%b2-%d0%ba%d0%be%d0%bd%d1%81%d1%82%d0%b0/", "text": "Двама тийнейджъри – на 13 и 15 години, са причинили неумишлено пожара в постройка в село Константиново край Бургас. Те се приютили в дървената постройка, пълна със слама, и запалили огън да се сгреят. В помещението се съхранявали близо 200 бали слама, собственост на 57-годишен мъж от селото. Огънят обаче подхванал балите със слама и дървената конструкция на постройката. Младежите се помъчили да потушат запалването, но не успели и избягали. Всичко изгоряло. Работата по цялостно документиране на случая продължава от служители на Районно управление – Камено. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.03.06", "title": " Тийнейджъри причинили пожар в Константиново"}
{"url": "https://trud.bg/%d1%83%d0%b0%d0%b9%d1%82-%d0%b2%d0%bc%d0%b5%d1%81%d1%82%d0%be-%d0%ba%d0%be%d0%b1%d1%80%d0%b0%d1%82%d0%b0-%d0%b7%d0%b0-%d1%84%d1%8e%d1%80%d0%b8/", "text": "Тайсън Фюри няма да се бие с Кубрат Пулев, каквито слухове се появиха, след като британецът сключи договор с компанията „Топ Ранк“. Краля на циганите все пак успя да си намери съперник – британеца от ямайски произход Дилиън Уайт, който миналото лято отказа бой с Кобрата в София. Подробностите за мача все още се уточняват. И двамата боксьори се очакваше да се бият за титли, но Фюри отказа реванш с шампиона на WBC Дионтей Уайлдър, а Уайт не успя да се дореди до среща с притежателя на останалите пояси Антъни Джошуа.  Тайсън обаче обяви, че ще се пенсионира едва след реванш с Владимир Кличко, когото детронира в края на 2015-а. Наскоро телевизионната компания DAZN предложи на украинеца 40 милиона долара, за да се завърне на ринга.", "date": "2019.03.06", "title": " Уайт вместо Кобрата за Фюри"}
{"url": "https://trud.bg/%d0%bf%d0%bb%d0%b0%d1%81%d1%82%d0%bc%d0%b0%d1%81%d0%b0%d1%82%d0%b0-%d0%b0%d1%83%d1%82-%d0%be%d1%82-%d0%b4%d0%b5%d1%82%d1%81%d0%ba%d0%b8%d1%82%d0%b5-%d0%b3%d1%80%d0%b0%d0%b4%d0%b8%d0%bd%d0%b8/", "text": "Във Варна минават на метална посуда Детски градини в цялата страна се включват в кампания по замяна на пластмасовите чашки за еднократна употреба с метални. Инициативата е на Обществения център за околна среда и устойчиво развитие и вече е подкрепена от 19 забавачки от София, Благоевград, Пазарджик, Търговище, Елин Пелин, Перник и Чепеларе. От началото на месец март всички детски градини и на територията на община Варна преминаха към металните чашки. От екоцентъра наричат кампанията „Аз избирам чашата за многократна употреба”. Според цитираната на сайта на организацията статистика, всеки ден в 1894 детски градини в България, всяко дете от общо 224 380 децa употребява средно по 5 бр. еднократни чаши на ден. Така се изразходват над 1 милион чаши всеки учебен ден, което се равнява на 240 милиона чаши годишно с общо маса на отпадъка над 550 тона. Пак според данни на организацията в нито една страна-членка на Европейския съюз в детските забавачки не се използват пластмасови съдове. В столичната 77-а детска градина „Магнолия“, например, пластмасова посуда за еднократна употреба никога не е била използвана, отбеляза пред БНР директорът Стефка Рабаджиева.", "date": "2019.03.06", "title": " Пластмасата аут от детските градини\t\t\t"}
{"url": "https://trud.bg/%d0%bc%d0%b8%d0%bd%d0%b8%d1%81%d1%82%d1%8a%d1%80%d1%8a%d1%82-%d0%bd%d0%b0-%d1%84%d0%b8%d0%bd%d0%b0%d0%bd%d1%81%d0%b8%d1%82%d0%b5-%d0%b2%d0%bb%d0%b0%d0%b4%d0%b8%d1%81%d0%bb%d0%b0%d0%b2-%d0%b3%d0%be/", "text": "Заведения, барове и дискотеки правят най-много нарушения Данъци в размер на близо 500 млн. лв. укриват всяка година търговци като не отчитат оборота си. Това става ясно от писмен отговор на министъра на финансите Владислав Горанов на въпрос на депутати от БСП. Над 330 млн. лв. са неплатените данъци и осигуровки от т.нар. кешови икономически сектори (заведения, барове, дискотеки, търговия на дребно с храни, облекла и др.). Още над 160 млн. лв. са укритите данъци от търговци, които извършват продажби чрез електронни магазини. Повишаването на събираемостта на данъците е една от препоръките към България, дадени от Съвета на ЕС. Именно за да се подобри контролът бяха направени промени в Наредбата Н-18 за отчитане чрез фискални устройства на продажбите в търговски обекти. Част от промените са насочени към онлайн търговците. До 29 март собствениците на електронни магазини, стартирали дейност преди 29 декември 2018 г. и получаващи плащания в брой или с банкови карти, трябва да ги регистрират в НАП. Това става чрез портала за електронни услуги на приходната агенция. НАП ще поддържа публичен регистър на електронните магазини, посочва министър Горанов. Дава се възможност онлайн магазини да дават на клиентите си електронни касови бележки вместо хартиени. Но ако в електронния магазин се използва софтуер за управление на продажбите, той ще трябва да отговаря на изискванията на наредбата. Т.е. при всяка продажба софтуерът трябва да изпраща данните към касовия апарат, където сделката се регистрира във фискалната памет. След това касовият апарат трябва да генерира касова бележка, която може да се изпрати и по имейл на клиента. Срещу тези промени се обявиха представители на бизнеса. Според Паско Пасков, представител на Българската асоциация за развитие на бизнес софтуер, на някои онлайн търговци, които имат много заявки по едно и също време, ще се наложи да купят няколко касови апарата, защото клиентите ще се наложи да изчакват и да се подредят на “опашка”, подобно на физическите магазини.   Автоматично следят магазините Търговците ще трябва да изпращат в реално време данни в НАП за всички издадени касови бележки, посочва министърът на финансите Владислав Горанов в отговора си. Това ще осигури възможност за своевременен и автоматизиран контрол върху отчитането на приходите в търговските обекти, допълва той. Например, ако голямо заведение на морето през лятото спре да отчита продажби в продължение на едни час, компютрите в НАП веднага ще дадат сигнал, че има нещо нередно и инспекторите ще отидат на проверка. Софтуерът за управление на продажбите за всяка сделка автоматично ще трябва да подава данни към касовия апарат, гласят промените в Наредба Н-18. Срокът за изпълнение на това изискване ще бъде удължен до 30 септември. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2019.03.06", "title": " Министърът на финансите Владислав Горанов: Крият 500 млн. лв. данъци на година\t\t\t"}
{"url": "https://trud.bg/%d0%b1%d0%b5%d0%bd%d0%b7%d0%b8%d0%bd%d0%be%d0%b2%d0%b0-%d0%ba%d1%80%d0%b8%d0%b7%d0%b0-%d0%b7%d0%b0%d1%80%d0%b0%d0%b4%d0%b8-%d0%b1%d0%b5%d0%bb%d0%b5%d0%b6%d0%ba%d0%b8/", "text": "Възможно е да се стигне до криза с горивата, ако от 1 април трябва да бъдат въведени новите касови бележки по бензиностанциите. Има опасност много обекти да затворят, защото трябва да купят нови касови апарати, заяви за “Труд” Светослав Бенчев от Българската петролна и газова асоциация (БПГА). От организацията настоява за среща с министър-председателя Бойко Борисов, на която да бъдат чути аргументите им, и срокът да бъде удължен с 2-3 месеца. От 1 април бензиностанциите трябва да дават касови бележки, на които на отделни редове са посочени ДДС-то, акциза и покупната цена, на която горивото е доставено. Много бензиностанции обаче вероятно няма да могат да спазят срока. Някои вериги работят със софтуерни доставчици от чужбина и не могат в толкова кратки срокове да организират провеждането на поръчка за доставка на софтуер.", "date": "2019.03.06", "title": " Бензинова криза заради бележки"}
{"url": "https://trud.bg/%d0%bf%d0%b5%d1%82%d0%b4%d0%b5%d1%81%d0%b5%d1%82-%d0%bd%d1%8e%d0%b0%d0%bd%d1%81%d0%b0-%d1%80%d0%b5%d0%b2%d0%be%d0%bb%d1%8e%d1%86%d0%b8%d1%8f/", "text": "По традиция, в България се скaрахаме за нещо, което хич не ни пука – Венецуела По традиция в България успяхме да се разделим и скараме на живот и смърт дори и за нещо, което хич, ама хич не ни вълнува – Венецуела. Официално там живеят не повече от 50 българи, други около 25 украсяват с балканския си блясък затворите на страната. Търговията между двете държави (ако оставим настрана вноса на кокаин) е практически никаква. От мен да знаете, ако в България се скараме за нещо на живот и смърт, то не е поради естеството на проблема, а поради големите играчи – САЩ и Русия. Нищо лично, просто нова порция оспорван мач. Професионални русофоби срещу рубладжии и никакъв разум не може да пробие на терена. В конкретния случай политическите страсти се разгоряха около началото на поредната цветна революция в света. В тия неща обаче няма черно и бяло, а всичко е в сивия сектор. В крайна сметка всеки протест започва с цветни мечти за да приключат в траурно черно. Поне за хората. Хората по традиция плащат сметката, без да получават почти никакви дивиденти. За подготвяната цветна революция във Венецуела се знае отдавна. Тук няма никаква тайна организация или някаква конспирация – просто симптоми, досущ като свинския грип. Свинщината, която се случва на хората е без значение за големите играчи, пък и фенските групи, като тези у нас. Цветните революции следват един и същи алгоритъм навсякъде по света. Първо са предпоставките. Като начало трябва да има диктатура, политически режим, който не е сменян десетилетия и се е оял с власт. Тунис, Египет, Либия, Сирия – арабския свят. Грузия, Киргистан, Украйна – в Евразия. Това са най-ярките примери. Разбира се всеки би си задал въпроса, а защо в държави като Тюркменистан, Казахстан, Азербайджан и в още десетки страни, където едни и същи фамилии управляват десетилетия няма такива революции. Тук е второто важно условие: някой иска да смени властта отвън, за да промени геополитическата карта. Либия, както казва един колега, си беше една спокойна диктатура, в която всеки жител без да работи живееше като цар. Диктатура, която не допускаше Черна Африка да се излее в Средиземно море. Диктатура, която изливаше милиарди в западните и източните икономики. Честно казано България имаше най-много интерес да бъде смъкнат, смачкан и изтребен този елит на Либия, заради гаврата с медицинските сестри. Ние сме в НАТО, но никой нито ни пита, нито ни обясни защо нашите партньори бомбардираха държавата, помогнаха джихадистите да смъкнат от власт полковник Кадафи и да го разстрелят като куче, гаврейки се с мумифицираното от кокаин тяло. По същия начин ислямистите се гавреха сетне и с американския посланик Кристофър Стивънс. Никой не може да обясни, но едно е сигурно след цветната революция. Петролът вече е под чужд контрол. В смисъл друг диктува условията, по които се изкупува черното злато. Също както в Ирак. Също както в Сирия. Общо взето кървавица се произвежда там, където има много петрол. В другия случай, там където се артериите на империите. За Русия това са бившите републики и Крим, за САЩ – Венецуела, Куба… и навсякъде, където Русия и Китай имат интереси. Нито една от двете държави не подкрепят цветни революции, които само ще отворят ненужни фронтове срещу хаоса – Египет, Тунис. Излишно е да го коментирам, но е хубаво да се спомене, че всички цветни революции в Арабския полуостров бяха удавени в кръв и дори не бяха отразени в повече от една хроника. Някой да си спомня за протестите в Бахрейн? В Египет протестите доведоха до свалянето от власт на Хосни Мубарак, до народни веселия и първите от десетилетия демократични избори. Както се очакваше, на власт се възкачиха „Мюсюлмански братя“ и президент стана Мохамед Морси. Легитимно избраният държавен глава беше свален от военен преврат от генерал Абдел Фатах ас Сиси (разбира се приятел на Бойко Борисов) и всички си отдъхнаха. Нямам спомен някой от западните държави, плюс Русия да е критикувал военния преврат. Няма блокада на Египет, няма санкции, няма призиви за демокрация. Единственото нещо, което великите сили направиха е да отърват Морси от бесилото и нищо повече. Иначе щяхме да гледаме сефли на палачи с ислямиста, така както беше режисирано обесването на Саддам Хюсеин. До този момент в Латинска Америка революциите си бяха просто революции. Военните хунти се сменяха на места с комунистически режими и обратното. Общо взето военната професия си остава на почит, а революционния път – повод за романтична публицистика. И двата пътя си оставят обагрени в червено. Венецуела е първата държава, която проявява всички симптоми на цветната революция, но продуцентите изглежда още не са измислили USP-то (Unique selling point) – как точно да я нарекат. В момента във Венецуела управлява режим, който пое управлението на страната по демократичен път, законно, при изключителна съпротива на предишния режим. Начело застана Чавес, офицер от спецчастите, който беше твърдо решен да стабилизира държавата, след икономическите катастрофи от края на ХХ век. При население, което близо 70 на сто е под линията на бедност, живеещо в държава, която притежава най-големите залежи на нефт, огромни земеделски територии (собственост на олигарси, които не я обработват), залежи на манган, желязо, цветни метали. Нещо също съществено – почти никакви данъци не се събират от едрия бизнес, плюс никакви социални политики, неграмотност и огромна престъпност. Не е трудно народът да поиска промяна. Проблемът на режима беше, че зави към Куба, Китай и Русия. И се започна. Правителството на Тръмп е твърдо решено да приключи с този левичарски режим (80 на сто от собствеността във Венецуела е частна, не говорим за комунизъм). Блокадата на икономиката на страната, съпротивата на картелите, на едрия бизнес, на потомствените олигарси създадоха предпоставките за цветна революция. Държавата тръгна към дъното, протести, опити за военен преврат, беззаконие по улиците, огромна корупция във върхушката, особено на военните. Появи се и героя на революцията – Хуан Гуайдо. Не че е демократ, но говори някак демократично. Западните държави, някои от съседните на Венецуела страни подкрепиха самообявилия се за президент на държавата Гуайдо, а други начело с Русия и Китай – подкрепят законно избрания президент Николас Мадуро. Нашето правителство побърза още преди да са се изказали Тръмп и Майк Помпей, да подкрепят позицията на САЩ. Лидерът на парламентарната група на ГЕРБ – Цветан Цветанов – създаваше впечатление във вярната си публика, че аха ще си разкъса ризата в знак на солидарност с Вашингтон и дори че е решен да прати ескадрила български Ф-16, дето ги нямаме, за да трепе клатещия се Мадуро. Една от важните причини да бъде толкова категоричен е поведението на другия отбор. Президентът Румен Радев настоя да се избягват емоциите и да не се забъркваме в чужди игри. Така той си навлече гнева на разни бутикови групички от сорта на „Да! България“, „Не! Мадуро!“, ДСБ и най-вече на Цветанов. Цветанов вече го оприличава с диктатора във Венецуела. „Аз не искам българският Мадуро да ни води към режима на Венецуела. Ние трябва да се числим към развитите демократични общества, каквито несъмнено са ЕС и САЩ“, подчерта Цветанов. По думите му президентът иска да отклони България от нейния евроатлантически път, като за целта подкрепя посланията на БСП за насочване на страната ни на Изток и използва антиевропейска риторика. Ако се заровим в историята на Венецуела няма да ни е лесно да се ориентираме кое е добро и кое не. Ние няма да го направим, защото всеки българин си има своите български проблеми – битова престъпност, престъпност по улиците, липса на справедливост в съдилищата, липса на перспектива в провинцията, където трудно се намира работа, а работодателите често се държат като хунта с подчинените си. Както се казва, не сме се освободили, че да тръгнем да освобождаваме и други народи. Обаче нашите политици успяват да ни разделят дори и по такива абстрактни за българина дилеми – хунатата на САЩ е по-добра от хунтата на Кремъл. Това ли е? Цветните революции са много силен инструмент, в който се променя политическата карта на света, без актьорите в тази пиеса да използват масирано свои войски. Геополитически дивиденти на разпродажба. Колкото до невинните жертви, истинските жертви – обикновените хора, то за тях имаше много хубаво измислена опаковка в политическата реч с различни цветни, оправдаващи убийствата . Как беше… съпътстващи щети.                  ", "date": "2019.03.06", "title": " Петдесет нюанса революция\t\t\t"}
{"url": "https://trud.bg/%d0%bf%d1%80%d0%be%d1%84-%d0%bd%d0%b8%d0%bd%d0%b0-%d0%b4%d1%8e%d0%bb%d0%b3%d0%b5%d1%80%d0%be%d0%b2%d0%b0-%d0%b8%d1%81%d1%82%d0%be%d1%80%d0%b8%d0%ba-%d0%b8-%d1%81%d0%bf%d0%b5%d1%86%d0%b8%d0%b0%d0%bb/", "text": "Защо поляризацията на мненията отново се прояви с пълна сила при посещението на руския премиер Дмитрий Медведев, вместо да го използваме прагматично? Трябва ли да търсим връзка между тази визита и идването два дни по-рано у нас на шефа на НАТО Йенс Столтенберг. Как да тълкуваме официалните изявления, направени от двамата. Има ли алтернатива за руския газ и готова ли е тя. По всички тези въпроси разговаряме с  . – Очаквано поляризирани са коментарите за посещението на руския премиер Дмитрий Медведев у нас, проф. Дюлгерова. Сигурно не сте изненадана, но подобна „традиция“ има само при високо посещение от страна на Русия.   – Посещението на руския премиер не може да бъде разглеждано еднозначно и не може да бъде окачествявано като нещо свръхестествено. Наистина, подобна поляризация на мнения се случва само и единствено, когато дойде правителствен ръководител от държава като Русия и това не е изненада. За пореден път сега се сблъскахме с тази традиция през последните години, която очертава мнението както на властта, така и на обществото. Няма да казвам фобите или филите са победители в този спор, защото отговорът е очеваден. Жалкото е, че не можахме за 30 години след промените да се научим да бъдем прагматични. – Посещението се случи ден след националния празник на България и това допълнително нажежи обстановката.  – Да, и именно заради това двата полюса веднага се очертаха. Първата позиция беше свързана с нихилизъм – от една страна отричане на Трети март като празник на българската държава и абсолютно елиминиране на каквито и да са положителни резултати от официалната визита на Медведев в България. Втората позиция имаше своя прагматизъм по отношение на посещението – голямата част от обществото посрещна със задоволство и надежда руския премиер като вложи и доза признателност към направеното от Руската империя преди 141 години за Освобождението на България. Така че политическите пристрастия и този път се проявиха. – Ожесточеният спор трябва ли България да наблегне за развиване на бизнеса и енергийните проекти с Русия или да изпълнява строго ангажиментите си към НАТО – например разполагане на военноморски бази на НАТО у нас, се лее от сутрин до вечер в медиите тези дни.   – В интересна ситуация се намираме – първо, дойде генералният секретар на НАТО Столтенберг, а после и Медведев. Първата визита е доказателство за засиления интерес към България с искания да покажем, че сме лоялен член на Алианса. Това се изрази в позицията на Столтенберг за по-активно присъствие и подкрепа от страна на София за увеличаващата се роля на Алианса в Черно море. Намери място и в позициите на бившия външен министър Соломон Паси, че България трябва да купи изтребителите F-16. Втората страна на засилен интерес към България се прояви в руското присъствие с доста авторитетна делегация от страна на Русия – туризъм, икономика, енергетика, както и в последователната позиция, отстоявана от руския премиер по време на разговорите му както с премиера Борисов, така и с президента Радев. Основните тези бяха, че могат да се купуват всякакви изтребители, но енергетиката е постоянна величина. Второ, много ясно бе изразено желанието на руската страна „Росатом“ да участва в предстоящите разглеждания на оферти за строежа на АЕЦ „Белене“ и най-вече в ясно желание за бърза реализация на проекта. – Как обяснявате Вие идването на шефа на НАТО два дни преди посещението на Медведев? Или прекалено много се вторачваме в такива интересни съвпадения?  – По-склонна съм да приема, че тук имаме два паралелни процеса, които не са отделни. Около посещението на Йенс Столтенберг би могло да се коментира най-вече ситуирането на НАТО и САЩ в Черноморския регион. Не може да се коментират отделни процеси. Така че тази визита я обвързвам все повече с влошаващите се отношения Анкара-Вашингтон и с решението за търсене на терен, където да се установят военни бази на САЩ. Без да забравяме, че НАТО е с водещо военно ръководство на САЩ. Затова съм по-склонна да обясня идването на Столтенберг в контекста на отношенията САЩ-Турция, отколкото в контекста на напрежението Русия-САЩ. – Защо мислите така, може би сте чули нещо по-различно от казаното от господин Столтенберг?   – Ооо, ние трябва да умеем да слушаме такива хора. Столтенберг каза една ключова фраза, която ми дава основание да коментирам по този начин. Фразата му беше: „България и Русия имат обща граница – Черно море, и връзките между двата народа са с дълбоки исторически корени“. Това означава, че тук не се търси конфронтация, а намиране на решение, в което основен да е диалогът. НАТО трябва да бъде единен по отношение на евентуална руска опасност и с апел Русия да не излиза от Договора за ракетите със среден и малък обсег на действие. – Преди ден обаче Путин подписа излизането на Русия от този договор.   – Да, така е. Позицията на Столтенберг всъщност бе ориентирана към някакви компромиси в контекста на политическата реторика, и в търсене на диалогичност, а не на конфронтация. Но след като Русия излезе от договора, ще наблюдаваме интересни процеси. Преди дни излезе информация след анализ в Пентагона, че след съответни проучвания на изстрелването на руски ракети от най-висок клас, се е установило: тяхната бързина е толкова висока, че всяка една от противоракетните установки на територията на държава членка на НАТО в Европа, е невъзможно да бъде активирана така, че да неутрализира руските. Задава се големият въпрос – в какъв контекст САЩ ще може да реагира на такава скорост на руските ракети. – Нашият премиер Борисов за пореден път заяви – сега пред руския си колега Медведев, че Черно море е зона за приятелство и туризъм, но е тясно за военни действия. Каква бе целта на думите му?  – Борисов никога не говори, ако няма някой, който да му даде смелостта да отстоява подобни позиции. Това означава, че има разнобой, но и нещо друго. Съгласно договора от Монтрьо – 1936 година, който е актуален и сега, в Черно море може да има кораб на извънкрайбрежните държави само в срок от 3 седмици. Втората теза на неговата позиция е, че нито Русия, нито Турция са съгласни за подобни промени в черноморската акватория. И трето, в политиката на САЩ се забелязват два възможни лагера – в единия са военни, които искат Черно море да се превърне в активно натовско. Но има и друга група в САЩ, която е адекватна на ситуацията и е със стремеж да не създава нова зона за ескалация на напрежението в региона. – В ЕС също има подобни опити, които се чуват доста силно, за отпор на американския милитаризъм.  – Именно, и тези опити все пак са във водещите европейски държави. Те засилват тенденциите да има къде гласен, къде задкулисен отпор на амбициите на Военно-промишления комплекс на Щатите, който не се свени да опитва дестабилизация на Европа със засилване на военното си присъствие в големия Черноморски регион. В него аз включвам не само Европа, но и Близкия Изток. Така че тук не можем да не отбележим смелостта на българския премиер, който казва: „Черно море е тясно за война, трябва да е само за туризъм и риболов“. – Но един бивш външен министър – Соломон Паси, е категоричен, че Черно море е много добро място за разполагане на ядрени ракети, насочени срещу Русия.  – В България за пореден път се сблъскаха позициите на настоящи и бивши политици като Соломон Паси (той дори не е действащ политик сега, можем да го наречем и представителна безотговорност) с позициите на официалната власт в лицето на премиера и президента. Едната е позицията на Борисов към намаляване на напрежението и в Черно море да има баланс, а диалогът да е на първо място. Позицията на Паси е представителна извадка на войнствената реторика и засилваща се активност на американските ястреби, които непрекъснато искат, готвят се и увеличават напрежението в посока на военен конфликт в широкия черноморски регион. – Бившата ни посланичка в САЩ Елена Поптодорова също се включи в хора на Паси, като заяви че ние сме 97-98% енергийно зависими от Русия и това е целта на Дмитрий Медведев, който дошъл тук едва ли не да обходи икономическата си зона.  – Боже, каква безпросветност! Госпожа Поптодорова също е продължение на политиката на американските ястреби, където независимо от процесите, се повтарят едни и същи фрази, изпразнени от съдържание. Те могат да бъдат коментирани само като пропаганда и част от информационната война. Дмитрий Медведев дойде и повтори позицията, която от година време е официална на Кремъл: „Ние няма да започнем да реализираме нищо, което не е гарантирано от Еврокомисията. В резултат на което играта е в полето на Европа, не само на България. И когато коментираме газовия хъб „Балкан“ или диверсификационни газови проекти, те са свързани с един много важен факт, че в края на настоящата 2019 г. приключва договора между Русия и Украйна за транзит на руски газ към Европа. – Не мога да разбера защо непрекъснато се повтаря, че има зависимост от Русия при условие, че досега нищо реално не се реализира и няма алтернатива на идващия газ през Украйна. Може би Вие, проф. Дюлгерова, знаете?   – (Усмихва се.) Ето на този въпрос никой от тези като господата Паси и Поптодорова не могат да отговорят. Попитайте ги наистина големия въпрос: Когато през 2020 година спре кранчето на руския газ към България, какво следва? Искам да чуя всички тези политикани каква алтернатива дават за настоящето и бъдещето на българските и европейските потребители. Не е готов терминалът за втечнен газ в Александруполис, Хърватия и Полша, южният газов коридор ТАП (Трансадриатически газопровод) продължава да бъде един хубав проект, където се строят тръби и се отчита някакво движение, но на практика в момента нямаме алтернатива на украинската транзитна система. Така че нека политиканите, които са американските глашатаи тук, да спрат да говорят. Нихилизмът не е решаващ за бъдещото енергийно потребление както в България, така и в Европа. – На Европа обаче й трябва газ. На България също.   – Миналата, а и тази година никой не отрича и официалните статистики дават конкретни резултати за увеличаващото се потребление на руски газ с 1/3. И още – няма варианти и никой досега не е представил реални конкретни резултати за диверсификация на руския газ. Тогава вече можем да коментираме за руска зависимост. Поптодорова и Паси са глашатаите на американските ястреби у нас. Реално единият говори за ракети и ескалации в Черно море, а другата говори за енергийна зависимост без да дава алтернатива. Добре, можем да нямаме руски газ, Русия е лошата, но засега не виждам нищо, което в момента да казва: спокойно, кранчето спира в края на декември 2019 г., но ние имаме алтернативата. Да, но я няма! Затова политици и неполитици да спрат да говорят неистини. А Бойко Борисов го каза: „Русия е стратегическият ни партньор за решаване на енергийните въпроси“. – Руският премиер имаше среща и с президента Румен Радев. Какъв е вашият коментар за нея?  – Президентът Радев каза нещо много важно, че отношенията между България и Русия допринасят за доверието между Русия и Европа. Така той постави акцентa, че взаимното уважение и приятелството на нашите две страни са гаранция за добри отношения между Европа и Русия. Изводът е следният: посещението на Дмитрий Медведев у нас е надежда, че диалогът ще бъде основен при решаването на въпроси от многостранен характер, както с България, така и чрез България в Европа. И само прагматизмът и желанието за сътрудничество може да бъде надежда, че утрешният ден няма да бъде обвързан със страхове от конфликти и то най-вече в черноморския регион. – Е, ще вметна все пак, че тeзи надежди, за които говорите, със сигурност ще са повод за русофобски коментари, нямащи нищо общо с тезите Ви, не сте ли съгласна, проф. Дюлгерова?  – Прекаленото внимание, което отделяме на такива хора – те са една малка групичка, които с подобни тези просто се издържат, е грешка. А русофобството и русофилството от исторически термини се превърнаха в съвременни названия на процеси, изпълнени с повече негативизъм и измислени ситуации. Крайно време е да се спре със свободната журналистика, на която й се плаща да пише творения с въпиюща агресивна некомпетентност, каквито са тезите на Иво Инджев или Александър Йорданов. По-добре е да се остави българският народ да си следва традициите и да показва своята благодарност към подвига на всички, които са допринесли за свободата на България. Защото 3-и март 1878 г. през XIX век е началото на Третата българска държава, която продължава да съществува и до днес. А народ без памет е народ без бъдеще. Нашият гост  Нина Дюлгерова е професор по международни отношения, доктор на икономическите науки (енергийна сигурност), доктор по нова и най-нова обща история. Специализирала е в Русия, Италия, Полша, САЩ, Холандия, Азербайджан. Преподава теория и история на международните отношения във Варненския свободен университет “Черноризец Храбър”и в Югозападния университет “Неофит Рилски”. Автор на няколко книги и десетки статии.                                                  ", "date": "2019.03.06", "title": " Проф. Нина Дюлгерова – историк и специалист по геополитика, пред „Труд“: Поптодорова и Паси са глашатаите на американските ястреби у нас\t\t\t"}
{"url": "https://trud.bg/%d0%ba%d0%bc%d0%b5%d1%82%d1%8a%d1%82-%d0%bd%d0%b0-%d1%81%d0%bb%d0%b8%d0%b2%d0%b5%d0%bd-%d0%bf%d0%be%d0%b7%d0%b4%d1%80%d0%b0%d0%b2%d0%b8-%d0%b5%d0%b2%d1%80%d0%be%d0%bf%d0%b5%d0%b9%d1%81%d0%ba%d0%b0/", "text": "Кметът на Сливен Стефан Радев и екипът му се срещнаха днес с днес с европейската шампионка по лека атлетика Радослава Мавродиева и нейната треньорка Валентина Желязкова, съобщиха от администрацията. Стефан Радев им връчи букети и 5 000 лева за състезателката по тласкане на гюле. „На Националния ни празник Радослава ни зарадва с голям подарък за България, за Сливен – с европейската си титла. Затова сме я поканили с личната й треньорка Валентина Желязкова. Искам да им благодаря и на двете и да ги поздравя за успеха“, заяви той. От своя страна Мавродиева благодари за оказаната чест. „Да съм европейска шампионка определено е голяма отговорност. Може би не бях готова за това, което последва след европейската титла, огромното внимание. То ми идва малко в повече. Не се смятам за успял човек, а за човек, който си е сбъднал мечтата“, призна европейската шампионка от първенството в Глазгоу. Треньорката й съобщи, че преди това състезание са решили да запазят мълчание, за да не се разочароват след него. „Беше много емоционално състезание. На 19 метра имаше три състезателки. Нивото е много високо. Вдигнахме много летвата. Минахме сред големите. Така че ще ги е страх от нас. Това да биеш германка, която толкова години е на върха, за нас е нещо много голямо. Като знаем, че сме от Сливен – това малко градче ражда шампиони“, каза още Валентина Желязкова. Кметът пожела в бъдеще да отбележим и световна титла.„Най-важното е, че когато човек е упорит, когато следва мечтите си и целите си, може да постига и най-високите върхове. Тази европейска титла го доказва. Много се надявам това да е допълнителен импулс повече деца от Сливен да се занимават със спорт“, изтъкна Радев. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.03.06", "title": " Кметът на Сливен поздрави европейската шампионка Радослава Мавродиева и треньорката й"}
{"url": "https://trud.bg/%d1%81%d0%be%d1%84%d0%b8%d0%b9%d1%81%d0%ba%d0%b8%d1%8f%d1%82-%d1%83%d0%bd%d0%b8%d0%b2%d0%b5%d1%80%d1%81%d0%b8%d1%82%d0%b5%d1%82-%d0%b8-%d1%81%d0%bb%d0%b8%d0%b2%d0%b5%d0%bd%d1%81%d0%ba%d0%b0-%d0%b3/", "text": "Професионалната гимназия по строителство и геодезия в Сливен и Стопанският факултет към СУ „Св.Климент Охридски“ организират Национална пролетна лагер-школа от 1 до 3 април, съобщиха от общината. Домакин на школата ще е Сливен и инициативата ще се състои с подкрепата на местната администрация. В нея ще участват учениците, показали най-добри резултати в сферата на информационните технологии през учебната година. Те ще се обучават в две направления: използването на технологии за креативен дизайн и софтуер за бизнес услуги с елементи на изкуствен интелект. В края на обучението участниците ще положат изпит пред водеща компания за сертификационни изпити. Учениците с най-висок резултат, хиляда точки, ще получат квота за участие на Националните финали на „MOC World Championship“ и „Adobe CA World Champonship“, които ще се проведат на 6 май 2019 г. в София. Победителите от финалите ще бъдат номинирани за участие на Световните финали в края на юли в Ню Йорк, САЩ. „Такова събитие, като в Сливен, ще се проведе за първи път в страната“, заяви директорът на строителната гимназия Красимир Георгиев. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.03.06", "title": " Софийският университет и сливенска гимназия организират национална лагер-школа"}
{"url": "https://trud.bg/%d0%bf%d0%be%d0%bb%d0%b8%d1%86%d0%b0%d0%b8-%d0%be%d0%ba%d0%b0%d0%b7%d0%b0%d1%85%d0%b0-%d0%bf%d1%8a%d1%80%d0%b2%d0%b0-%d0%bf%d0%be%d0%bc%d0%be%d1%89-%d0%bd%d0%b0-%d1%82%d0%b5%d0%b6%d0%ba%d0%be-%d1%80/", "text": "Полицаи от участъка в котленското с. Ябланово заедно с медицинското лице в селото оказаха първа помощ на 28-годишен мъж, с множество прободни рани, съобщиха от ОД на МВР-Сливен. Пострадалият е бил нападнат и намушкан с нож при скандал с по-възрастен човек от Ябланово. Сигнал за тежкия инцидент е получен около 19 часа на 5 март. До пристигането на спешния екип от Котел първа медицинска помощ са оказали служителите на реда и местния фелдшер. Благодарение на техните усилия животът на ранения е бил спасен. Докато те се борят за живота му,  друг полицейски екип е предприел незабавно издирване на извършителя по гореща следа. Не след дълго белезниците щракнали върху ръцете на 53-годишния Х.Х. Той е криминално проявен, задържан е за едно денонощие в ареста на МВР, Пострадалият е транспортиран в областната болница в Сливен. Прободните рани са в областта на корема и крака му, уточниха служители на реда. Според първоначалните данни за случая, между извършителя и пострадалия имало стара вражда на битова основа. Разследването продължава. Води се досъдебно производство. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.03.06", "title": " Полицаи оказаха първа помощ на тежко ранен при нападение"}
{"url": "https://trud.bg/%d0%b7%d0%b0%d1%89%d0%be-%d0%ba%d0%be%d0%b0%d0%bb%d0%b8%d1%86%d0%b8%d0%b8%d1%82%d0%b5-%d0%ba%d0%bb%d0%b0%d1%82%d1%8f%d1%82-%d0%b1%d1%8a%d0%bb%d0%b3%d0%b0%d1%80%d0%b8%d1%8f/", "text": "Колкото по-широк е един политически съюз, толкова е по-хилав Българинът е индивидуалист. Когато има проблем, го решава сам. Само в три случая се коалира. На карти, на чашка и в политиката. На карти, защото не може да играе сам. На чашка, за да има с кого да вдига наздравици. В политиката, за да се докопа до властта. Първото правителство на свободна България е от консерватори с министър-председател Тодор Бурмов. После се изреждат още четири консервативни и два либерални кабинета. През 1883 г. Александър Батенберг решава да пробва коалиция по европейски модел. Князът кандърдисва консерваторите и либералите да си стиснат ръцете. На 7 септември с Указ № 719 е назначен коалиционен кабинет. Политическото образувание обаче е неравностойно. Премиерът Драган Цанков и Димитър Моллов са вляво от центъра. Вдясно натежават Григор Начович, Марко Балабанов, Тодор Икономов и Константин Стоилов. Макар че се ръкостискат, те не могат да се гледат още от Учредителното събрание. „В Търново стана разцеплението“, свидетелства Григор Начович и описва картината: „Тозчас Цанков и Каравелов привлякоха около себе си всичките гладници и нехранимайковци с дипломи и без дипломи. Драган Цанков не можеше да гледа Д. Грекова, Славейков не можеше да гледа Балабанова, П. Каравелов не можа да търпи Начовича и обратно“, визира себе си той. Коалицията трае едва четири месеца. В края на годината консерваторите си вземат шапките и напускат кабинета. Следват две хомогенни либерални правителства. Първото начело с Драган Цанков, второто воглаве с Петко Каравелов. На 9 август 1886 г. е детрониран Александър Батенберг. Настъпва тъй нареченото „безкняжие“ с коалиции „от ден до пладне“. Първо русофили с различен нюанс управляват четири дни от 9 до 12 август. После мешавица от различни политически сили е на власт още пет до 16-и същия месец. И най-сетне друг компот се разпорежда със съдбините на отечеството до 20 август 1887 г. На този ден държавното кормило поема Стефан Стамболов. Той не се заиграва с хилави коалиции, цялата власт е съсредоточена в неговата Народнолиберална партия. Тиранина, както го наричат, изгражда България като модерна европейска държава. Въвежда протекционална политика за родната икономика, изравнява нашия лев с швейцарския франк. На 19 май 1894 г. враговете на напредъка свалят стамболовистите. Сменени са с поредната коалиция от Народната партия, Съединистката и Съединената легална опозиция. С водач Константин Стоилов тя управлява до 9 декември. После на власт са само народняците, които нямат нищо общо с народа. Падат през 1899 г. и разнокалибрени съюзи се изреждат до 1908 г. Тогава на власт идва самостоятелното правителство на Демократическата партия с премиер Александър Малинов. Историческата заслуга на кабинета е обявяването на Независимостта. Манифестът е прочетен от княз Фердинанд на 22 септември в търновската църква „Св. Четиридесет мъченици“. През двете Балкански войни управлява коалиция от Народната и Прогресивнолибералната партия. Техните водачи Иван Ев. Гешов и Стоян Данев са заклети русофили. „Сега е моментът!“, решава руската дипломация. Докато „нашите“ са на власт в България, ще им внушим да отстъпят територия на Румъния. Така власите ще забравят претенциите си за Бесарабия. Гешов и Данев не могат да скършат хатъра на Николай II, пред портрета на когото се кръстят. На 26 април 1913 г. в Петербург е подписан протокол, с който Силистра е откъсната от майката родина и закарфичена към югоизточния пеш на Влашко. Най-дълголетната коалиция у нас е Либералната концентрация. В нея са Либералната, Народнолибералната и Младолибералната партия. Управлява от 23 декември 1913 до 21 юни 1918 г. Лидер на формацията е Васил Радославов, а резултатът – национална катастрофа в Първата световна война. След погрома се изреждат няколко формации. В тях участват Демократическата партия, Радикалдемократическата, Прогресивнолибералната и Народната плюс БЗНС и БРСДП (обединена). От май 1920 г. цялата власт е в земеделците. Александър Стамболийски обещава да властва 40 години и създава Оранжева гвардия. Гвардейците са облечени в шаяк, въоръжени са със сопи. „Бря, бря, бря, нам да е дубря!“, е бойният вик на тази жакерия. С него връхлитат политическия противник. Това е опозиционният Конституционен блок от демократи, радикалдемократи и прогресисти. На 17 септември 1922 г. той организира митинг в Търново. В същия ден на същото място земеделците насрочват събор на цвеклопроизводителите. Поделение на Оранжевата гвардия причаква блокарите на гара Долни Дъбник. Тегли им един хубав бой и ги натиря като добитък. Превратът на 9 юни 1923 г. помита дружбашите. За кратко се коалират Конституционният блок, Народният сговор, Народнолибералната партия, Военният съюз и БРСДП (широки социалисти). После на сцената излиза Демократическият сговор и остава до 1931 г. След сговористите се пробва още един блок. Народният е съшит от Демократическата партия, Националлибералната и Радикалната заедно с БЗНС-Врабча 1 и БЗНС-Стара Загора. Тези протуберанси свидетелстват как еволюира българският политик. Някога консерваторите и либералите не са способни да дишат един и същи въздух. По-късно разнопартийците са готови да се коалират с всеки. Днес в името на властта се съюзяват и с дявола. Превратът на 19 май 1934 г. пресича този злокачествен процес. Забранени са всички партии, имущество им е конфискувано в полза на държавата. До 1939 г. работят шест безпартийни кабинета. Те постигат завиден икономически растеж. Жизненият стандарт на българина става един от най-високите в предвоенна Европа. Средната заплата е 2500 лева, пенсията брои 1400 лева. През Втората световна война също няма партии. Коалиция щръква чак на 2 септември 1944 г. Под ръководството на Константин Муравиев „три в едно“ влизат БЗНС-Врабча 1, Демократическата партия и отломките от Народняшката. Обединението е ялово, не може да спре съветската инвазия. На 9 септември властта взема Отечественият фронт, с който са се маскирали звенари, комунисти, земеделци, социалдемократи, радикалдемократи и уж независими интелектуалци. Министър-председател е професионалният превратаджия Кимон Георгиев. Започва тоталитаризма, опозицията е ликвидирана, неудобните са отстранени, коалиционни партньори остават БКП и БЗНС. Земеделците са прах в очите, защото работническо-селска власт няма. Всичко е в ръцете на комунистите! Демокрацията върна политическите обединения. Съюзът на демократичните сили е най-широката коалиция в политическата история на България. На 7 декември 1989 г. учредители са десет новоизлюпени формации. По-късно се присъединяват още шест. Практиката е доказала, че колкото по-широк е един съюз, толкова е по-хилав. Сините започнаха да се „люспят“ като глава лук. Всички опити да сготвят обща манджа се провалиха. Днес така наречената „автентична десница“ липсва в парламента. Още няколко коалиции има в най-новата история на многострадалното ни отечество. БСП, БЗНС „Александър Стамболийски“ и Политически клуб „Екогласност“ яхнаха властта през януари 1995 г. Докараха народа до просешка тояга и той ги измете с януарските бунтове през 1997 г. НДСВ и ДПС изкараха пълен мандат от 2001 до 2005 г. Понеже е камерна, тази коалиция ни вкара в НАТО и Европейския съюз. След успеха царската партия пак се коалира с движението, но и с БСП. Заради червената прокоба кабинетът с мъка устиска мандата. През 2013 г. Пламен Орешарски беше номиниран за министър-председател от Коалиция за България. Това е партизанският псевдоним на БСП. Червените използваха уж независимия премиер като носна кърпичка. Да им обърше биологичните секрети, които минават за социални инициативи. ГЕРБ се пробва с Реформаторския блок, сега е с Обединените патриоти. Една „коалиция в коалицията“, която фаталистично се клати.        ", "date": "2019.03.06", "title": " Защо коалициите клатят България\t\t\t"}
{"url": "https://trud.bg/%d1%81%d1%82%d0%b0%d0%bc%d0%b5%d0%bd-%d0%b1%d0%b5%d0%bb%d1%87%d0%b5%d0%b2-%d1%81%d0%b5-%d0%b7%d0%b0%d0%b2%d1%80%d1%8a%d1%89%d0%b0-%d0%b2-%d1%80%d0%be%d0%b4%d0%bd%d0%b8%d1%8f-%d1%84%d1%83%d1%82%d0%b1/", "text": "Стамен Белчев се завръща в родния футбол, научи „Труд“. Бившият треньор на ЦСКА е фаворит за нов наставник на „Арда“ (Кърджали). Специалистът е първи в списъка на тима от Втора лига, след като досегашният треньор Стойчо Стоев напусна, за да поеме „Лудогорец“. Сред спряганите варианти е и Елин Топузаков, работил вече в отбора от Кърджали. Не е изключено клубът да привлече и нов ръководител, отговарящ по спортните въпроси.", "date": "2019.03.06", "title": " Стамен Белчев се завръща в родния футбол"}
{"url": "https://trud.bg/%d0%b7%d0%b0%d0%b2%d1%8a%d1%80%d1%88%d0%b8-%d0%bc%d0%be%d0%b4%d0%b5%d1%80%d0%bd%d0%b8%d0%b7%d0%b0%d1%86%d0%b8%d1%8f-%d0%bd%d0%b0-5-%d1%82%d0%b5-%d0%ba%d0%be%d1%80%d0%bf%d1%83%d1%81%d0%b0-%d0%bd%d0%b0/", "text": "Завърши модернизация на 5-те корпуса на 54-о училище в район „Надежда“. Остават за довършване монтаж на външния асансьор, преасфалтиране на двора и ремонт на оградата. Това съобщи във фейсбук столичният кмет Йорданка Фандъкова. Ремонтът на училището е част от проекта за основен ремонт на 26 училища и детски градини по оперативна програма „Региони в растеж“. В 18 от сградите текат цялостни реконструкции, следващата седмица започва ремонт на 51-а детска градина в „Илинден“ и останалите 7 – ще стартират през април, съобщава още тя. Освен тези ремонти през тази година строим 15 сгради на детски градини и пристройки и физкултурни салони в 10 училища, пише кметът на София. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.03.06", "title": " Завърши модернизацията на 5-те корпуса на 54-о училище в район „Надежда“ в София"}
{"url": "https://trud.bg/%d1%80%d0%b5%d1%86%d0%b8%d0%b4%d0%b8%d0%b2%d0%b8%d1%81%d1%82-%d0%b2%d0%bb%d0%b8%d0%b7%d0%b0-%d0%b7%d0%b0-%d0%b4%d0%b2%d0%b0%d0%b4%d0%b5%d1%81%d0%b5%d1%82-%d0%b8-%d1%82%d1%80%d0%b5%d1%82%d0%b8-%d0%bf/", "text": "30-годишен рецидивист бе осъден от Варненския окръжен съд на 5 г. и половина затвор за грабеж и кражба на мобилни телефони от училище. За Димитър С. това е 23-та поред ефективна присъда, която ще се допълни с още 6 месеца престой зад решетките, тъй като е извършил престъпленията, след като е бил условно предсрочно освободен от затвора. Изпеченият апаш излязъл оттам в края на септември 2017 г. Два месеца по-късно до жп гарата във Варна ограбил свой познат от затвора. Със сила му отнел торба, в която имало мобилен телефон, флашка, ключ от кола и 250 лв., а после избягал. След два дни успял да влезе в СУ „Найден Геров“ и да прерови чантите на шестокласници, които имали час по физическо. Оттам задигнал 6 мобилни телефона на стойност над 722 лв. Набегът му обаче бил запечатан от охранителните камери в училището и Димитър бил заловен. Наказанието си той може да обжалва в 15-дневен срок пред Апелативния съд във Варна. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.03.06", "title": " 30-годишен рецидивист влиза за двадесет и трети път в затвора"}
{"url": "https://trud.bg/%d0%be%d1%81%d1%8a%d0%b4%d0%b8%d1%85%d0%b0-%d0%bb%d0%b8%d1%88%d0%b5%d0%bd-%d0%be%d1%82-%d1%81%d0%b2%d0%be%d0%b1%d0%be%d0%b4%d0%b0-%d0%b7%d0%b0-%d0%b7%d0%b0%d0%ba%d0%b0%d0%bd%d0%b0-%d0%ba%d1%8a%d0%bc/", "text": "По обвинение на Районна прокуратура – Ловеч, осъдиха лишен от свобода на две години затвор при строг режим, за закана към надзирател. С. С. е признат за виновен за това, че на 29 септември 2017 г. в затвора в Ловеч, се заканил с причиняване на телесна повреда на служителя, който осъществява надзор за реда и дисциплината на лишените от свобода. Пандизчията му заявил: „Аз вече теб съм те проучил, в скоро време ще бъдеш поръчан. Не ме сочи с пръст, че този пръст ще бъде в някоя канавка“. Обвиняемият от юли  2017 г. е в килията с мярка за неотклонение „задържане под стража“ по наказателно дело на Окръжен съд – Велико Търново, по което е подсъдим за  грабеж при опасен рецидив, придружен с опит за убийство. В злополучния ден от 19.30 часа надзирателите пускали един по един лишените от свобода, за да провеждат разговори от стационарен телефон, в коридора на затвора. В 20.26 часа започнал телефонен разговор и С. С. В 20.30 часа единият надзирател казал на обвиняемия да приключва разговора, тъй като предстои вечерна проверка. С. С. започнал да крещи, че ще прави каквото си иска и че негово право е да говори по телефона.  След тоза захванал да сипе заплахи за саморазправа. Надзирателят го попитал: „На мен ли говориш?“, а агресивният пандизчия заявил  няколкократно: „Не ме сочи с пръст, че този пръст ще бъде в някоя канавка“. След заканите обвиняемият бил заведен в килията. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.03.06", "title": " Осъдиха лишен от свобода за закана към надзирател в затвора\t\t\t"}
{"url": "https://trud.bg/%d0%bb%d0%b5%d0%b2%d1%81%d0%ba%d0%b8-%d0%bb%d1%83%d0%ba%d0%be%d0%b9%d0%bb-%d0%be%d1%82%d0%bf%d1%80%d0%b0%d0%b7%d0%bd%d1%83%d0%b2%d0%b0-%d0%ba%d1%83%d0%bf%d0%b0%d1%82%d0%b0/", "text": "Баскетболистите на „Левски Лукойл“ отпразнуваха купата на България с шумен купон в столичен ресторант. Освен играчите на тържеството присъства треньорският щаб и ръководителите на тима. Капитанът Асен Великов връчи отличието на финансовия благодетел на отбора Валентин Златев, който поздрави момчетата. На финала „сините“ се наложиха над „Берое“ (Стара Загора) със 70:61. За последно столичани печелят купата преди 5 г. Същевременно „Берое“ допусна първа загуба в Балканската лига след 85:87 при гостуването на албанския „Теута“. И двата тима вече си осигуриха участие на финалите.", "date": "2019.03.06", "title": " „Левски Лукойл“ отпразнува купата"}
{"url": "https://trud.bg/%d0%bc%d0%b0%d0%bd%d1%84%d1%80%d0%b5%d0%b4-%d0%b2%d0%b5%d0%b1%d0%b5%d1%80-%d0%b7%d0%b0%d1%8f%d0%b2%d0%b8-%d1%87%d0%b5-%d0%b0%d0%ba%d0%be-%d0%b1%d1%8a%d0%b4%d0%b5-%d0%b8%d0%b7%d0%b1%d1%80%d0%b0%d0%bd/", "text": "Водещият кандидат на Европейската народна партия (ЕНП) за следващ председател на Еврокомисията Манфред Вебер заяви, че ако бъде избран на поста, ще прекрати преговорите за присъединяването на Турция. Турция не може да стане член на Европейския съюз, заяви баварският евродепутат, цитиран от „Ройтерс“. Пред свои съпартийци в Пасау той отбеляза, че „всички желаят добри отношения с Турция, всички искат да работят тясно заедно“. Той обачер уточни, че ако стане председател на Комисията, ще инструктира централата в Брюксел да прекрати преговорите с Турция по присъединяването към ЕС. „Турция не може да стане член на ЕС, нека това да е ясно“, допълни евродепутатът. През октомври турският президент Реджеп Ердоган каза, че обмисля дали дългогодишната кандидатура на Турция за членство в ЕС да не бъде подложена на референдум. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com        ", "date": "2019.03.06", "title": " Манфред Вебер заяви, че ако бъде избран за председател на Еврокомисията, ще прекрати преговорите за присъединяване на Турция"}
{"url": "https://trud.bg/%d0%ba%d1%80%d0%b0%d0%bb%d1%81%d0%ba%d0%b0-%d1%81%d0%bc%d1%8a%d1%80%d1%82/", "text": "Няма ВАР! Няма съдийска помощ! Няма Кристиано Роналдо!  Няма и нито една империя в историята, дори могъщата от „Междузвездни войни“, която да не е паднала! Най-успелият клуб в историята, носителят на Шампионската лига от последните 3 години, колекционерът на „Златни топки“, галактическият „Реал“ беше сринат до смърт от младите и жадни за слава момчета на „Аякс“.  Каква седмица за „Сантяго Бернабеу“! Три домакинства, три загуби, 1:8 голова разлика. По-лошо едва ли можеше да бъде – 0:3 от „Барселона“ за купата, 0:1 пак срещу „Барселона“ в Примера и 1:4 от „Аякс“ в Шампионската лига. Никой в Мадрид не помни такова унижение. Никога в историята великият „Реал“ не бе побеждаван толкова често в своя дом в елиминационен мач в Европа. За първи път от далечната 1994-а „кралете“ отпаднаха след победа в първия мач – тогава срещу датския „Одензе“. „Реал“ е и първият европейски шампион, който не успя да стигне до четвъртфинал след „Челси“ през сезон 2012/2013 г. А „Аякс“ е едва третият тим след „Байерн“ и „Шалке“, вкарал четири пъти на „Бернабеу“. Холандският гранд, триумфирал 4 пъти с купата на европейските шампиони, живее в своя приказка. От 22 години за първи път е на четвъртфинал. „Аякс“ е най-славната футболна школа на света, но правилата на парите повеляват – звездите си тръгват млади. Затова и последният елиминиран противник от „Аякс“ е „Атлетико“ през 1997-а.  „Душан Тадич пенсионира Каземиро“, пишат из социалните мрежи фенове по света. Сръбският нападател демонстрира не само на бразилския национал, но и на много други атакуващи футболисти как се играе. И показа на „Реал“, че след повече от 1000 дни на трона на Европа, вече е време за друг господар.  „През 1995 година победихме на „Бернабеу“ с 2:0 и после станахме европейски вицешампиони – припомни Роналд де Бур, легенда на „Аякс“. – Тогава беше фантастично, но този мач излиза на върха.“  Чували ли сте голмайсторите? Хаким Зиех, Давид Нерес, Душан Тадич и Ласе Шоне – никой не може да мине за световна звезда. Те обаче не загубиха в групата в два мача срещу „Байерн“. Само малшансът им определи загуба с 1:2 от „Реал“ в Амстердам.  Озлобени до краен предел, звездите на „Бернабеу“ съскаха след мача. „Много бързо забравиха за нашата слава“, рече германецът Тони Кроос. „Проклет да е този сезон“, добави Дани Карвахал.  Случайност ли? За втори път този сезон „Реал“ пада с 3 гола разлика у дома в Шампионската лига. В последния кръг на груповата фаза ЦСКА (Москва) се разходи за 3:0 в Мадрид, но мачът нямаше значение за нито един от съперниците.  Тарикатът Серхио Рамос, който нарочно си изкара жълт картон, за да пропусне реванша, гледаше от трибуните. Не само искаше да си почива, но и да е част от филм. Екип на „Амазон Прайм“ седна в неговата ложа, за да заснеме емоциите му по време на мач. Рамос се е съгласил да се направи документален филм за живота си.  А последният шанс Сантяго Солари и Гарет Бейл да бъдат в „Реал“ и през есента угасна завинаги… Въпросът сега е друг – как и кога „бялата“ империя ще се вдигне от пепелта.  ", "date": "2019.03.06", "title": " Кралска смърт"}
{"url": "https://trud.bg/%d0%bf%d0%be%d1%87%d0%b5%d1%82%d0%b8%d0%bd%d0%be-%d0%be%d1%82%d0%bf%d0%b0%d0%b4%d0%bd%d0%b0-%d0%b7%d0%b0-%d0%b0%d0%bd%d1%84%d0%b8%d0%b9%d0%bb%d0%b4/", "text": "Маурисио Почетино класира „Тотнъм“ на четвъртфинал в Шампионската лига, а на следващия ден чу присъда от Висшата лига – наказание за два мача. Причината е, че почти опита да набие съдията Майк Дийн на дербито с „Арсенал“ (1:1) в неделя. Така Почетино няма да води „шпорите“ при гостуванията на „Саутхемптън“ и „Ливърпул“.", "date": "2019.03.06", "title": " Почетино отпадна за „Анфийлд“"}
{"url": "https://trud.bg/%d1%85%d0%b2%d0%b0%d0%bd%d0%b0%d1%85%d0%b0-4600-%d0%bb%d0%b8%d1%82%d1%80%d0%b0-%d0%bd%d0%b5%d0%bb%d0%b5%d0%b3%d0%b0%d0%bb%d0%b5%d0%bd-%d0%b0%d0%bb%d0%ba%d0%be%d1%85%d0%be%d0%bb-%d0%b2-%d0%bf%d0%b0/", "text": "Полицейски производства са образувани спрямо мъж, държал над 4600 литра нелегален алкохол в къща в село Радилово, съобщиха от ОДМВР-Пазарджик. Иззетият алкохол е бил предназначен за търговия. Вчера служители на „Криминална полиция“ при Районно управление на МВР-Пещера извършили проверка в къщата на 39-годишен мъж от пещерското село Радилово. В помещение органите на реда открили обособено съоръжение за варене на ракия, която била предназначена за продажба в последствие. Открити са още над 3000 литра ракия, 1630 литра вино, както и 240 литра дизелово гориво без документи за произход. Цялото количество акцизни стоки са иззети, а спрямо притежателя им са образувани полицейски производства. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.03.06", "title": " Хванаха 4600 литра нелегален алкохол в Пазарджишко"}
{"url": "https://trud.bg/%d0%b7%d0%b0%d0%bf%d0%be%d1%87%d0%bd%d0%b0-%d0%bf%d0%be%d0%b5%d1%82%d0%b0%d0%bf%d0%bd%d0%be-%d0%b8%d0%b7%d0%bc%d0%b8%d0%b2%d0%b0%d0%bd%d0%b5-%d0%bd%d0%b0-%d1%83%d0%bb%d0%b8%d1%86%d0%b8%d1%82%d0%b5/", "text": "По разпореждане на кмета на Благоевград д-р Атанас Камбитов започна поетапното измиване на улиците в града. Тази година за дейност „Чистота“ са заложени 360 000 лева, или три пъти повече спрямо 2018 година. Първоначално ще бъдат обхванати главните пътни артерии, с най-голямо запрашване. Сред тях са бул. „Св. св. Кирил и Методий“, „Васил Левски“, улиците „Александър Стамболийски“, районите около 8 ОУ и СУ „Иван Вазов“. С цел да бъдат избегнати неудобства за гражданите и да не се пречи на автомобилния трафик, измиването на улиците ще се извършва от 13.30 ч. до 16.00 ч. и от 18.30 до 22.00 часа. В зависимост от районите е възможно часовете да бъдат променяни. В Община Благоевград има изготвен график за територията на целия град. Миенето на улиците е една от основните мерки, заложени в Програмата за намаляване на вредните емисии в атмосферния въздух на фини прахови частици и полициклични ароматни въглеводороди на територията на Община Благоевград. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.03.06", "title": " Започна поетапно измиване на улиците в Благоевград"}
{"url": "https://trud.bg/%d0%b2%d0%bb%d0%b0%d0%b4%d0%b8%d0%bc%d0%b8%d1%80-%d0%bf%d1%83%d1%82%d0%b8%d0%bd-%d0%bd%d0%b5%d1%83%d1%82%d1%80%d0%b0%d0%bb%d0%b8%d0%b7%d0%b8%d1%80%d0%b0%d1%85%d0%bc%d0%b5-%d0%b4%d0%b5%d0%b9%d0%bd/", "text": "Руският президент Владимир Путин съобщи днес, че спецслужбите неутрализирали дейността на стотици шпиони и информатори в страната през миналата година, предаде АФП. В реч пред офицери от Федералната служба за сигурност, на която той бе шеф точно преди да стане президент в края на 1999 г., Путин заяви, че чуждестранните разузнавания са засилили дейността си в Русия. „Благодарения на успешно проведени спецоперации, дейността на 129 шпиони и 465 информатори е спряна“ през 2018 г., подчерта той. И допълни, че чужди служби с всички възможни средства се стремят да получат политическа, икономическа, научна и технологична информация. Руските агенции за сигурност и разузнаване рядко остават извън глобалния медиен поток през последните години. Москва е обвинена в намеса в чужди избори и в отравянето на бившия двоен агент Сергей Скрипал в английския град Солсбъри. Русия обаче отрича всички подобни обвинения.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com                    ", "date": "2019.03.06", "title": " Владимир Путин: Неутрализирахме дейността на стотици чужди шпиони и информатори в Русия"}
{"url": "https://trud.bg/%d0%b9%d0%be%d0%b7%d0%b8%d0%bb-%d0%b7%d0%bb%d0%be%d0%b1%d0%b5%d0%b5-%d1%81%d1%80%d0%b5%d1%89%d1%83-%d0%bb%d1%8c%d0%be%d0%b2/", "text": "Йоаким Льов разтърси Германия, казвайки „Край“ на кариерата на Томас Мюлер, Джером Боатенг и Матс Хумелс в националния отбор. От Лондон много жлъч хвърли Месут Йозил, напуснал Бундестима през лятото. „Ти си един от най-великите германски футболисти и не заслужаваш този край, братко“, обърна се халфът на „Арсенал“ към Боатенг. Възможна е обаче и тотална промяна на ситуацията – ако „Реал“ наеме Льов за треньор.", "date": "2019.03.06", "title": " Йозил злобее срещу Льов"}
{"url": "https://trud.bg/%d0%b7%d0%b2%d1%8f%d1%80%d1%8a%d1%82-%d0%ba%d0%b5%d0%b9%d0%bd-%d0%b5-%e2%84%961-%d0%b2-%d1%82%d0%be%d1%82%d0%bd%d1%8a%d0%bc/", "text": "Хари Кейн е истински звяр, а и вече рекордьор за „Тотнъм“. Определението му даде Роман Бюрки, вратарят на „Борусия“ (Дортмунд), допуснал единствения гол за 0:1. С попадението Кейн стана реализатор №1 на „шпорите“ в европейските турнири – 24 опънати мрежи. Досега нападателят делеше първата позиция с Джърмейн Дефоу. Втори мач поред „Борусия“ игра по-силно през първото полувреме, а общият резултат е 0:4. В Дортмунд проклинят липсата на шанс – на „Уембли“ и на „Сигнал Идуна Парк“ отправиха общо 21 точни удара към вратаря Уго Лорис, но не вкараха нито веднъж. На реванша владееха повече топката (65 процента), печелеха повече единоборства (55 на сто), световноизвестната трибуна „Жълтата стена на истинската любов“ направи умопомрачителна хореография (виж снимката) и отново нищо не се случи. „ Не ни върви – промълви капитанът Марко Ройс. – През есента почти всеки наш удар ставаше гол. Сега сме във фаза, в която не можем да победим никой.“ Хари Кейн вече има общо три гола срещу „Борусия“. А победната серия на „Тотнъм“ над съперника набъбна на четири мача. „ Много съм горд и повече от щастлив – каза треньорът Маурисио Почетино. – Моите футболисти заслужаваха класирането. Феновете ще помнят този сезон.“ „ Всяка година сме все по-добри точно в Шампионската лига – припомни Кейн. – До къде ще стигнем? Никой не знае. Продължаваме да се борим и да надграждаме.“ „ Ако Хари Кейн играеше за „Борусия“, германците със сигурност щяха да победят“, коментира в телевизионното студио английската легенда Рио Фърдинанд.", "date": "2019.03.06", "title": " Звярът Кейн е №1 в „Тотнъм“"}
{"url": "https://trud.bg/%d1%84%d0%b0%d0%bd%d0%b4%d1%8a%d0%ba%d0%be%d0%b2%d0%b0-%d1%81%d0%b5-%d1%81%d1%80%d0%b5%d1%89%d0%bd%d0%b0-%d1%81-%d0%bf%d1%80%d0%b5%d0%b7%d0%b8%d0%b4%d0%b5%d0%bd%d1%82%d0%b0-%d0%bd%d0%b0-%d0%b5%d0%bd/", "text": "„София е голям град и всичко, което кметът Фандъкова е направила се вижда. Хората виждат с очите си метрото и промяната на града, каза Жозеф Дол – президент на Европейската Народна Партия. По думите му кметът Фандъкова защитава за София европейски средства и проекти, които развиват града. Това каза президентът на ЕНП днес на среща с Йорданка Фандъкова в Брюксел. През предходния програмен период 2007 – 2013 г. защитихме и привлякохме за София 1.5 млрд.евро, от тях 1 млрд. евро са безвъзмездни европейски средства. С тях са изпълнени 89 проекта. През настоящия програмен период 2014 – 2020 г. защитихме около 930 млн. евро европейско финансиране, с които изпълняваме 48 проекта, каза кметът Фандъкова. Голяма част от проектите са насочени към обновяване на градската среда, подобряване на транспорта, качеството на въздуха и по-добри условия за живот на хората и развитието на бизнеса. Метрото на София, което разширяваме в момента с нов трети лъч с 12 км, има над 40 км метролинии, 35 станции и заема 34% дял в системата на градския транспорт. Първите 8 км от третия лъч, който изграждаме ще бъдат пуснати в експлоатация до края на годината, каза столичният кмет. Кметът Фандъкова има пълната наша подкрепа за всички проекти на София, каза също Дол. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2019.03.06", "title": " Фандъкова се срещна с президента на ЕНП Жозеф Дол\t\t\t"}
{"url": "https://trud.bg/%d0%bf%d1%80%d0%be%d0%b2%d0%b5%d0%b6%d0%b4%d0%b0%d1%82-%d0%b8%d0%b7%d0%bd%d0%b5%d1%81%d0%b5%d0%bd-%d0%ba%d0%b0%d0%bd%d0%b4%d0%b8%d0%b4%d0%b0%d1%82-%d1%81%d1%82%d1%83%d0%b4%d0%b5%d0%bd%d1%82%d1%81/", "text": "За първа година Медицински университет – Плевен ще проведе изнесен кандидат-студентски във Велико Търново. Кандидатите ще имат възможност да се борят за място в 9 специалности на висшето училище, водещи до придобиване на степен „Бакалавър“ и „Професионален бакалавър“. Решението за изнесените изпити в Северна България произтича от доказано най-високия процент кандидати от тези региони. Явявайки се на изнесените изпити, гимназистите получават оценка, която е равностойна на резултатите от предварителната и редовната изпитни сесии. Изпитът в старата столица ще е на 9 март в конферентната зала на хотел „Премиер“ от 10.00 до 12.00 ч. Преди това на 7 и 8 март в изложбени зали „Рафаел Михайлов“ в старопрестолния град представители на висшето училище ще вземат участие в кандидатстудентска борса. По време на изнесените изпити кандидат-студентите на МУ-Плевен могат да се явят на тест по биология за бакалавърските специалности „Акушерка“, „Медицинска сестра“, „Медицинска рехабилитация и ерготерапия“, „Помощник-фармацевт“, „Медицински лаборант“, „Рентгенов лаборант“, „Опазване и контрол на общественото здраве“ и „Медицинска козметика“ и „Социални дейности“. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.03.06", "title": " Провеждат изнесен кандидат-студентски изпит на Медицински университет – Плевен в Търново\t\t\t"}
{"url": "https://trud.bg/%d1%88%d0%b5%d1%81%d1%82-%d0%bc%d0%b5%d1%81%d0%b5%d1%86%d0%b0-%d1%83%d1%81%d0%bb%d0%be%d0%b2%d0%bd%d0%be-%d0%b8-1000-%d0%bb%d0%b5%d0%b2%d0%b0-%d0%b3%d0%bb%d0%be%d0%b1%d0%b0-%d0%b7%d0%b0-%d0%bc%d1%8a/", "text": "След одобрено от съда споразумение, постигнато с Районна прокуратура – Луковит, осъдиха мъж за държане на наркотици. На обвиняемият е наложено наказание шест месеца условно с изпитателен срок от три години. На извършителят е наложена и глоба от 1000 лв. Н. Ц. се признал за виновен за това, че от неустановена дата до 12 април миналата година в ловешкото село Петревене държал канабис. Наркотичното вещество било с тегло 3918.80 грама, на обща стойност 15672 лв. Споразумението има последици на влязла в сила присъда. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.03.06", "title": " Шест месеца условно и 1000 лева глоба за мъж спипан с наркотици\t\t\t"}
{"url": "https://trud.bg/%d0%bc%d0%b5%d0%b4%d0%b8%d0%b0%d1%82%d0%be%d1%80%d0%b8-%d0%be%d1%82-%d0%be%d0%b1%d1%89%d0%b8%d0%bd%d0%b0-%d0%b1%d0%bb%d0%b0%d0%b3%d0%be%d0%b5%d0%b2%d0%b3%d1%80%d0%b0%d0%b4-%d1%81-%d0%b1%d0%b5%d1%81/", "text": "Беседи, свързани с отговорностите, произтичащи от ранните бракове провеждат общинските медиатори в Благоевград. Кампанията стартира на 1 март, когато бе проведена и първата среща с представители на ромската общност. В приятна обстановка тийнейджърите споделяха и аргументираха своите виждания за плюсовете и минусите на „традиционните“ ранни бракове. Беседите са насочени към младежи на възраст от 14 до 16 години.  Предстоят подобни срещи с родители на тийнейджъри и с малолетни и непълнолетни майки, съобщават от общината. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.03.06", "title": " Медиатори от Община Благоевград с беседи за ранните бракове"}
{"url": "https://trud.bg/%d1%81%d1%82%d1%83%d0%b4%d0%b5%d0%bd%d1%82%d0%b8-%d0%b8-%d0%bf%d1%80%d0%b5%d0%bf%d0%be%d0%b4%d0%b0%d0%b2%d0%b0%d1%82%d0%b5%d0%bb%d0%b8-%d0%be%d1%82-%d1%8f%d0%bf%d0%be%d0%bd%d0%b8%d1%8f-%d1%81%d0%b0/", "text": "Десет студенти, както и техните преподаватели от японския университет Кьоай Гакуен, Маебаши са на едноседмично посещение във Великотърновския университет. Визитата е по договор за двустранно сътрудничество с университета Кьоай Гакуен. В рамките на споразумението студенти от ВТУ могат да заминат на безплатно едногодишно обучение в Япония. Университетът в азиатската държава предоставя общежитие, ежемесечна стипендия и сума, която покрива разходите по заминаването и прибирането. От януари 2015 г. до февруари тази година на едногодишно обучение в Япония са били 8 студенти от ВТУ „Св. Св. Кирил и Методий“, като още няколко тепърва ще заминат. За гостите от Япония във великотърновския ВУЗ е подготвена богата образователна и културна програма, която включва участие в дискусионен форум на тема „Междукултурни комуникации“, съвместни лекции с български студенти, изучаващи японски език, посещение на историческите забележителности във Велико Търново и с. Арбанаси, както и лекции на историческа тематика. Те са подготвени на японски език от японисти възпитаници на ВТУ. От 2014 г. ежегодно се провеждат скайп-разговори между великотърновски и японски студенти, изучаващи български език в университета Кьоай Гакуен, с цел по-добро взаимно опознаване на двете култури. Специалността „Приложна лингвистика“ с втори чужд език японски е открита във ВТУ през учебната 1993/1994 г., а с Български и японски език – 2012/2013 “. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.03.06", "title": " Студенти и преподаватели от Япония са на визита във ВТУ"}
{"url": "https://trud.bg/%d0%be%d0%be%d0%bd-%d0%bd%d0%b0%d1%81%d1%82%d0%be%d1%8f%d0%b2%d0%b0-%d0%bf%d0%b0%d1%80%d0%b8%d0%b6-%d0%b4%d0%b0-%d1%80%d0%b0%d0%b7%d1%81%d0%bb%d0%b5%d0%b4%d0%b2%d0%b0-%d0%bf%d0%be%d0%bb%d0%b8%d1%86/", "text": "Върховният комисар на ООН за правата на човека Мишел Бачелет призова днес Франция да разследва щателно полицейското насилие при демонстрациите на „жълтите жилетки“ от средата на ноември миналата година насам, предаде Франс прес, цитирана от БТА. В реч пред Съвета по правата на човека в Женева Бачелет заяви, че „жълтите жилетки“ протестират срещу „изключването им от икономическите права и от участие в държавните въпроси“. „Насърчаваме френското правителство да продължи диалога и призоваваме настойчиво за задълбочено разследване на всички сигнали за използване на прекомерна сила“, добави тя. Бачелет напомни, че неравенството засяга всички страни и че „дори в благоденстващи държави хората се чувстват изключени от придобивките на развитието и лишени от икономически и социални права“. Тя цитира само Франция като процъфтяваща страна, но осъди ожесточените репресии на протестите, състояли се наскоро в Судан, Зимбабве и Хаити. Демонстрантите „искат диалог в дух на уважение и истински реформи. При все това в много случаи те се сблъскват с ожесточена и крайна употреба на сила, необосновани арести, мъчения и дори, каквито сведения има, екзекуции без съд и присъда“, подчерта тя. От появата на протестното движение на „жълтите жилетки“ във Франция в средата на ноември Генералната инспекция на националната полиция е била сезирана за около сто случая на обвинения в полицейско насилие. Много демонстранти твърдят, че са били ранени при стрелба със специални пушки с отбранителни муниции ЛБД – оръжие, породило остра полемика във Франция.", "date": "2019.03.06", "title": " ООН настоява Париж да разследва полицейската агресия срещу „жълтите жилетки“"}
{"url": "https://trud.bg/%d0%b0%d1%80%d0%b5%d1%81%d1%82%d1%83%d0%b2%d0%b0%d1%85%d0%b0-%d1%87%d0%b5%d1%82%d0%b8%d1%80%d0%b8%d0%bc%d0%b0-%d0%b7%d0%b0-%d0%b4%d1%8a%d1%80%d0%b6%d0%b0%d0%bd%d0%b5-%d0%bd%d0%b0-%d0%bd%d0%b0%d1%80/", "text": "Полицията арестува двама мъже и две жени при спецоперация на територията на града. Рано сутринта в сряда униформените закопчаха четиримата- обитатели на един и същ апартамент в жк „Изгрев“. Акцията е била срещу дилъри на наркотици. Вероятно от арестуваните четирима, само един ще остане в ареста, останалите трима ще бъдат свидетели по делото, казаха от полицията. В квартирата, която обитавали, са открити 50 грама марихуана и множество таблетки, чийто състав тепърва ще се изяснява. Междувременно в Несебър, полицаите също рано сутринта в сряда са провели операция за противодействие на битовата престъпност в малките населени места, чрез прилагане на интегриран подход на работа, както и с оглед подобряване на безопасността на движението за недопускане на тежки ПТП вследствие управление на МПС след употреба на алкохол или др. упойващи вещества от страна на водачите им. Проверени са били общо 395 МПС и 590 лица. Съставени са общо 70 акта, от които: 2 акта за шофиране от неправоспособни водачи, 3 акта за управление на МПС без сключена застраховка „Гражданска отговорност“ и 44 акта за други нарушения на Закона за движение по пътищата. За нарушения на Закона за българските лични документи са съставени 17 акта. Наложените глоби по фиш са 231. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.03.06", "title": " Арестуваха четирима за държане на наркотици"}
{"url": "https://trud.bg/pogachata-na-sina-na-antonia-petrova/", "text": "Антония Петрова-Батинкова се похвали в социалните мрежи с погачата на сина й Благовест, която тя организира навръх 1-ви март. Носителката на титлата „Мис България 2009“ отбеляза празника в компанията на 40 орисници, саксофонист и водеща, облечена в народна носия. Както самата Антония обясни: „ „. Всички присъстващи дами, в ролята на орисници, Антония описа като „ „. Миската сподели много кадри от празненството, както и няколко кадъра на семейство Батинкови и малкия Благовест. „ „, завърши пожеланието си Антония Петрова. Повече кадри от погачата на Благовест Батинков в галерията.", "date": "2019.03.06", "title": " Погачата на сина на Антония Петрова (СНИМКИ)\t\t\t"}
{"url": "https://trud.bg/%d0%bf%d1%80%d0%be%d0%b2%d0%b5%d1%80%d0%ba%d0%b8-%d0%b7%d0%b0-%d1%82%d1%8a%d1%80%d0%b3%d0%be%d0%b2%d0%b8%d1%8f-%d1%81%d1%8a%d1%81-%d0%b7%d0%b0%d1%89%d0%b8%d1%82%d0%b5%d0%bd%d0%b8-%d0%bf%d1%80%d0%be/", "text": "Ден преди 8-ми март РИОСВ – Благоевград ще извърши проверки на пазарите и търговските обекти в областния център за търговия с пролетни цветя, които са защитени по Закона за биологичното разнообразие. Превантивният контрол ще бъде осъществен от екоинспекциите на територията на цялата страна и е по повод настъпването на сезона на цъфтеж на пролетните цветя в следващите дни. Редица пролетни растения като някои видове кокичета, минзухари, иглики, перуники, синчец са защитени от Закона за биологичното разнообразие. Те са забранени за бране, изкореняване и продажба, тъй като това води до загуба на естествените им местообитания. Други растения, като пролетната циклама и салепите (които често са наричани с международното им име орхидеи), са под защита и на Вашингтонската конвенция (CITES). Тя опазва видовете, които са световно застрашени от изчезване и са под контрол в международната търговията. Тези растения често се опазват в защитени територии, където са в сила ограничения за брането им. РИОСВ – Благоевград напомня, че е незаконно да се продават букети или части от защитени растения за украса на букети, направени с видове от дивата природа. При установени нарушения ще бъдат наложени глоби – на физически лица от 100 до 5000 лева, а на юридически – от 500 до 10 000 лева. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2019.03.06", "title": " Проверки за търговия със защитени пролетни цветя ще извърши РИОСВ в  Благоевград"}
{"url": "https://trud.bg/%d0%b0%d1%80%d0%b5%d1%81%d1%82%d1%83%d0%b2%d0%b0%d1%85%d0%b0-%d0%be%d0%b1%d1%89%d0%b8%d0%bd%d1%81%d0%ba%d0%b8-%d1%81%d1%8a%d0%b2%d0%b5%d1%82%d0%bd%d0%b8%d0%ba-%d0%be%d1%82-%d1%81%d1%82%d0%b0%d0%bc/", "text": "Общинският съветник от Стамболийски Атанас Мавродиев е бил отведен с полиция днес от дома си, съобщава  . Според запознати съветникът от ВМРО-БНД е проверяван за злоупотреби с евросредства. Същите източници твърдят, че Мавродиев е отведен от служители на съдебна охрана, вероятно по разпореждане на представители на Темида. Минути преди арестуването си, самият той призова в социалната мрежа Фейсбук за революция и справедливост.", "date": "2019.03.06", "title": " Арестуваха общински съветник от Стамболийски"}
{"url": "https://trud.bg/%d1%82%d1%83%d1%80%d1%81%d0%ba%d0%b0-%d0%bf%d0%be%d0%b4%d0%b2%d0%be%d0%b4%d0%bd%d0%b8%d1%86%d0%b0-%d0%b8-%d1%84%d1%80%d0%b5%d0%b3%d0%b0%d1%82%d0%b0-%d1%81%d0%b0-%d0%bd%d0%b0-%d1%83%d1%87%d0%b5%d0%bd/", "text": "Група военни кораби от състава на ВМС на Турция пристигат на рутинно посещение във Варна, съобщиха от пресцентъра на бойния ни флот. Групата включва в състава си подводница „Иньоню” и фрегата „Кемалрейс”. Те ще са тук от 6 до 8 март. Командир на групата кораби е капитан I ранг Азис Бакъолу, командир на подводница „Иньоню” е капитан I ранг Йонер Мъсърлъолу, а командир на фрегатата „Кемалрейс” е капитан II ранг Йозгюр Йозмек. Традиционно ще бъде проведено съвместното учение на турските кораби с българската корвета „Бодри”, като сериалите на море са с цел повишаване на оперативната съвместимост съгласно стандартите на НАТО. Учението обхваща общо 40 пристанища, като Варна е единственото българско сред тях, стана ясно на среща на командирите на турските кораби със зам.-кмета на града Тодор Иванов АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2019.03.06", "title": " Турска подводница и фрегата са на учение във Варна"}
{"url": "https://trud.bg/%d1%83%d1%87%d0%b5%d0%bd%d0%b8%d1%86%d0%b8-%d0%b2-%d0%bf%d0%be%d0%b4%d0%ba%d1%80%d0%b5%d0%bf%d0%b0-%d0%bd%d0%b0-%d0%be%d0%bd%d0%ba%d0%be%d0%b1%d0%be%d0%bb%d0%bd%d0%b8%d1%82%d0%b5/", "text": "Ученици от Английската гимназия в Бургас организират благотворително „Вечер на талантите“. Събитието е в подкрепа на Сдружение „Онкоболни и приятели“ ще се проведе на 23 март от 18:00 часа Дома на нефтохимика. Поканата за концерта е с цена 2 лева, а участие в него ще вземат питомците на гимназията, сред които носителката на приза „Мис България“ – 2018 Теодора Мудева, Ясемин Шахин, рок група Nevermind, мажоретен състав на АЕГ, хип-хоп група The Imperialz, както и Вениамин Димитров, Станислава Василева, ВА „Фортисимо“, ТСК „Фрея“, Веселина Дамова, КСТ „Бургас 1975“ и други. Организатори на събитието са Илиян Цветков – ученик от 11 клас в АЕГ, който се занимава професионално с хип-хоп, и Савана Лъск – Фулбрайт американски помощник-учител. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.03.06", "title": " Ученици в подкрепа на онкоболните\t\t\t"}
{"url": "https://trud.bg/%d1%84%d1%80%d0%b5%d0%bd%d1%81%d0%ba%d0%b8-%d0%bd%d0%b0%d0%b4%d0%b7%d0%b8%d1%80%d0%b0%d1%82%d0%b5%d0%bb%d0%b8-%d0%b1%d0%bb%d0%be%d0%ba%d0%b8%d1%80%d0%b0%d1%85%d0%b0-%d0%b7%d0%b0%d1%82%d0%b2%d0%be/", "text": "Френски надзиратели блокираха със запалени гуми достъпа до 18 затвора днес след вчерашното нападение в северната част на страната, в което бяха ранени двама охранители и което бе определено от властите като терористични нападение, предаде Би Би Си. Във вторник 27-годишният Михаел Шиоло, който се радикализирал в затвора, атакува с керамичен нож двама надзиратели и ги рани сериозно в . После той се барикадира заедно с приятелката си, дошла му на свиждане, в зоната за семейни срещи в затвора в Алансон-Конде сюр Сарт. След намеса на френски командоси Шиоло беше задържан, но при операцията приятелката на затворника беше простреляна и издъхна от раните си. Смята се, че именно тя му е доставила ножа. Шиоло, който е от италиански произход, е приел исляма през 2010 г. в затвора, където излежава 30-годишна присъда за нападение и убийство с цел кражба на 300 евро на бивш член на френската съпротива, оцелял от концентрационния лагер Дахау. При разпита след задържането си вчера той каза, че искал да отмъсти за Шериф Шекат, атентатора от коледния базар в Страсбург, който миналия декември уби петима души, включително двама журналисти. Профсъюзи на надзирателите призоваха за протести във всички затвори. Франция от години се бори с разпространяването на джихадизма в своята затворническа система. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2019.03.06", "title": " Френски надзиратели блокираха затвори след нападение над техни колеги"}
{"url": "https://trud.bg/%d0%b5%d0%ba%d1%81%d0%bf%d0%b5%d1%80%d1%82%d0%b8%d0%b7%d0%b0-%d1%89%d0%b5-%d1%83%d1%81%d1%82%d0%b0%d0%bd%d0%be%d0%b2%d1%8f%d0%b2%d0%b0-%d0%be%d0%bf%d0%b0%d1%81%d0%bd%d0%b8-%d0%bb%d0%b8-%d1%81%d0%b0/", "text": "Съдебно-техническа експертиза ще трябва да установи дали на терена на незаконните къщи във Войводиново, на който са нарочените за събаряне незаконни цигански къщи, се допуска застрояване и какво, както и дали сградите са здрави или опасни. Експертизата беше назначена на старта на първото от общо 17-те дела, по които циганите оспорват заповедите на кмета на община „Марица“ Димитър Иванов за премахването на къщите. Първото дело е за имота на 45-годишната Иванка Ангелова. „Иванка си живее там от 20-30 години. Къщата е здрава, желязо няма, но е здрава. Вода взима от съседите, ток – от електромера на Йозо, всички сме прикачени на него, но си плащаме“, разказа съседът на жената Васил Василев. Притежателят на електромера Йозо Георгиев потвърди, че дава ток на всички в махалата, а те му плащат. Въпреки тези показания съдът ще изиска справки от ВиК – Пловдив, и EVN дали Ангелова е плащала сметки за ток и вода. Принципно в незаконен имот не би трябвало да бъдат разкрити партиди. Заради експертизата делото беше отложено за 19 април. Утре има заседания и други две дела за къщи във Войводиново, а последното от 17-те е насрочено за 9 април. Защитната теза на адвоката на циганите Евгени Костадинов е, че преди да се пристъпи към бутане, на обитателите на къщите трябва да бъдат предложени общински жилища. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2019.03.06", "title": " Експертиза ще установява опасни ли са нарочените за бутане цигански къщи във Войводиново"}
{"url": "https://trud.bg/%d0%ba%d1%80%d0%b8%d0%bc%d0%b8%d0%bd%d0%b0%d0%bb%d0%bd%d0%be-%d0%bf%d1%80%d0%be%d1%8f%d0%b2%d0%b5%d0%bd-%d0%bc%d1%8a%d0%b6-%d0%bd%d0%b0%d0%bc%d1%83%d1%88%d0%ba%d0%b0-%d1%81-%d0%bd%d0%be%d0%b6-28/", "text": "Мъж намушка 28-годишен заради стара вражда, съобщиха от пресслужбата на Областната дирекция на МВР в Сливен. Около 19.00 часа на 5 март в Ябланово постъпил сигнал за мъж, прободен с остър предмет в селото. Пристигналите на място служители на реда установили, че 28-годишният е в тежко състояние и заедно с медицинско лице от селото оказали първа помощ на пострадалия до пристигането на медицински екип от Котел. Към момента мъжът е настанен за лечение без опасност за живота. Междувременно друг полицейски екип предприел издирване на извършителя и не след дълго задържал 53-годишен местен жител, който бил криминално проявен. Мъжът е задържан за 24 часа. При разследването било установено, че двамата мъже имали стара вражда. Работата по случая продължава. Образувано е досъдебно производство.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.03.06", "title": " Криминално проявен мъж намушка с нож 28-годишен заради стара вражда в Сливен"}
{"url": "https://trud.bg/%d0%b5%d0%b4%d0%b8%d0%bd-%d1%87%d0%be%d0%b2%d0%b5%d0%ba-%d0%b5-%d1%81-%d0%be%d0%bf%d0%b0%d1%81%d0%bd%d0%be%d1%81%d1%82-%d0%b7%d0%b0-%d0%b6%d0%b8%d0%b2%d0%be%d1%82%d0%b0-%d1%81%d0%bb%d0%b5%d0%b4/", "text": "Трима въоръжени и маскирани мъже обраха инкасо автомобил на летището в Кьолн. Нападението е станало малко след 9 часа сутринта на един от терминалите на летището Кьолн-Бон, съобщи БТВ. Нападателите атакували двамата служители в автомобила. Единият от тях е с опасност за живота. След обира извършителите избягали с тъмен автомобил, който е открит опожарен недалеч от летището. Полицията издирва обирджиите, а в издирването е включен и хеликоптер. Откраднат е куфар, но засега разследващите не издават каква е била сумата. Въпреки инцидента, полетите на летището не са засегнати. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2019.03.06", "title": " Един човек е с опасност за живота, след като трима мъже обраха инкасо автомобил на летището в Кьолн"}
{"url": "https://trud.bg/%d0%bf%d1%80%d0%b0%d0%b7%d0%bd%d0%b8%d0%ba-%d0%bd%d0%b0-%d1%82%d0%be%d0%bb%d0%b5%d1%80%d0%b0%d0%bd%d1%82%d0%bd%d0%be%d1%81%d1%82%d1%82%d0%b0-%d1%81%d1%8a%d0%b1%d1%80%d0%b0-%d0%bd%d0%b0%d0%b4-400/", "text": "Деца, родители и гости от различни етноси – български, турски, ромски и руски участваха в празник на толерантността в Шумен. Инициативата за концерта „Шарена палитра“ е по проекта на Община Шумен за интеграция на уязвими групи в рамките на програма ЗОВ към Българо-швейцарската програма за сътрудничество. На сцената на Младежкия дом се изявиха деца и ученици от Детска градина “Пролетна дъга”, Обединеното училище “Хр. Ботев” в село Ивански, възпитаници на СУ “Трайко Симеонов”, Центъра за подкрепа на личностното развитие – ОДК и музикалните школи в града, СУ “Сава Доброплодни” и Шесто основно училище “Еньо Марковски”. Те рецитираха стихове, пяха песни, представиха танци на различни етноси. Публиката беше истински изненадана от оркестър “Шумен” и виртуозните изпълнения на популярни руски, унгарски, български творби и ромски песни. Потомственият музикант и носител на първа награда от Международния детско-юношески театрален фестивал „Приказка за теб“ във Варна Евгени Чакъров предизвика възторжени аплодисменти с изпълнение на цигулка – “Турски марш” от Бетовен. Офи Митков спечели овациите на деца и възрастни с химна на Европа “Ода на радостта”. Гостите на празника имаха удоволствието да наблюдават прекрасните композиции на възпитаниците от трети хореографски клас в СУ “Сава Доброплодни”. Детската вокална група и Силвия Атанасова от Шесто основно училище също имаха запомнящо се участие.  В специално ушити костюми на сцената излязоха и децата от ДГ “Пролетна дъга” и изпълниха руски танц. Учениците от училището в село Ивански рецитираха ромска поезия и представиха композиция по музиката от филма “Таборът отива към небето”. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2019.03.06", "title": " Празник на толерантността събра над 400 таланти и гости"}
{"url": "https://trud.bg/%d1%81-%d0%bf%d1%8a%d1%81%d1%82%d1%80%d0%b0-%d0%ba%d1%83%d0%bb%d1%82%d1%83%d1%80%d0%bd%d0%b0-%d0%bf%d1%80%d0%be%d0%b3%d1%80%d0%b0%d0%bc%d0%b0-%d0%b2%d0%b5%d0%bb%d0%b8%d0%ba%d0%be-%d1%82%d1%8a%d1%80/", "text": "С пъстра културна програма Велико Търново ще посрещне своя празник – 22 март, както и пролетта. Поредица от десетки събития във всички жанрове ще бележат целия месец.Това обяви в сряда директорът на общинската дирекция „Култура, туризъм и международни дейности“ Нелина Църова. Един от акцентите в календара е поставен върху децата и учениците и като участници, и като публика – 12 събития са насочени към тях, както и пет куклени спектакъла. Кулминация ще бъде нов прочит на пиесата на Добри Войников „Криворазбраната цивилизация“, който ще бъде представен на 20 март в читалище „Искра“ от Театър „ВЕСЕЛ“ и Театрална студия към Езикова гимназия „Проф. д-р Асен Златаров“. Седем изложби ще зарадват великотърновци и гостите на града. Експозициите представят мозайка – класическа, триизмерна и скулптурна (автор Страхил Найденов, 6 март), графика (проф. Христо Цацинов и ученици, 7 март), живопис (Любомир Йорданов, 13 март), фотографии („Мост-Между-Културите“, 15 март) и др. Те ще бъдат подредени в Изложбени зали „Рафаел Михайлов“. Навръх 22 март в Музей „Възраждане и Учредително събрание“ и Читалище „Надежда – 1869“ ще бъдат открити две изложби с артефакти и документи от редица български музеи,  свързани с приемането на Търновската конституция. Литературните събития включват представяне на автори и нови книги. Акценти в тази сфера са Мартенските научни четения, които ще се състоят на 20 март в Изложбени зали „Рафаел Михайлов“, както и премиерата на книгата „Забравеното Средновековие“ на историка проф. Пламен Павлов на същата дата, в ритуалната зала на общината. Почитателите на театралното изкуство ще могат да се насладят на няколко постановки, сред които и най-новото заглавие в афиша на МДТ „Константин Кисимов“ – оперетата на Имре Калман „Теменужката от Монмартър“. Премиерата е на 19 март, а на 27 март в Двореца на културата и спорта „Васил Левски“ е постановката „Антихрист“, създадена по романа на Емилиян Станев. Многобройни са концертите и музикалните събития. По традиция, през целия март на сцена излизат възпитаници на Младежкия дом, ученически и любителски формации. На 17 март в ДКС „Васил Левски“ румънската певица Inna ще гостува с новия си спектакъл. На 21 март в МДТ „Константин Кисимов“ е големият концерт на „Биг Бенд Велико Търново“ и „Джуниър Биг Бенд“ към СУ „Емилиян Станев“ с гост-изпълнители проф. Илия Илиев /кларнет/, музикантите Пламен Павлов и Иван Памуков, певиците Нора Караиванова и Маги Джанаварова. С нова и атрактивна украса Велико Търново ще посрещне своя празник – 22 март. Нейното изработване ще е дело на творци от художествения факултет на ВТУ „Св. св. Кирил и Методий“. По традиция, отбелязването на самия ден започва в 7,30 ч. в храма „Свети Четиридесет мъченици“, където ще има литургия, поднасяне на цветя на саркофага на цар Калоян, възстановка и слово на кмета Даниел Панов. В 9,45 ч. от площада пред Царевец започва голямото общоградско шествие, начело на което ще са ученици, носещи потрети на благодетелите на града. В 11,00 ч. в залата на театъра на тържествената сесия на Великотърновски общински съвет, тогава пред сградата на общината започва първата част от празничния концерт. Публиката ще бъде зарадвана от Любо Киров, Севдалина и Валентин Спасови, ще се извие и голямо хоро. В следобедните часове на сцената ще се изявят много местни изпълнители и състави. В 17,00 ч. пред Европейския център започва техно-парти, а 30 минути по-късно оттам ще тръгне стрийт парадът, чието издание е двадесето подред. В 20,00 ч. е аудио-визуалният спектакъл „Царевград Търнов – звук и светлина“, а едновременно с шоуто небето над площад „Цар Асен I“ и крепостта Царевец ще бъде обагрено от зрелищна заря. Навръх 22 март крепостта Царевец, църквата „Свети Четиридесет мъченици“ и Музей „Възраждане и Учредително събрание“ ще са със свободен вход. Безплатни турове с беседи ще обхванат както средновековния столичен град, така и църквите в кв. „Асенов“. И следващите 2 дни – 23 и 24 март, са изпълнени с културни събития. Тогава във Велико Търново ще гостува Международният фестивал за анимационни филми „Златният кукер“, а прожекциите са подарък за малки и големи. На 23 март Изложбени зали „Рафаел Михайлов“ ще са домакин на концерт с участието на тенора от Старозагорската опера Симеон Симеонов. Ще звучи музика от учителя Петър Дънов и световна класика. Вечерта на 23 март е отредена за първото по рода си „Парти в парка“, включващо богата концертна програма, съчетаваща фолклор, поп и рок-музика на живо с лазерно шоу и заря. Събитието ще бъде в парк „Марно поле“, а началото му е в 19,00 ч. Участници ще бъдат Атанас Пеев – каба гайда; група The Drivers, Джаз дуо „Хризантема“ (Румен Халачев – саксофон и Радослав Тодоров – клавишни); търновската рок-банда КОВУ; Ивелина Романова – акустична китара, вокал; Калоян Паунов – акустична китара, вокал; Розалия Желязкова и Виктория Георгиева – вокални поп и джаз изпълнения; BunyVerse & Stan wav (Петър Йорданов-Бъни и Станислав Спасов-Стенли). Съпътстващи Празника на Велико Търново събития са популярният Трабант фест, който ще бъде на 16 март, състезание по спортно ориентиране за купа „Трите хълма“ /22-24 март/, лекоатлетически крос на стадион „Ивайло“ /23 март/. Месецът ще завърши с концерт на Лили Иванова в Двореца на културата и спорта „Васил Левски“ на 29 март. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.03.06", "title": " С пъстра културна програма Велико Търново посреща пролетта и празника си\t\t\t"}
{"url": "https://trud.bg/%d0%b4%d0%b8%d0%bc-%d0%b8-%d0%bf%d1%80%d0%b0%d1%85-%d0%be%d1%82-%d1%81%d0%bc%d0%b5%d1%82%d0%b8%d1%89%d0%b5-%d0%be%d0%b3%d1%80%d0%b0%d0%bd%d0%b8%d1%87%d0%b8%d1%85%d0%b0-%d0%b2%d0%b8%d0%b4%d0%b8%d0%bc/", "text": "Шофьорите да се движат с повишено внимание и съобразена скорост в участъка км 3 – км 4 на АМ „Хемус“ поради намалена видимост от дим и прах от съседното сметище. Това съобщиха от пресслужбата на Агенция „Пътна инфраструктура“.     АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.03.06", "title": " Дим и прах от сметище ограничиха видимостта на магистрала „Хемус“"}
{"url": "https://trud.bg/%d1%82%d1%8a%d1%80%d0%b3%d0%be%d0%b2%d1%81%d0%ba%d0%b8%d1%8f%d1%82-%d0%b4%d0%b5%d1%84%d0%b8%d1%86%d0%b8%d1%82-%d0%bd%d0%b0-%d1%81%d0%b0%d1%89-%d0%b5-%d0%b4%d0%be%d1%81%d1%82%d0%b8%d0%b3%d0%bd%d0%b0/", "text": "През 2018 г. търговският дефицит на САЩ е достигнал най-високите нива от 10 години насам въпреки търговската офанзива на държавния глава Доналд Тръмп, предава AFP, като се позовава на доклад на американското правителство от сряда. Търговският дефицит на САЩ се е увеличил с 12,5% до 621 милиарда долара, като през 2017 година той е бил 552,3 милиарда долара, съобщиха от Министерството на търговията на страната, като и износа и вноса са най-високи в историята. В доклада се отбелязва още, че дефицитът в търговията на САЩ с Китай, Мексико и Европейския съюз е най-големият в историята, независимо че от Вашингтон наложиха мита на стойност милиарди долара на най-големите си партньори. През декември общият търговски дефицит на страната премина над очакванията, увеличавайки се с 18,8% и е много вероятно това да е било една от основните причини за забавянето на икономиката в края на годината, коментира „Франс прес“. Солидният растеж, ниската безработица и жаждата на потребителите за чуждестранни продукти доведоха до увеличаване на вноса на стоки и услуги с 7.5% до рекордните 3,1 трилиона през 2018 година. Повиши се и американският износ на стоки и услуги, но не достатъчно, за да премахне дисбаланса. Износът нарасна с 6,3% до 2,5 трлн. Тъй като страната става нетен износител на петрол, продажбите на суров петрол в чужбина са се увеличили повече от два пъти до 47 млрд. долара. Но износът на соя, който е от решаващо значение за обширни територии на страната, е спаднал с 18% за годината до 18,2 млрд. долара, в резултат на китайски бойкот, предизвикан от търговската война на Тръмп. Американските покупки на чуждестранни автомобили, компютри и машини, както и потребителски стоки, храни и фуражи, бяха най-високите досега. Вносът на стоки (2,6 трилиона долара) и услуги (557,9 милиарда долара) достигна нови върхове за всички времена, показва докладът. Вашингтон и Пекин си размениха наказателни мита върху стоки за над 360 милиарда долара в двустранната търговия, но дефицитът на САЩ с Китай се увеличи до 419,2 милиарда долара, нов рекорд. През последните седмици Тръмп сигнализира, че САЩ отиват към разрешаване на продължилата една година битка с Пекин, но все още по въпроса няма достатъчно информация, отбелязва френската агенция. Дефицитът с Европейския съюз също нарасна до рекордните 169,3 милиарда долара, докато разликата с Мексико достигна най-високата стойност от 81,5 милиарда долара. Съединените щати отбелязаха излишъци с Обединеното кралство и Южна и Централна Америка. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2019.03.06", "title": " Търговският дефицит на САЩ е достигнал най-високите нива от 10 години насам"}
{"url": "https://trud.bg/%d0%b4%d1%8f%d0%bd%d0%ba%d0%be%d0%b2-%d0%bf%d1%80%d0%b8%d1%82%d0%b8%d1%81%d0%ba%d0%b0%d0%bb-%d1%88%d0%b5%d1%84%d0%b0-%d0%bd%d0%b0-%d0%bf%d1%80%d0%b8%d0%b2%d0%b0%d1%82%d0%b8%d0%b7%d0%b0%d1%86%d0%b8/", "text": "Симеон Дянков – бившият финансов министър от кабинета “Борисов 1”, притискал шефа на Агенцията за приватизация и настоящ министър на икономиката Емил Караниколов за сделката за EVN през 2011 г. Това разказа пред спъцсъда свидетелката Стефка Граматикова. Като заместничка на Караниколов тя чула на няколко пъти шефа си да говори по телефона с Дянков и останала с впечатлението, че министърът оказва натиск. Друг бивш заместник на Караниколов – Митко Симеонов, разказа за среща преди продажбата със съветничката на Дянков Доротея Пандова, приближена на Прокопиев, която се държала странно и се правела на финансов министър. Дянков, Прокопиев и Трайчо Трайков са подсъдими за продажбата на държавния дял от EVN заедно с трима служители от посредническата фирма на Прокопиев “Булброкърс”.  ", "date": "2019.03.06", "title": " Дянков притискал шефа на приватизацията"}
{"url": "https://trud.bg/%d1%81%d0%bf%d0%b5%d1%88%d0%bd%d0%b0-%d0%b5%d0%b2%d0%b0%d0%ba%d1%83%d0%b0%d1%86%d0%b8%d1%8f-%d0%bd%d0%b0-%d0%b1%d0%be%d0%bb%d0%b5%d0%bd-%d0%b8%d0%bd%d0%b4%d0%be%d0%bd%d0%b5%d0%b7%d0%b8%d0%b9%d1%81/", "text": "Спешна медицинска евакуация на индонезийски моряк проведоха ВМС с бърза патрулна лодка . В 7 ч. в сряда в Морския спасителен координационен център е получен сигнал за член на екипажа на търговския кораб „Star Hyperion”, плаващ под панамски флаг и намиращ се на 60 мили от пристанище Варна, съобщиха от пресцентъра на бойния флот. По заповед на командира на ВМС контраадмирал Митко Петев веднага е отплавала бързоходна средна патрулна лодка FPB-M от Пункт за базиране Варна с екипаж капитан ІІІ ранг Тенко Стефанов, лейтенант Борислав Димитров, матрос Борислав Братоев и военния лекар лейтенант Николета Славова. След преглед на борда на кораба на болния член на екипажа, който е индонезийски моряк, е установена коремна болка със съмнение за остро възпаление за апендикса, което налага медицинска евакуация до болнично заведение. В 10.30 часа на Морска гара Варна  морякът е качен в реаномобил на центъра за спешна медицинска помощ на МБАЛ „Света Анна”, а бързоходната средна патрулна лодка се прибра в Пункт за базиране Варна. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.03.06", "title": " Спешна евакуация на болен индонезийски моряк по море извършиха ВМС"}
{"url": "https://trud.bg/%d0%bc%d0%b8%d0%bd%d0%b8%d1%81%d1%82%d1%8a%d1%80-%d0%bf%d0%be%d1%80%d0%be%d0%b6%d0%b0%d0%bd%d0%be%d0%b2-%d1%89%d0%b5-%d0%b2%d1%8a%d1%80%d0%b2%d0%b8%d0%bc-%d0%ba%d1%8a%d0%bc-10-%d1%83%d0%b2%d0%b5/", "text": "„Ще вървим към 10% увеличаване на заплатите на служители в Българската агенция по безопасност на храните“, каза министърът на земеделието, храните и горите Румен Порожанов по време на блиц-контрол на заседание на парламентарната комисия по земеделието и храните. На въпрос за евентуално увеличаване заплатите на служителите на БАБХ, Порожанов отговори, че тази година като министър е увеличил с 10% Фонд „Работна заплата“ за БАБХ. „Вчера имахме разговор с Дамян Илиев и стигнахме до извода, че има какво да се желае в заплатите на регионално ниво. Има много хора в пенсионна възраст, които е хубаво да бъдат оптимизирани“, посочи земеделският министър. „Министерството ще потърси и резерви в някои структурни промени. Но е ясно, че ще вървим към 10-процентното увеличение“, заяви Румен Порожанов. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.03.06", "title": " Министър Порожанов: Ще вървим към 10% увеличаване на заплатите на служители в БАБХ"}
{"url": "https://trud.bg/10-%d1%82%d0%b5-%d0%bd%d0%b0%d0%b9-%d0%b1%d1%8a%d1%80%d0%b7%d0%b8-%d0%b7%d0%b2%d0%b5%d0%b7%d0%b4%d0%bd%d0%b8-%d0%b3%d0%be%d0%b4%d0%b5%d0%b6%d0%b8/", "text": "В Холивуд двойките се събират също толкова бързо, колкото и се разделят. Някои от тях обаче правят и по-сериозни крачки за отрицателно време. В галерията събрахме 10-те звездни двойки, взели решението да се оженят изключително бързо – докато едни се сгодяват само за 96 часа, на други им трябват 2-3 седмици, а на трети цели 6 месеца. Любопитен факт е, че всички сгодени двойки стигат и до сватба, като средната продължителност на браковете е 4 години и 8 месеца. За съжаление, всички те стигат и до развод, освен една – тази на Камерън Диас и Бенджи Маден, които минават под венчилото през 2015-та. Най-впечатляващ е рекордът на Дженифър Лопес и Марк Антъни, които се сгодяват само 6 месеца след като се срещат, но са заедно в продължение на 10 години. Учудващо е и, че най-бързият годеж – 4 дни – преминава в 3 години щастливо семейно съжителство.", "date": "2019.03.06", "title": " 10-те най-бързи звездни годежа\t\t\t"}
{"url": "https://trud.bg/%d1%84%d0%b5%d0%b9%d1%81%d0%b1%d1%83%d0%ba-%d1%81%d1%8a%d0%b7%d0%b4%d0%b0%d0%b2%d0%b0-%d1%81%d0%b2%d0%be%d1%8f-%d1%81%d0%be%d0%b1%d1%81%d1%82%d0%b2%d0%b5%d0%bd%d0%b0-%d0%ba%d1%80%d0%b8%d0%bf%d1%82/", "text": "Фейсбук се надяват да успеят там, където Биткойн се провалиха, а именно в създаването на успешна цифрова валута. Според  социалната мрежа създава своя собствена криптовалута, която ще се използва на WhatsApp, която Фейсбук притежава, за да улесни транзакциите между потребителите. Движението на Фейсбук цели е да се противопостави на заплахата от идващите съперници в лицето на месинджърите Телеграм и Сигнал. NYT заяви, че тайните усилия на Фейсбук за изграждане на собствена криптовалута „започна миналата година, след като Телеграм повиши цената на 1,7 млрд. долара, за да финансира проекта си за криптовалута“. По проекта на социалната мрежа работят повече от 50 специалисти. Между Messenger, WhatsApp и Instagram, които са притежание на Фейсбук, има колективни 2,7 милиарда потребители. Ако социалната мрежа реши да подкрепи стойността на собствената си цифрова монета с кошница от чуждестранни валути, тогава тя може потенциално да се превърне в най-голямата централна банка в света – защото това са централните банки; печатни пари, подкрепени от икономиката на страната и валутните резерви. Това не само ще стане монументално в световната икономическа история, но и ще се превърне в сериозна и бърза заплаха за съществуващите гиганти на финансовата индустрия. Двете най-големи компании за кредитни карти в света са Visa и MasterCard. Те ни дават възможност да сключваме сделки, без да носим пари. След това те уреждат тези сделки с нашите банки. Ако Фейсбук издаде своя собствена цифрова валута и всичките му потребители са имали мобилен портфейл с монети, тогава нуждата от кредитни карти ще намалява все повече и повече. Много приложения вече са интегрирали потребителското влизане с профили във Фейсбук. Плащането е още една крачка. Когато монетите във Фейсбук стартират, това може да доведе до ново поле на електронната търговия. Социалната мрежа ще постигне мечтата си за онлайн търговци, които могат да публикуват и продават артикули директно в своите приложения, до процеса на плащане. Няма повече кликвания върху връзки към сайтове на трети страни. Няма повече да пишете данни за кредитна карта или PayPal. Онлайн пазаруването ще се превърне в двуетапен процес. Виждам, харесвам, кликвам купувам, натискам потвърждение. Монетите във Facebook преминават от мобилния ми портфейл към продавача веднага. Няма да има преизчисляване на валутните курсове и много по-ниски такси за транзакции. Социалните мрежи, мигновените съобщения и електронната търговия ще станат наистина интегрирани. Потребителите ще очакват удобството на транзакциите с два клика. Съществуващите платформи за електронна търговия, използващи традиционни шлюзове за плащания, ще трябва да се адаптират, за да се конкурират. В материала на NYT се казва, че „проектът на Фейсбук е достатъчно близко, но и далеч от времето, така че гигантът на социалните мрежи е провел разговори с борсовите обмени за продажбата на монета във Facebook на потребителите.“ Това може потенциално да създаде най-големия частен валутен пазар в света. Населението на света е около 7,7 милиарда души. Китай е най-населената страна в света с 1,4 млрд. души. WhatsApp има 1,5 милиарда потребители. Сложете Facebook Messenger и Instagram в уравнението, нито една друга валута няма нищо близо до потенциална потребителска база от 2,7 милиарда. Така може да стане монетата във Фейсбук – най-държаната и използвана валута в света! Тя ще създаде пазар на валута, чийто размер никога не е виждан по света. Фейсбук може потенциално да стане по-мощен от всяка друга централна банка. Статията на NYT също така казва: „Големият въпрос, пред който е изправен Фейсбук, е колко много контрол ще запази над цифровата монета. Работата с криптовалутните борси би отнела поне част от регулаторната тежест от Фейсбук… но… ще бъде по-трудно за компанията да печели пари от транзакционните такси и по-лесно за престъпниците да използват монетата за незаконни цели. ” Въпреки това Фейсбук, Телеграм и Сигнал ще трябва да почакат преди криптовалутите им да се завъртят. Регулаторните отгани, които възпрепятстваха разрастването на Биткойн вече разбраха, че този тип валути са лесно средство са престъпления и големи финансови измами. Превод: Игор Марковски във фейсбук АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.03.06", "title": " Ню Йорк Таймс: Фейсбук създава своя собствена криптовалута\t\t\t"}
{"url": "https://trud.bg/%d0%b5%d0%b1%d0%b2%d1%80-%d0%bf%d0%be%d0%bc%d0%b0%d0%b3%d0%b0-%d0%bd%d0%b0-%d0%bd%d0%b0%d0%b4-30-%d0%b1%d1%8a%d0%bb%d0%b3%d0%b0%d1%80%d1%81%d0%ba%d0%b8-%d0%ba%d0%be%d0%bc%d0%bf%d0%b0%d0%bd%d0%b8%d0%b8/", "text": "ЕБВР е помогнала до момента на над 30 български компании по програмата „Подкрепа за малкия бизнес“, която старира у нас в началото на 2018 г. Това съобщи във Варна Мирослав Стоянов, мениджър на програмата за България. „Подкрепа за малкия бизнес“ е в помощ на компаниите чрез консултантски услуги, с представяне на добрите практики в света и създаване на сътрудничество между самите малки и средни фирми. След всеки успешен проект се възстановяват 70 % от направените разходи на компанията. Това е една от програмите с най-ниска административна тежест, с минимум изискуем документнооборот- необходими са само няколко на брой документи по електронен път, за да стартира проектът в рамките на един месец и 2-3 седмици след това се възстановяват 70 на сто от направените разходи, подчерта Стоянов. Във Варна се проведе бизнес форум на тема „Искаш бизнесът ти да расте? Ние имаме експерти и ноу-хау“, заедно с Министерството на икономиката и общината. В страната се организират информационни форуми, за да могат повече фирми да научат за нея извън столицата. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.03.06", "title": " ЕБВР помага на над 30 български компании"}
{"url": "https://trud.bg/%d0%bc%d0%b5%d0%b3%d0%b0%d0%bd-%d0%bc%d0%b0%d1%80%d0%ba%d1%8a%d0%bb-%d0%b8%d0%b7%d0%bb%d0%b8%d0%b7%d0%b0-%d0%bf%d0%be-%d0%bc%d0%b0%d0%b9%d1%87%d0%b8%d0%bd%d1%81%d1%82%d0%b2%d0%be-%d0%b2-%d0%ba%d1%80/", "text": "Херцогинята Меган Маркъл, която е бременна в началото на 8-ия месец, се очаква да приключи с публичните появи в близките три седмици. Вече е известно, че терминът на Меган е в края на месец април, въпреки че точната дата не е ясна. Миналата година, когато Кейт Мидълтън бе бременна с третото си дете, принц Луи, херцогинята на Кеймбридж се появи за последно публично точно един месец преди да роди сина си. Съдейки по Кейт, която стриктно спазва кралския протокол, на Меган Маркъл й остават приблизително 3 седмици, в които да върши обществените си задължения. Въпреки това, Меган е пословична с това, че обича да нарушава протокола, което означава, че е възможно да си позволи някоя и друга поява малко преди раждането на първата си рожба.", "date": "2019.03.06", "title": " Меган Маркъл излиза по майчинство в края на март"}
{"url": "https://trud.bg/%d0%b4%d0%bc%d0%b8%d1%82%d1%80%d0%b8%d0%b9-%d0%bc%d0%b5%d0%b4%d0%b2%d0%b5%d0%b4%d0%b5%d0%b2-%d1%81%d0%b0%d1%89-%d1%81%d0%b8-%d0%bd%d0%b0%d0%bc%d0%b5%d1%80%d0%b8%d1%85%d0%b0-%d1%84%d0%b0%d0%bb%d1%88/", "text": "Американците си намериха фалшив предтекст, за да напуснат договора за оръжията с малък и среден обсег, заяви руският премиер Дмитрий Медведев по време на пресконференция в Люксембург, където е на работно посещение, предава  . „САЩ не просто напуснаха това споразумение, те го унищожиха“, смята Медведев. „Задавам си въпроса кое е по-добре? Двете страни да седнат и да се разберат или да се обвиняваме едни други. Американците направиха второто. Намериха измислен повод, за да напуснат договра, който беше единственото нещо, което гарантираше междунароната безопаснот и стратегическата стабилност на нашите държави“, добави той. Според руския премиер бъдещето на света е неясно и единственият изход от кризата е диалогът. „Разтрогването на договора не касае само САЩ и Русия, но и целия свят“, смята Медведев.  ", "date": "2019.03.06", "title": " Дмитрий Медведев: САЩ си намериха фалшив претекст, за да напуснат договора за ракетите"}
{"url": "https://trud.bg/%d0%b7%d0%b2%d0%b5%d1%80%d0%b5%d0%b2-%d0%b8-%d1%86%d0%b8%d1%86%d0%b8%d0%bf%d0%b0%d1%81-%d0%bd%d0%b0-%d0%bf%d1%8a%d1%82%d1%8f-%d0%bd%d0%b0-%d0%b3%d1%80%d0%b8%d0%b3%d0%be%d1%80/", "text": "Григор Димитров няма да има лесни мачове при завръщането си на корта след лечението на травма в рамото. Българският тенисист изтегли труден жребий за турнира от сериите „Мастърс“ в Индиън Уелс. Той е поставен под №26 в основната схема и започва направо от втория кръг, а за място на корта срещу него ще се борят германецът Ян-Ленард Щруф и австралиецът Джон Милман. Григор е играл по два мача с двамата, като българинът е спечелил и двата с Милман, докато с Щруф са разменили по една победа.  Но при успех в първия мач задачата на Димитров става значително по-трудна. Още в третия кръг родният ас може да се изправи срещу №3 в света Александър Зверев (Германия). А в същия поток са още Милош Раонич (Канада) и сензацията Стефанос Циципас (Гърция).  Добрата новина за българина обаче е, че дори една победа ще доведе до увеличаване на точките му в ранглистата, тъй като миналата година той отпадна още в първия мач от Фернандо Вердаско (Испания).  Може би затова Григор показа, че му е леко на душата преди надпреварата. В социалните мрежи се появи видео, на което тенисистът се закача със суперзвездата в ските Линдзи Вон. Двамата се засичат на шосето, но Димитров се оказва значително по-бърз от американката, която е на велосипед.  „Дръж се, Линдзи! Благодаря на „Ламборгини“, че отново съм на първо място“, похвали се Григор с „победата“ над Кралицата на скоростта.", "date": "2019.03.06", "title": " Зверев и Циципас на пътя на Григор"}
{"url": "https://trud.bg/%d0%bf%d1%80%d0%be%d0%b2%d0%b5%d1%80%d1%8f%d0%b2%d0%b0%d1%82-%d0%bf%d0%be%d0%b4%d0%be%d0%b7%d1%80%d0%b8%d1%82%d0%b5%d0%bb%d0%bd%d0%b8-%d0%bf%d0%b0%d0%ba%d0%b5%d1%82%d0%b8-%d0%b2-%d0%b3%d0%bb%d0%b0/", "text": "Няколко сгради в университетския комплекс в Глазгоу бяха евакуирани, докато полицията проверява подозрителен пакет, открит в помещение за пощенски пратки, съобщи БТВ. Това става ден след като колети бомби бяха получени на две летища и важна железопътна гара в Лондон. Полицията проучва пакети, открити малко преди 11 ч. (13 ч. българско време) в университета в Глазгоу и в централата на „Роял банк ъв Скотланд“ в шотландската столица Единбург.  Според силите на реда в пратката в Единбург има „рекламни продукти“ и тя не представлявала заплаха. Университетът в Глазгоу съобщи, че като предпазна мярка няколко сгради в кампуса са евакуирани и ще останат затворени за деня, а учебните занятия са отменени. Полицията не свързва пакета от Глазгоу с трите малки взривни устройства в найлонови пощенски пликове, пристигнали вчера в офиси на летището в лондонското Сити, на летище „Хийтроу“ и на жп гара „Ватерло“ в британската столица. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2019.03.06", "title": " Проверяват подозрителни пакети в Глазгоу и Единбург"}
{"url": "https://trud.bg/%d0%b2%d0%b5%d0%bd%d0%b5%d1%86%d1%83%d0%b5%d0%bb%d0%b0-%d0%b8%d0%b7%d0%b3%d0%be%d0%bd%d0%b8-%d0%bf%d0%be%d1%81%d0%bb%d0%b0%d0%bd%d0%b8%d0%ba%d0%b0-%d0%bd%d0%b0-%d0%b3%d0%b5%d1%80%d0%bc%d0%b0%d0%bd/", "text": "Венецуела нареди експулсирането на германския посланик заради подкрепата му за опозиционния лидер Хуан Гуайдо, който се самообяви за президент на страната, предава AFP. Министерството на външните работи на страната обяви, че посланикът на Берлин Мартин Кринер има 48 часа да напусне Венецуела за „намеса“ във вътрешните работи на държавата, след като дипломатическият представител посрещна Хуан Гуайдо на летището при завръщането му в Каракас в понеделник. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2019.03.06", "title": " Венецуела изгони посланика на Германия заради подкрепата му за Гуайдо"}
{"url": "https://trud.bg/%d0%b1%d0%bb%d0%be%d0%ba%d0%b8%d1%80%d0%b0%d1%85%d0%b0-%d1%81%d1%8a%d1%80%d0%b2%d1%8a%d1%80%d0%b8%d1%82%d0%b5-%d0%bd%d0%b0-%d0%bd%d0%b0%d0%bf-%d0%b7%d0%b0-%d0%be%d1%82%d1%87%d0%b8%d1%82%d0%b0%d0%bd/", "text": "Сървърите за отчитането на касовите бележки на НАП са отказали да работят за два часа вчера. Това съобщи говорителят на Агенцията за приходите Росен Бъчваров. Той уточни, че става дума за онези сървъри, които трябва да приемат информацията според новата наредба за фискалните устройства – да подават информация към данъчните на всеки пети минути. „Вчера за периода между 13.30 и 15.40 часа сървърите на НАП са били неработоспособни, в резултат на което фискалните устройства на един производител при момента, в който се е възстановила връзката на сървърите с фискалните устройства, са започнали да показват съобщения за грешка“, обясни Росен Бъчваров. Проблемът вече е отстранен, съобщиха от НАП и предупредиха търговците да не се възползват от услугите на компании за софтуер, които предлагат продукт за заобикаляне на новите правила. Според новите изисквания на касовите бележки трябва да има баркод и информацията от тях да се подава до пет минути от плащането в НАП. Вече 56 000 касови апарати работят според новата наредба. Утре ще има среща с представители на всички софтуерни компании, които работят по системите на касовите апарати, за да се предотвратят нови грешки, допълни Васил Панов, който отговаря за контрола в приходната агенция, и допълни: „Много бързо се ориентират и към една друга дейност, заради която се наложи тези софтуери да бъдат регистрирани. Предлагат се различни алтернативни варианти, особено в заведенията за обществено хранене, като ползване на таблети, телефони и т.н., за приемане на поръчки, за второ счетоводство. В България всички сме братовчеди и всичко се знае. Нека да не бъдат толкова изобретателни“. В приходната агенция е проведена и среща с Българската петролна и газова асоциация, за да се обсъдят спецификите на фискалните бонове, които трябва да издават бензиностанциите от 1 април. „На всяка една касова бележка да се отпечатват допълнителна информация за добавената стойност, акциза за всеки литър гориво и респективно информация за покупната за страната цена на горивото и цената, на която то е продадено“, каза още Росен Бъчваров. Той допълни, че това няма да позволи на потребителя да разбере каква е печалбата на бензиностанцията от неговата покупка, тъй като на фискалния бон няма да присъстват другите разходи на търговеца. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com    ", "date": "2019.03.06", "title": " Блокираха сървърите на НАП за отчитане на касовите бележки"}
{"url": "https://trud.bg/%d0%ba%d1%80%d0%b0%d0%b9-%d0%bd%d0%b0-%d1%86%d0%b8%d0%b3%d0%b0%d0%bd%d1%81%d0%ba%d0%b8%d1%82%d0%b5-%d1%81%d0%b2%d0%b0%d1%82%d0%b1%d0%b8-%d1%81-%d0%bf%d0%be%d0%bc%d0%be%d1%89%d0%b8/", "text": "Общинари агитират срещу ранните бракове С промени в закона за социалното подпомагане от ВМРО предлагат затягане на режима на получаване и разходване на социалните помощи при „трайно безработните” и „самотните майки” сред социално уязвимите групи. С поправките воеводите индиректно атакуват дори и многолюдните ромски сватби. „Говорим за онези случаи, които всички сме виждали – изключително сериозните цигански сватби с по двеста, триста и петстотин човека, които не съответстват на това, че човекът, който ги вдига, всъщност получава социална помощ само и това са единствените му доказуеми доходи”, коментира поправките Александър Сиди. Колегата му Искрен Веселинов посочи, че целта на законопроекта е да се засили контрола върху раздаването на социалните помощи и ограмотяването на уязвимите групи. Хората, които получават социални помощи, ще минават през ежегодна оценка и ще им бъдат поставяни задачи като повишаване на грамотността. Ако не са изпълнили последното, помощите им могат да бъдат намалени до 50 процента. Междувременно в Благоевград общински медиатори започнаха кампании с представители на ромската общност за ранните бракове. Беседите са насочени към младежи на възраст от 14 до 16 години, както и с малолетни и непълнолетни майки. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.03.06", "title": " Край на циганските сватби с помощи\t\t\t"}
{"url": "https://trud.bg/10-%d0%bf%d1%8a%d1%82%d0%b8-%d0%bd%d0%b0%d0%bc%d0%b0%d0%bb%d1%8f%d0%b2%d0%b0%d1%82-%d1%82%d0%b0%d0%ba%d1%81%d0%b8%d1%82%d0%b5-%d0%b7%d0%b0-%d0%bf%d1%80%d0%b5%d0%b2%d0%be%d0%b4-%d0%bd%d0%b0-%d0%bf/", "text": "Правят сайт за жалби при измами  Десетократно намаляват банковите такси, които българите плащат при превод на суми в чужбина, заяви евродепутат Ева Майдел по време на дискусия по повод приемането на Регламента за презграничните плащания. “Най-положителен ефект от него ще има в България. Ако сега българските банки вземат между 30 и 50 лв. за превод на 10 евро в чужда финансова институция, вече ще могат да налагат такса от само 2-3 лв., с които се приближават до сегашната най-висока такса за междубанкови преводи у нас от 2,50 лв., обясни евродепутатът. Регламентът ще влезе в сила от 15 декември 2019 г. и се очаква да спести над 1 млрд. евро на гражданите на еврозоната. Най-големият ефект ще бъде за хората, които имат близки в чужбина, учат, почиват в чужбина, както и за българския бизнес, който търгува в ЕС и няма да му се налага да отваря сметка във всяка държава, в която работи, посочи евродепутатът. Регламентът има и втора важна част, която ще позволи на българите да имат цялата информация как използват своята кредитна или дебитна карта в чужбина. Потребителите ще могат на момента да виждат каква ще е комисионата при разплащането и да получат електронна разписка. Предвижда се и създаване на  уебсайт за мониторинг на приложението на новите правила. На него ще има информация за таксите за презграничните преводи в евро на всяка банка, работеща в България, допълни Майдел. По думите й на тази онлайн платформа ще има и място за подаване на сигнали при съмнения за измами. Новите правила ще облекчат над 15 000 български малки и средни предприятия, които изнасят стоки и услуги, и над 36 000, които внасят, допълни икономистът Лъчезар Богданов. По думите му в България годишно има около 4 милиона входящи преводи в евро. 36 месеца след влизане в сила на този регламент Европейският съюз трябва да представи механизъм за единна такса при преводи във всички валути.", "date": "2019.03.06", "title": " 10 пъти намаляват таксите за превод на пари в чужбина\t\t\t"}
{"url": "https://trud.bg/%d0%b4%d0%b0%d0%b2%d0%b0%d1%82-%d0%b4%d0%be-1-%d0%bc%d0%bb%d0%bd-%d0%bb%d0%b2-%d0%bd%d0%b0-%d0%bf%d1%80%d0%be%d0%b8%d0%b7%d0%b2%d0%be%d0%b4%d1%81%d1%82%d0%b2%d0%b5%d0%bd%d0%b8-%d0%bf%d1%80%d0%b5/", "text": "10-12% от кандидатстващите отпадат Бизнесът и общините могат да кандидатстват за финансиране с общ бюджет от 10 млрд. лева по 9 големи програми. 197 са отворените процедури за кандидатстване за европейско финансиране в програмния период, който приключва 2020 г., отчетоха експерти в бранша. Програмата за кандидатстване за финансиране на бизнеса с най-много отворени процедури е ОП “Иновации и конкурентоспособност” (ОПИК) – 24 броя. Конкуренцията е голяма, като статистиката показва, че 10,12% от кандидатстващите отпадат, заради технически грешки или липса на отговор в кореспонденцията. Броят подадени проекти до момента е 7613, а одобрените фирми са 2047, като 74% от програмата вече е с изчерпан ресурс. Една от линиите на ОПИК е програмата, в която микро, малки и средни предприятия могат да подобрят производствения си капацитет, като получат финансиране от 100 хиляди до 1 млн. лв. или между 35 и 70%, според категорията и сектора. Подкрепата е за предприятия, произвеждащи храни, облекла, мебели, козметика и други. За да получи фирма финансиране по програмата “Подобряване на производствения капацитет в МСП”, има значение в кой регион е регистрирана. Фирмите в Югозападния регион ще получат до 70% финансиране, а тези от София, които имат доста по-нисък процент – 35-45%. Кандидатстването е до 21 май 2019 г. През юни се очаква да бъде отворена процедурата за кандидатстване по “Стимулиране внедряването на иновации от съществуващи предприятия”, която е единствената, по която фирмите от сектор “услуги”, могат да кандидатстват.", "date": "2019.03.06", "title": " Дават до 1 млн. лв. на производствени предприятия"}
{"url": "https://trud.bg/%d0%b2%d0%b8%d0%b6%d1%82%d0%b5-%d0%b0%d0%ba%d1%86%d0%b5%d0%bd%d1%82%d0%b8%d1%82%d0%b5-%d0%b2-%d0%b1%d1%80%d0%be%d1%8f-%d0%bd%d0%b0-%d0%b2%d0%b5%d1%81%d1%82%d0%bd%d0%b8%d0%ba-%d1%82%d1%80%d1%83-357/", "text": "1000 лв. глоба за палатка върху дюни Това предвиждат промени в Закона за Черноморското крайбрежие. Санкция до 5000 лв. за паркирана на природните образувания каравана.         Зеленият социализъм (ще) струва на света трилиони Какво се крие зад наглед благородните мотиви – анализ на Михаил Кръстев.             Българинът още ще бие жена си Какво, като дават домашното насилие на прокуратурата. Може да криминализират и говореното на английски – коментар на Анна Заркова.           Обетованата земя – пак е земя и иска мотика, а не молитва В новините няма нищо лошо, но съвременното им интерпретиране е гъба, от която живеем в халюцинации, казва писателят Христо Раянов в интервю за „Труд“.         Червеният бик Силует на шефът на империята “Ред Бул” Дитрих Матешиц. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.03.06", "title": " Вижте акцентите в броя на вестник „Труд“ в четвъртък, 7 март 2019"}
{"url": "https://trud.bg/%d0%b4%d0%bf%d1%81-%d0%b8%d1%81%d0%ba%d0%b0%d1%82-%d0%bf%d0%be%d0%b2%d0%b5%d1%87%d0%b5-%d1%81%d0%b5%d0%ba%d1%86%d0%b8%d0%b8-%d0%b2-%d1%87%d1%83%d0%b6%d0%b1%d0%b8%d0%bd%d0%b0/", "text": "Отхвърлиха ветото на президента по Изборния кодекс До 9 март е срокът за номинации на членове за ЦИК Поредни промени в Изборния кодекс внесе ПГ на ДПС. Това стана малко след като парламентът с пълно единодушие отхвърли ветото на президента Румен Радев по Изборния кодекс. Така почти месец след като депутатите от всички парламентарни групи спориха по изборния закон, разправиите по него се връщат в начална фаза. Още преди да се произнесе държавният глава, от ГЕРБ побързаха да внесат предложение, с което връщат бариерата на преференциите в досегашния им вариант. Днес от ДПС отново поискаха поправки, с които да има повече секции за гласуване в страните, които не са членове на Европейския съюз, както и агитацията по време на предизборна кампания да се води “на друг език и с осигурен превод”. От движението настояват да бъде заличен член 3, ал. 1, където е записано, че гласуването е задължително. От ДПС твърдят, че текстът е противоконституционен. Друга промяна, за която настояват депутатите от движението е да се премахне квадратчето в бюлетината “не подкрепям никого”. Аргументите в тази посока са, че по същество то e равнозначно на пускането на бяла бюлетина. В новите предложения отново е засегнат проблемът с уседналостта. От ДПС настояват това изискване да отпадне. Експерти прогнозираха, че в пленарна зала ще настъпят и спорове дали от движението имат право за втори път да внасят текстове, които вече са били отхвърлени преди по-малко от месец. В правилника на Народното събрание е записано, че срокът за ново внасяне е три месеца. При това трябва да има съществени промени в текстовете. Пак в следващите заседания на парламента трябва да се избира и новият състав на Централната избирателна комисия (ЦИК). Според приетите процедурни правила срокът за номинации е до 9 март. Едната част от избора – на председател, двама заместник-председатели и секретар на ЦИК, се прави от депутати чрез гласуване на предложенията в зала. Останалите 14 членове се назначават от президента, но след адресирани към него предложения. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2019.03.06", "title": " ДПС искат повече секции в чужбина\t\t\t"}
{"url": "https://trud.bg/%d0%ba%d1%83%d0%ba%d0%b5%d1%80%d0%be%d0%b2%d0%b4%d0%b5%d0%bd-%d0%b2-%d0%b5%d1%82%d0%bd%d0%be%d0%b3%d1%80%d0%b0%d1%84%d1%81%d0%ba%d0%b8%d1%8f-%d0%bc%d1%83%d0%b7%d0%b5%d0%b9/", "text": "На 7 март (четвъртък), ученици от IIa клас на СУ „Епископ К. Преславски“ – гр. Бургас ще пресъздадат обичая кукери с начален час 13:30 ч. Малчуганите ще извикат пролетта в двора на Етнографския музей (ул. Славянска 69). Събитието е част от дейностите по проект „Обреден календар за моми и ергени – музейно помагало за учителя“. Той се реализира от Регионален исторически музей – Бургас в партньорство със СУ „Епископ К. Преславски“ и финансовата подкрепа на Министерството на културата по програма „Музеят като образователна среда”. Проектът „Обреден календар за моми и ергени“ има за цел да подпомогне дейността на учителите в начален етап на обучение при запознаване на децата с традиционния български празничен календар. Той е под формата на програма, в която са включени специално разработени ролеви игри и помагала за детска публика. Възприемайки по интерактивен начин, децата ще са въвлечени в пресъздаването на българската традиционна култура. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.03.06", "title": " Кукеровден в Етнографския музей"}
{"url": "https://trud.bg/%d0%ba%d0%b0%d1%82%d1%80%d0%b8%d0%bd-%d0%b2%d1%81%d0%b5-%d0%bf%d0%b0%d0%ba-%d1%89%d0%b5-%d0%ba%d0%b0%d1%80%d0%b0-%d0%bd%d0%b0-%d1%81%d0%b2%d0%b5%d1%82%d0%be%d0%b2%d0%bd%d0%be%d1%82%d0%be-%d0%bf%d0%be/", "text": "Катрин Маноилова все пак ще кара на световното по шорттрек в „Арена Армеец“ от 8 до 10 март. Най-добрата ни състезателка падна на тренировка и си удари главата. Последният преглед на скенер показа наличие на хематом. Затова треньорският щаб реши да я включи само в щафетата на 3000 м, където са още Лилия Джустрова, Зорница Пенчева и Анна Якимова. На нейно място в индивидуалната надпревара ще кара Джустрова. Мондиалът започва в петък от 10 часа. Полуфиналите в щафетата са в събота от 14 ч.  А утре от 10 ч е тренировката на националите ни. Входът за всички стартове е свободен.", "date": "2019.03.06", "title": " Катрин все пак ще кара на световното по шорттрек"}
