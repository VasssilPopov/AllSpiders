{"url": "https://trud.bg/%d1%81%d0%bf%d0%b0%d1%81%d0%b8%d1%82%d0%b5%d0%bb%d0%b8%d1%82%d0%b5-%d0%bd%d0%b0-%d1%89%d1%8a%d1%80%d0%ba%d0%b5%d0%bb%d0%b8-%d0%be%d1%82-%d1%81%d0%b5%d0%b2%d0%b5%d1%80%d0%be%d0%b8%d0%b7%d1%82%d0%be/", "text": "Спасителите на щъркели от Североизточна България с награда от международната организация за защита правата на животните ПЕТА, предаде БТВ. Сафет Халил от село Зарица и останалите хора, които приютиха замръзнали птици преди месец, бяха обявени за “Герои за животните”. „Малко селце с голямо сърце” – така от създадената преди близо 40 години в Съединените щати организация ПЕТА, наричат Зарица – населеното място, в което първо бяха приютени обледенени щъркели. Първият спасител беше Сафет Халид, който приюти 5 птици. Сега той и останалите хора, които помогнаха на щъркелите, са определени за „Герои на животните”. „Да са живи и здрави, не очаквах, че ще има такова нещо и чак там ме уважиха. От целия свят ми се обаждат хората – от Шотландия, от Испания, от къде ли не”, каза Сафет Халид. Той вече е получил грамотата от ПЕТА, в която пише: „Вие допринесохте за един по-добър свят”. Спасителят на щъркели има благодарности и от екоминистерството и кмета на община Главиница. „От цялата работа с щъркелите разбрах, че трябва да сме единни, трябва да се обединим, за да сме добре”, казва Сафет. Откакто бяха освободени в края на март, щъркелите му липсват всеки ден. Той се надява, че ще ги види отново и планира да им направи гнездо. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.04.16", "title": " Спасителите на щъркели от Североизточна България получиха награда от ПЕТА"}
{"url": "https://trud.bg/%d0%b1%d0%be%d0%b9%d0%ba%d0%be-%d0%b1%d0%be%d1%80%d0%b8%d1%81%d0%be%d0%b2-%d0%be%d1%82-%d0%bf%d1%80%d0%b8%d1%89%d0%b8%d0%bd%d0%b0-%d0%b5%d0%b3%d0%be%d0%b8%d0%b7%d0%bc%d1%8a%d1%82-%d0%bd%d0%b0-%d0%bb/", "text": "Егоизмът на Балканите трябва да бъде забравен, защото, проявен дори в една държава, ще предизвика катаклизъм във всички останали. Това послание към лидерите от региона отправи премиерът Бойко Борисов по време на срещата си с президента на Косово Хашим Тачи. По време на визитата си в Прищина, българския министър-председател коментира, че за 10-те си години независимост Косово е постигнало видим напредък и е на правилен път. Борисов и Тачи изразиха общо мнение, че пътят на страната към Европа е единственият възможен и той е синоним на мир и стабилност. „Когато имам срещи с лидерите от региона на Балканите, винаги призовавам за разбирателство, да дадем възможност ЕС да знае, че ще приеме държави без проблеми, чиито политически елити могат така да водят народите си, че да няма война. Тогава и ЕС ще гледа на нас с различни очи“, подчерта още Борисов. И посочи необходимостта от разрешаване на двустранните проблеми, преди да се говори за реално членство в Европейския съюз. Борисов изрази очакване, че Прищина и Белград, Атина и Скопие ще продължат диалога помежду си, за да открият пътя си напред към ЕС и НАТО. “Пътят към Европа е единственият път за Косово”, заяви от своя страна Хашим Тачи.  Косовският президент благодари за приноса на България и на Бойко Борисов за поставянето на Западните Балкани във фокуса на европредседателство ни на Съвета на Европейския съюз. Тачи подчерта, че страната му ще продължи диалога със Сърбия и ще извърви „истински мирен процес в региона“. Двамата лидери обсъдиха важността на срещата на върха идния месец в София, посветена на интеграцията на Западните Балкани. Хашим Тачи удостои Бойко Борисов с Ордена на независимостта за личните му заслуги и лична ангажираност в подкрепа на Косово. Високото държавно отличие се връчва по случай 10-годишнината от обявяването на независимост на страната. “Приемам го като знак към българския народ, който изстрада войната, но винаги е подкрепял борбата за свобода, независимост, демокрация, мир и просперитет на целия регион”, каза от своя страна Борисов. Смятаме, че България може да постигне още по-голямо присъствие на косовските пазари в близко бъдеще. Това заяви премиерът Бойко Борисов по време на разговора с косовския министър-председател Рамуш Харадинай. В рамките на срещата двамата обсъдиха развитието на двустранните отношения и необходимостта от добросъседство като условие за стабилност и просперитет в региона на Балканите, информираха от правителствената пресслужба. Констатирана беше необходимост от разширяване на контактите, особено в сферите на икономиката, енергетиката, инвестициите и туризма. Борисов предложи в най-близко време да бъде организирано посещение на ниво министри, което да даде стимул на този процес и да подпомогне развитието на косовската икономика. Борисов посочи, че българският бизнес е отворен за контакти с косовски партньори във връзка с изграждането на планираните инфраструктурни проекти.", "date": "2018.04.16", "title": " Бойко Борисов от Прищина: Егоизмът на лидерите носи катаклизми на Балканите\t\t\t"}
{"url": "https://trud.bg/%d1%80%d1%83%d0%bc%d1%8a%d0%bd%d1%81%d0%ba%d0%b8%d1%8f%d1%82-%d0%bf%d1%80%d0%b5%d0%b7%d0%b8%d0%b4%d0%b5%d0%bd%d1%82-%d0%be%d1%82%d0%ba%d0%b0%d0%b7%d0%b0-%d0%b4%d0%b0-%d0%be%d1%82%d1%81%d1%82%d1%80/", "text": "Румънският президент Клаус Йоханис съобщи днес, че няма да отстрани от длъжност главния прокурор на Националната дирекция за борба с корупцията /НДБК/ Лаура Кодруца Кьовеши по искане на министъра на правосъдието Тудорел Тоадер, предаде телевизия Диджи24. Йоханис заяви, че мотивите на правосъдния министър не са успели да го убедят, че трябва да отстрани Кьовеши. Той напомни, че през март Висшият съвет на магистратурата е дал отрицателно консултативно становище по предложението на министъра. “Това становище не може да бъде разглеждано просто като един факултативен елемент. Дори ако становището не задължава, то не може да бъде пренебрегнато”, изтъкна Йоханис, като отбеляза, че “оценката на министъра може и да е субективна”. През февруари министърът на правосъдието Тудорел Тоадер поиска отстраняване от длъжност на главния прокурор на НДБК, като я обвини в авторитарно поведение, намесване в дела, нарушаване на конституцията и нанасяне на вреди на имиджа на страната. Според румънското законодателство окончателното решение принадлежи на държавния глава. “Мотивите на министъра не бяха в състояние да ме убедят. До голяма степен те дори не съответстват на приложимите законови разпоредби”, посочи още президентът, цитиран от информационния сайт Зиаре. По-рано днес лидерът на управляващата Социалдемократическа партия /СДП/ Ливиу Драгня заяви, че партията не планира да даде ход на процедура за импийчмънт на държавния глава, ако той откаже да отстрани главния прокурор на НДБК. Според политически източници лидерите на СДП вече са се подготвили да сезират Конституционния съд с надеждата, че той ще задължи президента да свали прокурорката от поста, пише в. “Адевърул”. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.04.16", "title": " Румънският президент отказа да отстрани ръководителката на антикорупционната агенция"}
{"url": "https://trud.bg/%d0%b1%d0%b0%d0%bb-%d0%b7%d0%b0-%d0%b0%d0%b1%d0%b8%d1%82%d1%83%d1%80%d0%b8%d0%b5%d0%bd%d1%82%d0%b8-%d0%b2-%d0%bd%d0%b5%d1%80%d0%b0%d0%b2%d0%bd%d0%be%d1%81%d1%82%d0%be%d0%b9%d0%bd%d0%be-%d0%bf%d0%be/", "text": "Бал за абитуриенти, които са в неравностойно положение – от социално слаби семейства или лишени от родителска грижа, организира благотворителната инициатива “Абитуриенти 2018 – Приятели, помагайте!”. Събитието ще се състои на 24 април в София, месец преди старта на тържествата за завършване на средно образование. За събитието се грижат около 80 души – дарители и организатори. С изключение на кетъринга, е набавено всичко необходимо – костюми, рокли, фризьори, озвучение, зала, транспорт. Това обясни Лео Кадели, инициатор и координатор на абитуриентската забава. Организаторите призовават за съдействие с благотворителна цел фирми, работещи в сферата на кетъринг услугите да им съдействат за осигуряване на обяд. “Тъй като няма отзовали се, а времето напредва, молим всички служители, които получават възнаграждение под формата на ваучери за храна, и имат възможност, да дарят част от тях, за да осигурим обяд за тези деца”, призова Кадели. Желаещите да помогнат, могат да го направят като се свържат с контактите, посочени на онлайн платформата “Приятели, помагайте”, тел. за връзка – 0878/ 366 068. Инициатива набира и още абитуриенти.", "date": "2018.04.16", "title": " Бал за абитуриенти в  неравностойно положение\t\t\t"}
{"url": "https://trud.bg/%d1%86%d0%b2%d0%b5%d1%82%d0%b0%d0%bd-%d1%86%d0%b2%d0%b5%d1%82%d0%b0%d0%bd%d0%be%d0%b2-%d0%bd%d0%b0%d0%bf%d1%80%d0%b0%d0%b2%d0%b8-%d0%be%d0%b3%d0%bb%d0%b5%d0%b4-%d0%bd%d0%b0-%d1%83%d0%bb/", "text": "Председателят на ПГ на ГЕРБ и заместник-председател на партията Цветан Цветанов и кметът на Смолян Николай Мелемов направиха оглед на ул. „Проф. Асен Василев“ в областния град. Улицата е дълга близо километър, но никога не е била асфалтирана и над 30 години хората газят в кал. „Хората са прави като казват, че имат право на хубава улица след като плащат данъци. Но за тук е нужна една голяма подпорна стена, която възлиза на стойност над 650 000 лв.“, каза кметът Мелемов. Той обясни, че когато се осигури финансирането и се изгради тази подпорна стена, следва изпълнение на водния цикъл на стойност 70 млн. лв. и чак тогава тя ще бъде асфалтирана. На място бе и шефът на държавното дружество „ВиК“ ЕООД инж. Мариян Николов, който информира хората, че в срок до 23 май трябва да представи проекта за воден цикъл пред МОСВ, където ще проверят дали разработката отговаря на европейските правила. Срокът за произнасяне е 3 месеца, а през това време ще бъде обявена обществена поръчка за строителство. „Аз ще направя всичко възможно да бъде отпуснато целево финансиране за тази подпорна стена. Разбирам от кмета, че няма ли я стената, нищо друго не може да се прави. А ако процедурите при „ВиК“ бъдат обжалвани и забавени, ще търсим допълнителни финансови възможности“, обеща Цветанов. Жителка на Смолян му подари папка, съдържаща цялата кореспонденция по проблемната улица, всички медийни публикации и Конституцията на Република България. От съседната улица „Добруджа“ поканиха Цветанов да отиде и при тях да види в какво състояние е. Всъщност забавянето на ремонтите идва от процедурата с водния цикъл, защото не може да се асфалтира преди да се положи подземната комуникация, стана ясно от разговорите. Пред събралите се хора Цветанов се обади на министъра на регионалното развитие Николай Нанков, за да се информира повече за водния проект. От своя страна министър Нанков заяви, че когато се финализира процедурата за неговото възлагане, ремонтните дейности ще започнат от тези улици, които са в най-тежко положение. По-рано Цветан Цветанов разговаря и с граждани на Смолян по време на разходка по главната улица на града. Придружиха го кметът на Смолян Николай Мелемов и народният представител Красимир Събев. Появата на Цветанов предизвика голям интерес сред минувачите в центъра на областния град. Гражданите поставиха пред него и Мелемов въпроси от местен и национален характер и потърсиха съдействие за решаване на проблеми на местната общност. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.04.16", "title": " Цветан Цветанов направи оглед на ул. „Проф. Асен Василев“ в Смолян"}
{"url": "https://trud.bg/%d0%bc%d0%b8%d1%82%d0%bd%d0%b8%d1%87%d0%b0%d1%80%d0%b8-%d0%bf%d1%80%d0%be%d0%b2%d0%b5%d1%80%d1%8f%d0%b2%d0%b0%d1%82-%d1%82%d1%80%d0%b8-%d1%87%d0%b0%d1%81%d0%b0-%d0%b1%d0%be%d1%80%d1%86%d0%b8%d1%82/", "text": "Борците ни минаха тричасова митническа проверка за влизане в Дагестан. Националите в свободния стил заминаха за лагер в Хасавюрт и ще останат там до старта на европейското в Каспийск (Русия).  „Държаха ни на митницата повече отколкото ни отне цялото време за пътуване от България – заяви шеговито старши треньорът Серафим Бързаков. – Но няма как – сигурността е много важна. Проверките са железни и се извършват не от местни служители, а от руски. Иначе тук може да няма друго, но условията за борба са на светлинни години напред.“ На европейското България ще бъде с трима дебютанти – Микяй Наим (57 кг), световен вицешампион при младежите до 23 години, юношата Мехмед Гази (86) и натурализираният у нас чеченец Али Умарпашев (74). В състава са още световният и европейски вицешампион за 2013-а Владимир Дубов (61 кг), Мирослав Киров (70), бронзов медалист от Евро 2014, и Филип Новачков (65). На сбора с нашите е и дагестанецът Ахмед Магомаев, който очаква български паспорт. Той е родом от Хасавюрт и през февруари стана шампион на България в кат. до 86 кг.  „Едва ли ще получи наше гражданство за европейското, но ни помага в подготовката, а и самият той поддържа форма“, допълни Бързаков.", "date": "2018.04.16", "title": " Митничари проверяват три часа борците ни"}
{"url": "https://trud.bg/%d0%ba%d0%bc%d0%b5%d1%82%d0%b8%d1%86%d0%b0-%d0%b4%d0%b0%d1%80%d0%b8-%d1%81-%d0%b5%d0%ba%d1%81%d0%ba%d1%83%d1%80%d0%b7%d0%b8%d1%8f-%d0%b3%d0%b5%d1%80%d0%be%d0%b9-%d1%81%d0%bf%d0%b0%d1%81%d0%b8%d0%bb/", "text": "Кметът на Смядово Иванка Петрова /ГЕРБ/ награди дистрибуторът на хляб Айхан Шерифов /30г./, който в петък спаси полицай в преобърнал се бус след тежка катастрофа. И други автомобили минали край произшествието, но не спряли да помогнат. В същия ден стана фаталният инцидент с шест жертви при Вакарел и там също имало водачи, подминавали с безразличие ужаса. Айхан заковал на входа на Смядово призори след 5 часа, щом видял обърнатия бус, помляния лек “Фолксваген” и чул виковете за помощ. Съдействието му е било решаващо – той успял да издърпа преобърнатия бус със своята “баничарка” и така полицаят на 47 г. бил измъкнат и спасен изпод смачканите ламарини. Бил притиснат в областта на сънната артерия, счупени ребра били пробили и белия му дроб и било въпрос на минути да стане най-лошото. Почетна грамота, плакет, 200 лв. награда и екскурзия до Тасос получи в дар от кметицата Петрова безспорният герой. Воаяжът е за двама, Айхан ще отмаря със съпругата си. Към искрените благодарности се присъедини и шефът на ОДМВР-Шумен ст.комисар Ялчън Расим, който поздрави мъжа за човешката съпричасност. Жестовете трогнаха шофьора: “Радвам се, че помогнах. По-късно разбрах, че е било въпрос на минути дали ще оцелее”. Както “Труд” писа, тежкият сблъсък при гъста мъгла стана между лек автомобил Фолксваген и служебен бус на жандармерията, в който пътували и полицаи. Връщали се от нощно дежурство по селата, където патрулират. Колегите напразно се опитвали да извадят униформения, но не успели да преместят тежкото возило. На помощ се притекла дори жена с травми от лекия автомобил. Най-ужасяващото било, че и никой от поне 4-5 фучащи автомобила не спрял. Айхан, който е дистрибутор на хляб, зарязал стоката, за да помогне. След това организирал разноса на хляба по селата и отишъл право в болницата в Шумен да види какво става с ранените общо трима служители. Притиснатият полицай бил с фрактури на ключицата, две ребра и перфорация на бял дроб, но лекарите го спасили. “Всеки ден минавам по този път край Смядово, той наистина е ужасен. Кръстовището е много опасно, всеки месец става някакъв инцидент. И мен ме е страх, гледам да го избягвам, тировете карат с бясна скорост”, разказа съвестният мъж, който признава, че не е очаквал такива благодарности. Когато кметицата на Смядово научила за постъпката му, нямала никакво колебание, че повече хора трябва да разберат как се реагира в беда. “Бъди все така добър, спасяването на човешки живот е безценно”, каза Петрова. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.04.16", "title": " Кметица дари с екскурзия герой, спасил полицай"}
{"url": "https://trud.bg/%d1%81%d0%b0%d1%89-%d0%b7%d0%b0%d1%8f%d0%b2%d0%b8%d1%85%d0%b0-%d0%bf%d1%80%d0%b5%d0%b4-%d0%be%d0%b7%d1%85%d0%be-%d1%87%d0%b5-%d1%80%d1%83%d1%81%d0%b8%d1%8f-%d0%bc%d0%be%d0%b6%d0%b5-%d0%b4/", "text": "Русия може да е посетила мястото на предполагаемата химическа атака в сирийския град Дума и да е „подправила“ доказателствата, заяви посланикът на САЩ при Организацията за забрана на химическите оръжия (ОЗХО) в понеделник, предава AFP. „Според нашето мнение, руснаците може да са посетили мястото на атаката. Разтревожени сме, че те може да са подправили доказателствата с намерението да провалят усилията на мисията на ОЗХО за установяване на фактите и провеждане на ефективно разследване“, заяви посланик Кен Уард по време на извънредното заседание на ОЗХО за химическата атака в Дума. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.04.16", "title": " САЩ заявиха пред ОЗХО, че Русия „може да е подправила“ доказателствата за химическата атака в Източна Гута"}
{"url": "https://trud.bg/%d1%82%d1%80%d0%b8-%d0%be%d0%b1%d0%b2%d0%b8%d0%bd%d0%b5%d0%bd%d0%b8%d1%8f-%d0%bf%d0%be%d0%bb%d1%83%d1%87%d0%b8-%d1%88%d0%be%d1%84%d1%8c%d0%be%d1%80%d0%ba%d0%b0%d1%82%d0%b0-%d0%ba%d0%be%d1%8f%d1%82/", "text": "Прокуратурата повдигна обвинения срещу пияната и дрогирана млада жена, която  , съобщи  . 21-годишната Габриела Медарова е задържана за 72 часа в ареста с прокурорска заповед. Ако бъде доказана вината й в съда, младата жена я заплашва затвор до 3 години. В неделя сутринта управляваният от нея джип буквално помете 10 паркирани автомобила край жилищен комплекс „Оазис“. Първоначално Габриела Медарова напуснала местопроизшествието, но часове по-късно полицията я идентифицира и задържа в дома й. При извършения полеви тест за употреба наркотици и алкохол е установено, че шофьорката е имала над 1,3 промила алкохол в кръвта, както и че е пушила канабис. Габриела работела като танцьорка в нощен клуб. В профила й в социалните мрежи дни преди инцидента е публикувала снимка, в която е позира зад волана на луксозния джип. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.04.16", "title": " Три обвинения получи шофьорката, която пияна и дрогирана удари 10 коли в Пловдив"}
{"url": "https://trud.bg/%d0%bf%d1%80%d0%be%d0%b2%d0%b5%d1%80%d1%8f%d0%b2%d0%b0%d1%82-%d0%ba%d0%bc%d0%b5%d1%82%d0%b0-%d0%bd%d0%b0-%d0%bf%d0%b0%d0%b7%d0%b0%d1%80%d0%b4%d0%b6%d0%b8%d0%ba/", "text": "Сигнал до новата антикорупционна комисия (КПКОНПИ) за установяване на незаконно придобито имущество за кмета на Пазарджик Тодор Попов подаде неправителствената организация Антикорупционен фонд (АКФ). Те искат комисията да прецени дали има основание за наказание, тъй като повече от 9 години Попов бил в нарушение на законовите изисквания за деклариране на потенциален конфликт на интереси. Причината е, че няма информация за подадена декларация от него на интернет страницата на общината. От 2007 година насам Попов заема длъжността е бил длъжен като лице на публична длъжност в тримесечен срок от влизане в сила на закона през 2009 г. да подаде съответния документ. “Задължение за подаване на декларация като лице, заемащо висша публична длъжност, г-н Тодор Попов има и по новоприетия Закон за противодействие на корупцията и за отнемане на незаконно придобитото имущество. Такава декларация също не е публикувана към настоящия момент”, поясняват от Антикорупционен фонд. Те припомнят и факти от 2015 г., когато в журанилстическо разследване бе показан имот на Попов, който бе оценен на 1.5 млн. лв. От организацията твърдят, че “високият стандарт на живот на семейството” е в несъответствие с доходите на кмета.", "date": "2018.04.16", "title": " Проверяват кмета на Пазарджик\t\t\t"}
{"url": "https://trud.bg/%d1%85%d0%b8%d0%bb%d1%8f%d0%b4%d0%b8-%d0%bf%d0%b8%d0%bd%d0%b3%d0%b2%d0%b8%d0%bd%d0%b8-%d0%b1%d1%8f%d1%85%d0%b0-%d0%bd%d0%b0%d0%bc%d0%b5%d1%80%d0%b5%d0%bd%d0%b8-%d0%bc%d1%8a%d1%80%d1%82%d0%b2%d0%b8/", "text": "Хиляди малки (сини) пингвини бяха намерени мъртви по новозеландското крайбрежие през последните няколко месеца, предаде ДПА. Експертът Греъм Тейлър заяви, че макар броят на мъртвите птици да е необичаен, не става въпрос за безпрецедентно събитие. Масова смърт на пингвини се наблюдава веднъж на около 20 години – била е регистрирана също през 1998 г. Тейлър поясни, че смъртта на пингвините е свързана с климатични феномени – по време на размножителния им период се появили Ел Ниньо и неговите богати на хранителни вещества студени води, които допринасят за успешното размножаване. В края на пролетта обаче дошъл ред на феномена Ла Ниня, който бързо затопля водите и тласка морските течения и съдържащите се в тях хранителни вещества към дълбините. “Няма точни данни за броя на умрелите пингвини, но се смята, че те са няколко хиляди”, отбеляза експертът. Много пингвини умират също, опитвайки се да излязат на брега, за да сменят перата си през този сезон. Ако не разполагат са достатъчно мастни запаси, тези птици не могат да оцелеят през въпросните две-три седмици. “Те са изгладнели и за тях комбинацията от бури и лоши метеорологични условия означава, че нямат нужната енергия, за да открият храна”, допълни експертката Джулия Греъм. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.04.16", "title": " Хиляди пингвини бяха намерени мъртви по новозеландското крайбрежие"}
{"url": "https://trud.bg/%d1%81%d1%8a%d0%b4%d1%8a%d1%82-%d0%be%d1%81%d1%82%d0%b0%d0%b2%d0%b8-%d0%b2-%d0%b0%d1%80%d0%b5%d1%81%d1%82%d0%b0-%d1%86%d0%b2%d0%b5%d1%82%d0%b0-%d1%82%d0%b0%d1%81%d0%ba%d0%be%d0%b2%d0%b0-%d0%ba%d0%be/", "text": "“Искам да поднеса искрените си съболезнования за загиналите. Не мога да опиша съжалението си. Не очаквам хората да ме разберат. Искам всички, които са в болница, да оздравеят”. Едва сдържайки сълзите си и с тези думи 29-годишната Цвета Таскова от Плевен се обърна към състав на Софийския окръжен съд. В понеделник магистратите решиха да я остави постоянно зад решетките, защото имало достатъчно данни, че е причинила инцидента. Таскова е обвинена, че е предизвикала по непредпазливост катастрофата на магистрала “Тракия” в петък, при която загинаха 6 души и 26 бяха ранени. Тя се прибирала от Пампорово, където няколко дни по-рано приключила сезонната работа. Планирала да замине пак на гурбет в Гърция, заради което от прокуратурата смятат, че има опасност  да се укрие зад граница. Адвокатът й бе категоричен, че Таскова е дала показания и ще съдейства за разследването. Тя също е в шок от случилото се и с нея работят психолог и психиатър, защото можело да посегне на живота си. Защитникът й смята, че доказателствата не са категорични и еднозначни. Той не изключи вина за трагичната развръзка да има и шофьорът на автобуса. Към делото е приложена експертиза, но от нея не стават ясни всички детайли около инцидента. От прокуратурата не изключиха и възможността плевенчанката с “Рено”-то да се е ударила в предната лява гума на автобуса и това да е довело до инцидента. Разпитани са около 30 свидетели, предимно пътници от рейса. Някои от тях разказват, че не са усетили удара, но всички са категорични, че след това автобусът започнал да криволичи преди да падне в канавката. Спътник на Таскова пък твърди, че тя се държала неадекватно зад волана и завила наляво към мантинелата, а след това рязко вдясно. В съдебната зала вчера дойдоха и родителите на Цвета. Баща й е обучавал авиатори, а майка й работела като преподавател по медицина. Таскова е била задържана през 2016 г. за шофиране след употреба на алкохол.", "date": "2018.04.16", "title": " Постоянен арест за плевенчанката от магистрала „Тракия“\t\t\t"}
{"url": "https://trud.bg/%d0%bd%d0%be%d0%b2%d0%b0-%d0%b1%d1%80%d0%b8%d0%b3%d0%b0%d0%b4%d0%b0-%d0%bc%d0%be%d0%bd%d1%82%d0%b8%d1%80%d0%b0-%d0%bf%d0%b5%d0%b9%d0%ba%d0%b8-%d0%bc%d0%be%d0%bb%d0%b8%d0%b2%d0%b8-%d0%b2-%d1%81/", "text": "Неуморната сливенска адвокатка Магдалена Данчева поръча по свой проект, купи и подари нови пейки за градинката пред сградата на Профилираната природо-математическа гимназия в центъра на града. Пейките бяха доставени още навръх Първа пролет, когато гимназията чества и своя училищен празник. Но монтажът бе извършен на 16 април, Деня на юриста. Пейките са дървени, имитират подредени цветни моливи и подобни няма никъде в региона, а може би и в страната. Адвокат Данчева съобщи, че със съмишленика си от фондация “Старият Бряст” Стефан Стефанов са оформили тревните площи в градинката и са засадили млада фиданка от хилядолетния бряст, който се намира до общината в Сливен. Създаването на градинката бе обща, безвъзмездна инициатива на преподавателите от гимназията, общината и множество сливенски фирми – от строителя до доставчика на посадъчния материал. Адвокат Данчева и фондацията създадоха “Нова бригада”, която почисти накрая терена и го приведе в удобен за ползване вид. Новите бригадири ще оформят по подобен начин още едно пространство в центъра на града – в Попската градинка, където неотдавна кметът Стефан Радев засади също фиданка от Стария бряст. И там ще има пейки-моливи, къщички за птици, къщички за книги и други екстри за отдиха на сливенци. Вече е осигурено и се извършва видеонаблюдение в района. Адвокат Данчева е основател на първото сдружение – “Брезичка” – за благоустрояване на жилищните квартали в Сливен с доброволчески труд. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.04.16", "title": " “Нова бригада” монтира пейки-моливи в Сливен"}
{"url": "https://trud.bg/%d0%bc%d1%81-%d0%bd%d0%b5-%d1%81%d1%8a%d0%b3%d0%bb%d0%b0%d1%81%d1%83%d0%b2%d0%b0%d0%bb-%d1%81-%d1%80%d0%b0%d0%b4%d0%b5%d0%b2-%d0%bf%d0%be%d0%b7%d0%b8%d1%86%d0%b8%d1%8f%d1%82%d0%b0-%d0%b7%d0%b0-%d1%81/", "text": "Правителството не е съгласувало с мен позицията си за ударите в Сирия, призна вчера Румен  Радев, след като  изнесе лекция в УНСС за социално-икономическото развитие на България. Той похвали военното и цивилното ни разузнаване, които си свършили работата и предоставяли  своевременна информация. Според него последните атаки показали, че ООН все по-често е пренебрегвана, а никой не може да я замести. Радев призова за по-малко оръжие и повече диалог.Той съобщи, че му предстои посещение в Москва и най-вероятните дати са 21-22 май. Официалното посещение на руския президент Владимир Путин  у нас се обсъжда, но все още няма насрочени дати, стана ясно още. По време на лекцията президентът смая аудиторията с цитат на Гьоте на немски: „Licht, mehr licht”. Като предварително попита има ли възпитаници на немски гимназии и знаят ли кой е казал това. Няколко студенти плахо вдигнаха ръка, но не отговориха. „Добре, ще помогна малко, това са думи на Йохан Гьоте: „Светлина, повече светлина”, обясни президентът. Гард на  НСО, който стоеше до журналистите, каза на репортерите, че е завършил немска гимназия и чия е мисълта, още преди Радев да посочи името на великия поет. Алегорията с цитата Радев разясни, че в страната много процеси се вършат на тъмно от едни хора, които също са на тъмно. Не е ясно какво строим. „Едни хора строят пътища и магистрали, но бъркат пропорциите и след тях остават дупки, защото е тъмно”, изрази се образно държавният глава. Затова било крайно време да включим прожекторите, да осветлим процесите. На въпрос, кои са хората в тъмното,  отговори: като журналисти по-добре ги знаете от мен.", "date": "2018.04.16", "title": " МС не съгласувал с Радев позицията за Сирия\t\t\t"}
{"url": "https://trud.bg/%d1%81%d1%8a%d0%b4%d1%8a%d1%82-%d0%bf%d1%83%d1%81%d0%bd%d0%b0-%d1%80%d0%be%d0%b4%d0%bd%d0%b8%d0%bd%d0%b0-%d0%bd%d0%b0-%d0%be%d1%87%d0%b8%d1%82%d0%b5-%d0%be%d1%81%d1%82%d0%b0%d0%b2%d0%b8-%d0%b2-%d0%b0/", "text": "Съдът в Поморие пусна от ареста шурея на Митьо Очите – Христос Янулис,  а авера му Богдан Рупанов остана в ареста. Те бяха задържани, по обвинение, че  . За ареста официално съобщи прокуратурата в понеделник. Освен, че бил сниман гол, младежът бил накаран да напише, че дължи пари, потвърди отлично информиран източник. Пред съда и двамата задържани отрекоха да са мъчили момчето. “Той сам дойде у нас, не съм го заплашвал”, каза Рупанов. Нещата не са такива, каквито се представят, заяви Янулис. Бащата на Богдан Рупанов пък бе категоричен, че синът му е натопен. Според държавното обвинение, действието се развило в таванско помещение в Поморие, където със заплахи, Янулис и Богдан принудили момчето да влезе противно на волята му. След като го накарали да свали дрехите си, те му казали да падне на колене, да сложи ръцете си зад тила и го снимали с мобилен телефон. После започнали да му диктуват текст, който той написал върху два листа. Според осведомени източници, текстът гласял, че им дължи пари. Казали му, че ако не сложи подписа си отдолу, ще разпространят голите снимки в интернет и ще го направят за смях. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.04.16", "title": " Съдът пусна роднина на Очите, остави в ареста негов авер"}
{"url": "https://trud.bg/%d0%bd%d0%b0%d0%b4-4-%d0%ba%d0%b3-%d1%82%d1%8e%d1%82%d1%8e%d0%bd-%d0%b8-1240-%d0%ba%d1%8a%d1%81%d0%b0-%d1%86%d0%b8%d0%b3%d0%b0%d1%80%d0%b8-%d0%b1%d0%b5%d0%b7-%d0%b1%d0%b0%d0%bd%d0%b4%d0%b5%d1%80%d0%be/", "text": "Общо 4.300 кг нарязан тютюн и 1240 къса цигари без бандерол са иззели полицейски служители при рутинни проверки, извършени през почивните дни, в района на общинския пазар във Видин, съобщиха от МВР. Тютюнът, разпределен в 24 пакета, и 50 кутии цигари, били намерени изоставени на различни места (включително укрити и в кош за смет) на територията на пазара. Униформените открили контрабандни цигари и у две видинчанки, проверени в града. На жените били съставени актове по Закона за акцизите и данъчните складове. По всички случаи са заведени преписки. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.04.16", "title": " Над 4 кг тютюн и 1240 къса цигари без бандерол иззеха от Видин"}
{"url": "https://trud.bg/%d0%bf%d1%80%d0%be%d1%84-%d0%b3%d0%b5%d0%bd%d1%87%d0%be-%d0%bd%d0%b0%d1%87%d0%b5%d0%b2-%d0%bd%d0%b0%d1%86%d0%b8%d0%be%d0%bd%d0%b0%d0%bb%d0%b5%d0%bd-%d0%ba%d0%be%d0%bd%d1%81%d1%83%d0%bb%d1%82%d0%b0/", "text": " – Болницата се снабдява от 23 фирми с импланти, за които здравната каса от 1 април плаща по-малко. Писахме на всички. Получили сме 13 писма – седем от фирмите казват, че са разговаряли с производителите и не могат да намаля цените. Шест от фирмите казват, че не могат да намалят цените, но в момента разговарят с производителите дали не могат да направят някаква отстъпка за България. Т. е. от това, което сме получили до момента, няма фирма, която да казва, че ще намали цените.  – Там, където пациентите могат да доплатят, няма последици. Там, където пациентите не могат да доплатят, има и спешни случаи, при които няма как да се откаже лечение, ще се наложи болницата да поеме разликата между цените на имплантите. Това недвусмислено ще доведе до негативен финансов резултат в края на годината.  – С ръководството на касата не съм разговарял, тъй като управителят й, който ми е добър познат, е в отпуск по болест. Говорил съм с министерството и според тяхната първоначална калкулация негативите за болниците нямало да са толкова големи. Разбира се, министерството не може да се меси много в работата на надзора на касата, освен чрез членовете от министерството в надзора. Получих потвърждение, че още веднъж ще се огледат нещата по отношение на някои парадокси – например, биологичните клапи са намалени повече, отколкото механичните клапи.  Такова нещо никъде по света няма. Навсякъде биологичната клапа е много по-скъпа от механичната. Така е и по отношение на някои стентове и пейсмейкъри. Обсъждахме и дали намалението на цената, която плаща касата, трябва да е еднакво за всички консумативи. Защото при най-скъпите трябва да се доплаща много. На практика с 20% е намалено плащането на изкуствените сърца и трябва да се доплащат 30 000 лева. Колко хора могат да си позволят това? Модерните клапи, които се поставят чрез катетър, също са намалени с 20% – от 50 000 на 40 000 лева. Клапите, които най-често се поставят, са намалени с 12%. Може да се помисли за схема, при която колкото по-скъп е продуктът, толкова по-малко да е доплащането като процент.  – Крайно време е да разберем, че тези пари, които са от задължително здраво осигуряване, не могат да стигнат да покрият целия пакет, който сме дали да се покрива от касата. При задължителното здравно осигуряване системата е солидарна – достатъчна услуга получават и тези, които плащат малко. Във всички случаи рано или късно трябва да се въведе доплащане. Не говоря за доплащане на импланти и консумативи, а за дейностите. В момента по статистика парите, които се вадят директно от джоба на пациента, са 40% от общите пари за здравеопазване.  – За 3 милиарда и нещо. Никъде в Европа няма такова нещо – максимумът е 20%. Във всички страни от Европа има доплащане, и в една Македония също има още от 1987-1988 г. В България не е регламентирано доплащане, а хората вадят от джоба си 40%. И не се знае за какво се плаща. Крайно време е да се направи доплащане, което да е регламентирано – 5%, 10%, 20%, в зависимост от услугата. Колкото по-скъпа е услугата, толкова по-ниско да е съучастието, за да могат да си го позволят хората. Това ще доведе до три страхотни ефекта. Първият е контролен – като вадиш пари от джоба си, се замисляш дали това трябва да ти го направят. Най-малко ще се сетиш да поискаш поне още едно мнение. Тогава няма да има безобразия. Второ, ако някой иска да изпише на твое име, че ти е направил това- онова, трето, пето, а ти нямаш хабер, той трябва да извади пари и да го доплати. Трето, отваря се ниша за здравно застраховане. Тогава всеки си решава – ще гледам една овца, ако ми се наложи някой ден – продавам я и си доплащам. Други ще решат – застраховам се в един фонд и като ми се наложи, този фонд ще плати вместо мен. Или събирам някъде бели пари за черни дни, за да знам, че ако ми се наложи, ще има с какво да платя.  В момента няма ниша. За какво допълнително и доброволно застраховане говорим, когато целият пакет се плаща от касата. Ако го остойностим, цената му ще е три пъти по-висока, отколкото са парите в касата. Не може така да продължава. Ние се лъжем. Затова колкото и пари да влязат в касата, те ще изтекат като вода в пясък. Касата лъже, че плаща реална стойност, а не плаща. Докторите съответно лъжат, надписват… Това е първата стъпка, която трябва да се направи.  – Втората стъпка е да се приеме  националната здравна карта и въз основа на нея във всяка една област трябва да се прецени какво е предлагането и какво е търсенето, т. е. каква е необходимостта и какво се предлага. Тогава ще се установи, че на много места се предлага повече, отколкото е търсенето, и касата ще трябва да сключи договори само с онези болници, които отговарят на определени изисквания, и дават най-доброто качество на най-добрата цена. Там, където няма предлагане – в забравени от Бога региони – трябва държавата или частният инвеститор да бъдат така добри и да инвестират. Трето, трябва да се въведе оценка на качеството. Задължително. И това не изисква пари. Научните дружества трябва да бъдат оторизирани да са експертни съвети, които на всеки три или шест месеца да проверяват качеството на услугите в тяхната специалност. Защото никъде по света няма такъв бизнес като здравеопазването в България – преди да си инвестирал, знаеш че всичко ще ти се купи… Ама брак, ама боклук, всичко ще ти се купи. Касата е задължена да сключи договор с всички, които се явяват на пазара, и изкупува всичко. Никъде не е казано, че ако дадена услуга не е качествена, тя не се купува.  – Покриват – не покриват досега касата беше задължена да сключи договор. След поредни промени в закона, вече не е, но трябва да използва това си право. Досега, след като от министерството на здравеопазването си получил разрешение да откриеш болница, това означава, че отговаряш на всички условия. Стандартите паднаха, никой не ги гледа по специалности и следствието е налице – какъвто и брак да произведеш като медицинска услуга, може и да си осакатил човек, но на теб ти плащат за услугата.  – Не е много колегиално да коментирам. Но много пъти съм се сблъсквал с пациенти, чието лечение не е било съобразено с правилата за добра медицинска практика, т. е. с препоръките, които европейските дружества дават. В нашата област исхемичната болест на сърцето, или както хората я наричат – гръдна жаба – се лекува от много специалности. Тя се лекува с медикаменти от конвенционалната кардиология, с интервенции – от инвазивната кардиология и с хирургически операции от кардиохирургията. Създадена е препоръка от европейското дружество по кардиология и от европейското дружество по гръдна и сърдечна хирургия. Не случайно са се събрали двете дружества. В Европа са имали същите проблеми като нашите. Ние сме приели тази препоръка, обаче много често идват случаи, при които не е действано съгласно препоръката. А това е вид брак, или най-малкото – некачествена продукция.  – Пак ще отидат за медицински дейности. Те не могат да отидат за банкети или за покачване на заплатите, това е сигурно. Въпросът е, че може би голяма част от тях ще отидат за лекарства. И това е друг парадокс – съотношението между парите, които се дават за лекарства, и парите, които се дават за болнична помощ, не е такова, каквото е в Европа. Не казвам, че в България разходът за медикаменти на глава от населението е висок. Сравнен с този в Европа е много по-нисък. Но съотношението пари за медикаменти и за болнична помощ е почти едно към едно. В Европа навсякъде е 3 към едно в полза на болничната помощ.  – За причината всеки може да се досети. Пазарът на лекарствата е един много хубав пазар. Ще ви кажа само един факт – петте най-големи световни фармацевтични фирми имат годишен оборот по-голям от брутния вътрешен продукт на всички страни в Африка, на юг от Екватора. Преди пет години официално даваха над 300 милиона долара за лобиране на правителството на САЩ – официално, там има закон за лобирането. За какво говорим ние? Вашият въпрос е по-скоро риторичен. Има интереси в лекарствата. В болничната помощ не са така силни, както при медикаментите.  – Говорил съм със сегашния министър по темата. Той има същото мислене. Осъзнава, че всичко това е необходимо, но също така осъзнава и, че реформата не може да стане от днес за утре. Необходими са поне шест месеца, което е никакъв срок на фона на загубените години. Въпросът най-напред трябва да се постави на обществено обсъждане, за да няма напрежение. Не бива да се прави, това, което направи касата. По рамковия  договор се преговаря цяла година и след като го подписаха и  влезе в сила, изведнъж ни изненадаха с промяна в цените. Това не бива да е така. По-лесно щеше да е ако кажеха още през декември, че се очаква такава промяна и ни бяха посъветвали да не бързаме да поръчваме импланти. Можеха да направят и търг за всички фирми и да кажат най-ниската цена ще спечели и няма да има доплащане. Ако някой пациент поиска по-скъп продукт и е готов да доплати за него, въпросът е друг. Сега всички трябва да доплащат.  Крайно време е политическите партии да се обединят поне в областта на здравеопазването, а не да търсят само популизъм – като са в опозиция са „срещу“, пък като дойдат на власт не смеят да направят нищо, защото няма да спечелят следващите избори. Те и без друго не ги печелят. Крайно време е да се обединят усилията на много хора, да се поиска и мнението на експертите… Мисля, че обществото е готово за промяната. Защото сега всички са недоволни и лекарското съсловие и пациентите. В края на краищата и съсловието също са пациенти, защото всеки от нас може да се разболее. Самият факт, че има такова недоволство от здравеопазването говори, че никой не е щастлив и нещо куца. Сбъркано е финансирането и трябва да се почне от това. Не бива да се мисли, че като съм задължително зравноосигурен всичко трябва да ми се плати. Това няма как да стане. Никъде в света не е така.  – Задължителното здравно осигуряване е закон. Който краде, има ли последствия за него? Тези, които нарушават закона, трябва да си понесат последствията. Тоест законът трябва да каже какви ще са последствията – дали ще му се конфискува имущество, дали ще му се откаже здравна помощ, където може, защото ако е спешен случай – не може.  – Знаете ли какво е най-интересното – ако един ром дойде тук и трябва да му се направи нещо, той обикновено идва с цялата рода, с кучето, с котката, всички. И ние казваме на родата – или трябва да доплатите 10 000 лева за операцията, или трябва да отидете и да внесете здравните осигуровки. И те отиват и ги внасят. Как когато имат нужда, намират парите и плащат, а ние казваме, че на ромите няма какво да им се вземе? Не е така.  Пред закона всички трябва да сме равни.  – Абсолютно ненормално е това. Поне се прие закон, според който всяка година държавата увеличава участието си на плащане на тези осигуровки. Вярно, че е в много дълъг период от време, но поне това се прие. В момента има и друг парадокс. Знаем, че 65-67% от смъртността е в резултат от сърдечно-съдови заболявания. Всички импланти, които намалиха, е в областта на лечение на тези заболявания.  – Не е трудно. Във всяка една област на 3 или на 6 месеца трябва да се прави анализ на дейността от хората, които разбират – от експертните съвети на научните дружества. Касата или одита трябва да го изисква. Те самите нямат капацитета да го направят, защото не разбират. Те могат да видят дали някъде има пропусната запетайка, дали кардиограмата е сложена или не. Те не могат да разберат дали правилно е действано, защото не са експерти. В България има много хора, които имат интерес да не се знае какво е качеството. Защото ще излязат извън пазара.", "date": "2018.04.16", "title": " Проф. Генчо Начев, национален консултант по кардиохирургия,  пред „Труд”: Българинът доплаща за здраве 3 млрд. лева годишно"}
{"url": "https://trud.bg/%d0%b2%d0%be%d0%b9%d0%bd%d0%b0%d1%82%d0%b0-%d1%81%d0%bf%d0%be%d1%80%d0%b5%d0%b4-%d1%82%d0%b5%d0%bb%d0%b5%d0%b2%d0%b8%d0%b7%d0%b8%d0%b8%d1%82%d0%b5/", "text": "Два етапа бележат цялата световна истерия  около войната , която не започна поне до сега  и не получи журналистическо  название — до и след нанасянето на ограничения  военен удар на САЩ и съюзниците  Великобритания и Франция срещу Сирия. Докато  изказващите се по всякакъв повод публични личности разпръскваха по телевизиите безпочвения си оптимизъм, че новата студена  война не е започнала, светът се оказа на опасно близко разстояние до истинска “гореща” война  от глобален мащаб. Докато любителите на исторически справки  сравняваха  сегашната ситуация с “карибската криза” от 60-те години, военните специалисти   изтъкваха, че тогава възпираща роля изигра ядреното равновесие между двете свръхсили, докато  сега имаме неизвестен арсенал от нови свръхмодерни оръжия, пъстроцветни коалиции от замесени държави и многобройни  конфликтни точки. Допълнителен хаос внесоха и двете главни противостоящи си страни – САЩ и Русия с  дръзките си закани. Руският посланик в Ливан заяви, че всички ракети  насочени към Сирия, както и всички самолети и кораби, от които са били изстреляни, ще бъдат унищожени. Ни повече, ни по-малко. В ответен каубойски стил отговори самият президент Тръмп,  че красивите и умни ракети идват. После доуточни, че не се знае кога ще има удар и колко добре е да има разоръжаване. Очевидно  увъртанията на американския президент имаха за цел да печелят време за логистично разгръщане на армадата в Средиземно море. Така че трябваше да почакаме. Малко  време, за да се наложи разумът. На  фона на всичко това  българските телевизии   проспаха тези изключително важни събития. Може би поради собствената си неподготвеност.  За дебатите приложиха изпитаната формула – един представител на левите, един на десните, един политолог , един журналист от живеещите в България араби. Това е в общи линии. Първоначалната грешка  беше, че не успяха да оценят събитието. Не беше направена специална “шапка” за информациите по тази тема, както се е постъпвало  при други случаи, след като бе заимствано преди години от Си Ен Ен. Нямаше   собствени източници на информация.  Тази тема дори не бе  водеща в централните  новинарски емисии. Едва ли е от подценяване на събитията. В  новинарските екипи работят много добри международници. Дали пък не е натежало съображението “да не тревожим хората” ? Но това не е журналистическо мислене. Това може да се роди само в главите на политиците. И втората голяма грешка беше неуместният и повърхностен подбор на участниците по темата за войната.   Да  започнем с коментаторите от арабски произход, които живеят от дълги години в България. Много от тях са умни и честни хора. Но те си имат своите политически пристрастия,  породени още в далечното минало. Един от тях е моят и на много от нас приятел Мохамед Халаф. Той е иракчанин и не  изпитва добри чувства  към сирийския режим. Това може би се дължи на възникналото  още през миналия век съперничество между Сирия и Ирак  кой да оглави арабския национализъм. И аз не симпатизирам на Асад, но журналистът трябва обективно да излага фактите. В случая Мохамед  изказа мнението, че Асад е заповядал употребата на химическо оръжие, защото се почувствал силен след неотдавнашното съобщение на Тръмп, че САЩ предстои да се изтеглят от Сирия. А пък Русия одобрила това решение, защото искала да провери как ще реагират САЩ. Доста оригинални тези, които не изясняват картината. Още повече, че не са и оригинални. Автор  е самият  американски сенатор  Джон Маккейн. Славчо Велков говори като специалист по сигурността, а не като депутат от левицата и така защити реномето на експертите. За ролята на Турция в конфликта трябваше да говори един автор на историческа книга за Турция, който обаче се ограничи да повтаря дълбокомислено: “Не отиват на добре нещата.” Забележителен  беше дебатът между политолога  Андрей Райчев и дипломата и отскоро министър на външните работи в кабинета в сянка на “Демократична България” Стефан Тафров. Райчев се опита да развие тезата, че  сегашната криза бележи края на единството на Запада. Тафров го обвини, че обичал Асад. Райчев забели очи от възмущение. Тафров се подсмиваше ехидно. Какво научиха зрителите, освен добре известните пристрастия на двамата? Един бивш министър на отбраната даде своя принос в осъждането на Асад с полемичен патос: “Какво си въобразява този Асад, че ще го търпи някой? “ Безотговорно е толкова сериозна тема да бъде обяснявана и експлоатирана според вътрешната ни разделителна линия. Хората не се интересуват кой на чий  бог се кланя, а ще има ли война, кой ще участва, какви ще бъдат пораженията, какво ще ни засегне нас. Най-елементарни човешки въпроси. Нанасянето на прецизния военен удар донесе известно облекчение. Не се случи най-лошото.  Телевизиите  сега реагират с обширни информации и бързи коментари. Но политическата криза не е отминала. Това ще бъде ново изпитание за българската журналистика. Има едно предаване, което гледам с голям интерес, защото има силно социално звучене. Става дума за “Бригада Нов дом “. Не само защото Мария  Силвестър е отличен  водещ, макар да не е журналист. Това предаване вдъхва надежда за повече добрина и справедливост. Но защо не ни се обясни как се финансира дейността на бригадата? Кой дава парите? Безвъзмездно ли е това?  Наскоро четох за една циганска бригада , която доброволно и безвъзмездно възстановява къщата на една възрастна жена. Още не са ги показали. Дайте път на подобни новини! Дайте преднина на човещината!", "date": "2018.04.16", "title": " Войната според телевизиите\t\t\t"}
{"url": "https://trud.bg/%d0%ba%d0%b0%d0%b2%d0%b0%d0%bb%d0%b5%d1%80%d1%8a%d1%82-%d0%b4%d0%be%d0%bd%d0%b0%d0%bb%d0%b4-%d1%82%d1%80%d1%8a%d0%bc%d0%bf/", "text": "Срамота е политиците в родината на Шекспир и Бърнард  Шоу да съчиняват жалки пиеси като „Отравянето на Скрипал”. Постановката върви към пълно фиаско. Шпионинът и дъщеря му  оздравяват от обявения за 100-процентов убиец „новичок”, а отпечатъци от дългата ръка на Москва така и не бяха открити. Нещата не вървяха добре за госпожа Тереза Мей, като главен художествен ръководител на британския политически театър. И в този тежък момент на сцената излезе президентът Тръмп с ракетите.  Прожекторите светкавично се обърнаха към него. „Отравянето на Скрипал” слезе от афишите. Госпожа Тереза Мей получи кратък отдих. Само брилянтен кавалер би постъпил така за своята близка, макар и политически, дама. Кавалерството – това е истинската причина за ракетния удар срещу Сирия. Нещо повече – президентът Тръмп очевидно е готов да понесе и последствията от дезинформацията за използване на химически оръжия от Асад. Готов е даже и с още ракети. Но и кавалерството си има някаква граница, особено в политиката. Защо ли си мисля, че президентът Тръмп я начерта с ракетите?", "date": "2018.04.16", "title": " Кавалерът Доналд Тръмп"}
{"url": "https://trud.bg/%d0%ba%d0%b8%d1%82%d0%b0%d0%b9-%d0%bd%d0%b0%d1%80%d0%b5%d1%87%d0%b5-%d0%b1%d0%b5%d0%b7%d0%be%d1%82%d0%b3%d0%be%d0%b2%d0%be%d1%80%d0%bd%d0%b8-%d1%83%d0%b4%d0%b0%d1%80%d0%b8%d1%82%d0%b5-%d0%b2/", "text": "Китай осъди ударите срещу Сирия, които САЩ и техни съюзници нанесоха в отговор на предполагаемото нападение с химически оръжия в покрайнините на Дамаск, предаде ДПА. “Използването на насилие само ще изостри ситуацията в региона”, каза говорителка на китайското министерство на външните работи Хуа Чунин. Тя подчерта, че единственото надеждно решение е нещата да се уредят с политически средства. “Безотговорно да предприемаш военна офанзива на базата на подозрение за вина”, добави говорителката на китайското външно министерство. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.04.16", "title": " Китай нарече “безотговорни” ударите в Сирия на САЩ и техни съюзници"}
{"url": "https://trud.bg/%d1%8f%d1%81%d0%bd%d0%b8-%d1%81%d0%b0-%d0%b8%d0%bc%d0%b5%d0%bd%d0%b0%d1%82%d0%b0-%d0%bd%d0%b0-%d1%81%d0%bf%d0%b8%d1%80%d0%ba%d0%b8%d1%82%d0%b5-%d0%bd%d0%b0-%d1%82%d1%80%d0%b5%d1%82%d0%b8%d1%8f-%d0%bb/", "text": "Станциите от третия лъч на метрото ще носят имената на знакови личности от историята и географски области. Имената им бяха гласувани от комисията по образование към Столичния общински съвет. При избора общинарите са се съобразявали с това имената да служат за максимално улеснение при ориентацията в метрото. Станция „Театрална“ ще се нарича спирката метрото на бул. “Владимир Заимов”. Струпването на театри – София, Зад Канала, Сфумато, е определила името. Имената на останалите станции са: Ген. Владимир Вазов, Тракия, Стадион “Георги Аспарухов”, Хаджи Димитър, Театрална, Орлов мост, бул. Патриарх Евтимий, бул. Христо Ботев, Медицинска академия, бул. България, бул. Цар Борис III, Мизия, Овча Купел 1, Овча Купел 2 и Горна Баня. „Мизия заедно с Тракия и съществуващата вече Вардар съставят областите на страната, има и станция България“, подчерта зам.-кметът Тодор Чобанов. Първият етап от третата линия на метрото ще свързва бул. „Владимир Вазов“ и „Красна поляна“ и ще бъде с дължина 8 км. Вторият етап е от „Красно село“ до „Овча купел“ с дължина 4 км. Очакванията са третия лъч на метрото да бъде пуснат до края на 2019г. По линиите на новото метро ще се движат и нови влакове, които ще могат да се управляват без машинист.  От Столичната община информираха и, че временно се променя организацията на движение по част от бул. “Евлоги и Христо Георгиеви” заради строителството на метрото, съобщиха от Столична община. От 20 април до 28 май 2018 г. се забранява влизането на пътни превозни средства по две пътни ленти от северната страна на южното пътно платно на бул. “Евлоги и Христо Георгиеви” в участъка между ул. “Мизия” и ул. “Шипка”. Движението ще се извършва в една пътна лента от южната страна на южното пътно платно на бул. “Евлоги и Христо Георгиеви” в същия участък. От 29 май до 20 октомври се забранява влизането на пътни превозни средства по южното пътно платно на бул. “Евлоги и Христо Георгиеви” в участъка между ул. “Мизия” и ул. “Шипка”. Движението на пътни превозни средства ще се извършва по временна пътна лента от северната страна на южното пътно платно на бул. “Евлоги и Христо Георгиеви” в същия участък. Автобусната спирка по маршрута на линии 72, 75 и 213 с код 440 “Военна Академия” в посока ул. “Оборище” ще бъде преместена след кръстовището с ул. “Шипка”.", "date": "2018.04.16", "title": " Ясни са имената на спирките на третия лъч на метрото\t\t\t"}
{"url": "https://trud.bg/%d0%b8%d0%bd%d0%b8%d1%86%d0%b8%d0%b0%d1%82%d0%b8%d0%b2%d0%b0%d1%82%d0%b0-%d0%bd%d0%b0-%d0%b3%d0%b5%d1%80%d0%b1-%d0%b1%d1%83%d1%80%d0%b3%d0%b0%d1%81-%d0%b7%d0%b0%d0%b5%d0%b4%d0%bd%d0%be-%d1%81/", "text": "Пенсионери получиха безценни съвети как да се предпазят от „ало“ измамниците по време на поредната среща от инициативата на ГЕРБ-Бургас „Заедно срещу “ало” измамниците“, която днес се проведе в Айтос. Организатори на събитието бяха народните представители от ГЕРБ-Бургас Ивелина Василева и Диана Саватева. По тяхна инициатива началникът на РУ Айтос Кирил Котрулев и пресаташето на Областната дирекция на МВР Цветелина Рандева се срещнаха с възрастните хора. В разговорите се включиха и кметът Васил Едрев и председателят на Общинския съвет Красимир Енчев. „По данни само за първите два месеца за извършените „ало“ измами, хората са се разделили с 800 хиляди лева, а жертви на тези престъпления са предимно пенсионери“, каза народният представител Ивелина Василева. Тя подчерта, че тези престъпления нанасят не само материални щети, но и трайни травми върху психиката на жертвите и техните семейства. Ивелина Василева призова събралите се да разкажат за срещата на свои близки и приятели, така че те също да се предпазят от измамниците. Пред препълнената зала Цветелина Рандева разясни кои са различните видове измамни схеми – катастрофа с жертви, пострадали, които се нуждаят от специално лечение, опасни зарази, предлагане на социална помощ без легитимация, обмяна на пари от случайни хора на улицата. Тя разказа конкретни случаи, включително за измами, които не се извършват по телефона, а от социални служители-менте. Измамниците постоянно сменят своите схеми и измислят нови капани за доверчивите възрастни хора. „Най-ефикасна през последната година е „Помощ на полицията“, при която се злоупотребява с добрината на българина“, каза началникът на РУ Айтос Кирил Котрулев. „Полицията не иска пари, запомнете това“, призова той и разказа случай, при който в мрежата на измамниците е попаднала и млада жена на 38 години.  Депутатът Диана Саватева също разказа как преди няколко дни телефони измамници се опитали да заблудят майка й. „Благодарение на всекидневните ни разговори тя, макар че се е разтревожила от обаждането, е успяла да реагира както трябва – бързо е прекратила връзката. Това трябва да направите и вие при съмнително обаждане – затворете и потърсете близък човек“, посъветва народният представител. Идеята народни представители да разговарят с възрастни хора за „ало“ измамите започна от Поморие, където депутатът Ася Пеева организира беседи по темата в два пенсионерски клуба. След последвалите три срещи в Бургас, Царево и Малко Търново, „Заедно срещу „ало“ измамниците“ постепенно се разви в мащабна инициатива на бургаските народни представители от ГЕРБ, която ще продължи със събития и в други населени места. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.04.16", "title": " Инициативата на ГЕРБ-Бургас „Заедно срещу “ало” измамниците“ събра в Айтос депутати, полицаи и пенсионери"}
{"url": "https://trud.bg/%d0%bd%d1%8f%d0%bc%d0%b0-%d1%88%d0%b0%d0%bc%d0%bf%d0%b8%d0%be%d0%bd%d1%81%d0%ba%d0%b0-%d0%bb%d0%b8%d0%b3%d0%b0-%d0%bd%d1%8f%d0%bc%d0%b0-%d0%bf%d0%b0%d1%80%d1%82%d0%b8/", "text": "ПСЖ е шампион на Франция след разгром със 7:1 над основния конкурент и досегашен носител на трофея „Монако“. Но голямата новина в Париж все още не е факт – кой ще води тима през следващия сезон. Настоящият треньор на парижани – испанецът Унай Емери, е с изтичащ в края на кампанията договор. Освен това бившият наставник на „Севиля“ се провали с голямата цел – пробив в Шампионската лига.  За неговото място усилено се спряга Томас Тухел, направил начело име начело на „Борусия“ (Дортмунд).  Президентът Насер Ал-Келаифи също увърта и не пожела да открехне завесата около бъдещето на Емери.  „Когато подпишем с някого, ще обявим официално – обясни катарският бизнесмен. – За момента имаме наставник. Направихме много позитивни неща тази година. Шампиони сме за седми път, пет от които под мое ръководство. Но всеки знае, че голямата ни цел бе Шампионската лига.“  А за да си върне титлата на „Парк де Пренс“, клубът пръсна внушителните 238 млн. евро без в сумата да се включва и предстоящата сделка за Килиан Мбапе, играл до момента под наем в тима. За нападателя ПСЖ ще плати допълнителни 180 млн. евро. В същото време „Монако“ разпродаде футболисти за 360 млн. евро през изминалото лято.  И докато по високите етажи в Париж мислят кой да наследи Емери, то някои от основните играчи застанаха зад настоящия треньор.  „Разбира се, че искам да остане, но за момента не знаем нищо – призна капитанът Тиаго Силва. – Четем за много имена. Моето желание е Емери да продължи да работи с нас.“  Подобно мнение изказа и неговият сънародник Маркиньос, обяснил, че испанецът има основна заслуга за спечелената титла.", "date": "2018.04.16", "title": " Няма Шампионска лига, няма парти"}
{"url": "https://trud.bg/%d0%b2%d1%8a%d0%b7%d1%80%d0%b0%d1%81%d1%82%d0%bd%d0%b0-%d0%b6%d0%b5%d0%bd%d0%b0-%d0%bf%d0%be%d0%bb%d0%b5%d1%82%d1%8f-%d0%be%d1%82-7-%d0%b8%d1%8f-%d0%b5%d1%82%d0%b0%d0%b6/", "text": "Бургазлийка полетя от 7-ия етаж на жилищен блок в понеделник. Минути преди това тя била до близкия магазин, откъдето си купила носни кърпички. После се качила до площадката на 7-ия етаж на блок 47 в жк “Славейков” и се хвърлила оттам. Жената била на видима възраст около 50-60 години. Тялото паднало върху пейка до входа на магазина, под блока, разказаха очевидци. Основната версия за инцидента е самоубийство.", "date": "2018.04.16", "title": " Възрастна жена полетя от 7-ия етаж"}
{"url": "https://trud.bg/%d1%81%d0%b2%d0%b8%d0%b4%d0%b5%d1%82%d0%b5%d0%bb%d0%b8-%d0%bd%d0%b0-%d0%b0%d0%b4%d0%b0-%d1%85%d0%b8%d1%82%d1%80%d0%b8%d0%bd%d0%be-%d0%be%d1%89%d0%b5-%d0%b2%d0%b0%d0%b4%d1%8f%d1%82-%d1%81%d1%82/", "text": "Окръжният съд в Шумен започна разпит на свидетели по делото “Хитрино” в понеделник, след като в предходните заседания беше изгледан видеоматериал и бяха изслушани аудиозаписи. Бяха разпитани 12 души, живяли в най-близките къщи до взрива и от разказите им адът на фаталния 10 декември 2016 г. буквално оживя в съдебната зала. “След повече от година още имам чужди тела в крайниците, показа се стъкло от крака ми, лекари го извадиха. Жена ми ослепя, 7 операции минаха и не проглежда”, разказа Рушен Хасан. Той е съпруг на фризьорката Невин, която е сред най-тежко ранените. Няма да дава показания, страните се споразумяха най-тежките случаи и част от вещите лица да не бъдат разпитвани. Медици извадили 10-сантиметрово стъкло и от гърдите на Фейме /65г./, тя още има проблеми със слуха. Семейството й живее на фургон и при роднини, къщата им се ремонтира. Инвалидът Николай Цачев пък, който е в Старческия дом в Шумен, дойде с две патерици и говори седнал пред съда. Не се сдържа и си тръгна с думите “Дано има правосъдие и да няма повече такива джигити!” Думите му бяха към двамата обвиняеми главния машинист Димитър Михнев /42г./ и помощникът му Радослав Петков /61 г./. Последният си води стриктни записки на всяка казана дума в съдебната зала. От покъртителните разкази в залата на Рейханя Рагуб – по-голямата от двете сестри, загубили родителите си, й прилоша. Решено беше да не говори, а да се прочетат нейни показания. Свидетелите описват по свой начин преживяното – усетили нещо като земетръс, видяли червено-синя светлина през прозорците, усетили миризмата на изтеклия газ и това ги събудило, други видяли как рухват сгради пред очите им. Във вторник делото продължава с разпит на още свидетели. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.04.16", "title": " Свидетели на ада “Хитрино” още вадят стъкла от телата си"}
{"url": "https://trud.bg/%d1%83%d0%bc%d0%b1%d0%b0%d0%bb-%d1%81%d0%b2-%d0%b0%d0%bd%d0%bd%d0%b0-%d0%b8%d0%bc%d0%b0-%d0%bf%d0%be%d0%b7%d0%b8%d1%82%d0%b8%d0%b2%d0%bd%d0%b0-%d0%bf%d1%80%d0%be%d0%bc%d1%8f%d0%bd%d0%b0-%d0%b2/", "text": "Има позитивна промяна в състоянието на пострадалите при катастрофата до Вакарел, настанени в УМБАЛ “Св.Анна”-София АД. Пациентите са стабилизирани и контактни и добрата новина е , че вече всички са на собствено дишане. Няма пряка опасност за живота им, но все още са възможни усложнения. Втората добра новина е , че две от пациентките – Ц.С. и П.У. са изведени от КАИЛ(реанимация) и са насочени за допълнително лечение към Клиниката по ортопедия и травматология на болницата. Няма изписани и сред по-леко пострадалите пациенти. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.04.16", "title": " УМБАЛ “Св. Анна”: Има позитивна промяна в състоянието на пострадалите при катастрофата до Вакарел"}
{"url": "https://trud.bg/%d0%ba%d1%80%d0%b0%d0%b4%d0%b0%d1%82-%d0%b8-%d0%bf%d0%b0%d0%bb%d1%8f%d1%82-%d0%b0%d0%b2%d1%82%d0%be%d0%bc%d0%be%d0%b1%d0%b8%d0%bb-%d0%b2-%d1%81%d0%b2%d0%b5%d1%82%d0%b8-%d0%b2%d0%bb%d0%b0%d1%81/", "text": "Неизвестни апаши откраднали автомобила на мъж от Свети Влас. После го закарали до близка гориста местност и го подпалили. Собственикът твърди, че паркирал возилото за последно пред дома си- на улица „Св.Св. Кирил и Методий” и че няма представа кой е автор на деянието. Не бил получавал заплахи и не бил в обтегнати отношения с никого. Нанесените щети са в процес на изясняване от служители на Районно управление – Несебър.", "date": "2018.04.16", "title": " Крадат и палят автомобил в Свети Влас"}
{"url": "https://trud.bg/%d0%bf%d1%80%d0%be%d0%ba%d1%83%d1%80%d0%b0%d1%82%d1%83%d1%80%d0%b0%d1%82%d0%b0-%d0%be%d0%b1%d0%b2%d0%b8%d0%bd%d0%b8-%d1%82%d1%80%d0%b8%d0%bc%d0%b0-%d0%b7%d0%b0-%d0%bd%d0%b5%d0%b7%d0%b0%d0%ba%d0%be/", "text": "Специализираната прокуратура повдигна обвинения на три лица от Монтана и Казанлък за незаконно притежаване на големи количества оръжия и боеприпаси, съобщиха от прокуратурата. На 13 април 2018 г. при специализирана операция под ръководството на Специализираната прокуратура, в автомобили и в помещения, обитавани от въпросните лица, са намерени и иззети общо 14 пистолета от различни марки, автомати „Скорпион“ и „Берета“, незаконна ловна пушка, над 1000 патрона с различен калибър. Оръжията са иззети от едно помещение и автомобил, боеприпасите са били държани на различни места, в т.ч. в местността „Разсадника“ в покрайнините на Монтана. Двама от обвинените вече са осъждани за незаконно държане на оръжия и боеприпаси. Единият от тях е в изпитателен срок на условна присъда, постановена му от Районния съд в Монтана през 2017 г. С постановления на прокурор от Специализираната прокуратура на двама от обвинените са наложени парични гаранции от 10 000 и 3000 лева. На 13 април 2018 г. Специализираният наказателен съд определи за третия обвинен по досъдебното производство мярка за неотклонение „Домашен арест“. Съдът взе предвид влошеното му здраве. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.04.16", "title": " Прокуратурата обвини трима за незаконно притежание на оръжия и патрони"}
{"url": "https://trud.bg/%d1%80%d1%83%d0%bc%d0%b5%d0%bd-%d1%80%d0%b0%d0%b4%d0%b5%d0%b2-%d0%be%d1%87%d0%b0%d0%ba%d0%b2%d0%b0%d0%bc-%d0%bd%d0%b0-%d0%ba%d1%81%d0%bd%d1%81-%d0%b4%d0%b0-%d1%81%d1%82%d0%b0%d0%bd%d0%b5-%d1%8f%d1%81/", "text": "Националната сигурност винаги е актуален проблем, особено при все по-влошаващата се среда. Очаквам на този Консултативен съвет за национална сигурност да стане ясно още веднъж какви са мерките, предприемани от България относно рисковете и заплахите за националната сигурност. Това заяви държавният глава Румен Радев пред журналисти, след като изнесе  . „Знаете, че преди почти една година /30 май 2017 г./ имаше такъв съвет, на който бяха взети решения за изграждане на необходимите отбранителни способности, за модернизацията на Българската армия, както и за повишаване на социалния статус на военнослужещите. Искам да чуя отговори какво трябва да се направи, за да бъдат изпълнени тези решения“, добави президентът. Румен Радев подчерта, че по време на КСНС ще бъде разгледана обстановката в Сирия, както и на Балканите. „Какво правят съседите около нас, какви модернизационни програми разгръщат, какви разходи дават за въоръжение, както и какви модернизационни програми правим ние и мерките, които трябва да вземем. Колективната система за сигурност и колективната отбрана не неглижират изграждането на наш собствен отбранителен капацитет. Напротив, налагат го и трябва всички да го осъзнаем възможно най-скоро“, заяви държавният глава. Запитан дали позицията на българското правителство по отношение на въздушните удари в Сирия е била съгласувана с него президентът подчерта, че не е била съгласувана, но Служба „Военна информация“ и Държавна агенция „Разузнаване“ са свършили своята работа и са успели да предоставят информация. Попитан дали моментът на предстоящото му посещение в Русия по повод отбелязването на Дните на българската култура в Москва е избран удачно, с оглед на втърдяващата се позиция на НАТО и ЕС по отношение на случая „Скрипал“ и обвиненията за използването на химически оръжия, държавният глава подчерта, че българският културен, световен и цивилизационен принос не може да става залог на политическо противопоставяне. „Точно във времена на конфронтация ние трябва да поддържаме диалога. Трябва да търсим общите интереси в борбата с тероризма и как да снижаваме това напрежение“, коментира Румен Радев и добави, че диалогът и каналите за комуникация трябва да бъдат запазени. „Основната цел на България е постигане на диверсификация на газови и енергийни доставки и на източници, и на маршрути. В това отношение ние трябва да правим всичко възможно да получаваме колкото се може повече места и маршрути и това означава по голяма сигурност, повече опции и по-ниски цени“, заяви още президентът в отговор на въпрос. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.04.16", "title": " Румен Радев: Очаквам на КСНС да стане ясно какви са мерките относно рисковете и заплахите за националната сигурност"}
{"url": "https://trud.bg/%d0%b2-%d0%b4%d0%b5%d0%bd%d1%8f-%d0%bd%d0%b0-%d1%8e%d1%80%d0%b8%d1%81%d1%82%d0%b0-%d0%b0%d0%b4%d0%b2%d0%be%d0%ba%d0%b0%d1%82%d0%b8%d1%82%d0%b5-%d0%b2-%d1%81%d0%bb%d0%b8%d0%b2%d0%b5%d0%bd-%d0%be%d1%82/", "text": "Сливенската адвокатска колегия откри нов офис навръх 16 април, Деня на юриста. Лично Негово Високопреосвещенство сливенският митрополит в съслужение с протосингела на Сливенската епархия Евгений Янакиев отслужи водосвет. Офисът се намира в административна сграда в центъра на града и е собственост на колегията. Адвокатите са си го купили със собствени средства и с безлихвен заем от Висшия адвокатски съвет. Стойността му е за над 230 хил.лева. В Сливенската колегия членуват 197 адвокати, съобщи председателят й адв.Тодор Костов. Те предоставят и безплатна правна помощ на социалнослаби граждани, под прага на бедността, от общините  Сливен, Нова Загора, Котел и Твърдица. На тържеството за празника и откриването на офиса присъстваха председателят на Окръжния съд Кънчо Жеков, заместникът му Мартин Данчев, представители на обвинението, на държавната и местната власт.", "date": "2018.04.16", "title": " В Деня на юриста адвокатите в Сливен откриха нов офис"}
{"url": "https://trud.bg/%d1%81%d0%be%d1%84%d0%b8%d0%b9%d1%81%d0%ba%d0%b8%d1%8f%d1%82-%d1%83%d0%bd%d0%b8%d0%b2%d0%b5%d1%80%d1%81%d0%b8%d1%82%d0%b5%d1%82-%d0%b5-%d0%bd%d0%b0-855-%d1%82%d0%be-%d0%bc%d1%8f%d1%81%d1%82%d0%be/", "text": "Софийският университет “Св. Климент Охридски” заема 855-то място в Рейтинга за академичните постижения на университетите /URAP/ за 2017/2018 година. Това съобщи пресцентърът на висшето училище. Системата за класиране на URAP събира данни за 4000 висши училища в цял свят, оценява академичните постижения с основен фокус върху научната дейност на университетите и класира най-добрите 2500 висши училища в света. Това прави класацията URAP една от най-всеобхватните университетски рейтингови системи, представящи най-добрите 10 процента от световните университети. Алма матер е на 363-то място в Европа от 835-те европейски университета. Сред основните индикатори, които определят позицията на Софийския университет, са броят на статиите, броят на цитатите, общият брой научни документи, импакт факторът и международното сътрудничество. Класацията се извършва всяка година от Изследователската лаборатория за рейтинг на академичните постижения на университети, създадена като международен проект през 2009 г. в Института по информатика на Близкоизточния технически университет в Анкара, Турция. Базирана е изцяло на обективни данни, получени от библиометрични източници. Благодарение на системата повече университети имат възможността да наблюдават своя текущ академичен прогрес и могат да разработват стратегии за укрепване и продължаване на напредъка. Годишен световен рейтинг на университетите се публикува всяка година от 2010 г., припомнят от СУ. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.04.16", "title": " Софийският университет е на 855-то място в света"}
{"url": "https://trud.bg/%d0%b2%d0%b5%d0%bb%d0%b8%d1%87%d0%b8%d0%b5%d1%82%d0%be-%d0%bd%d0%b0-%d1%86%d1%81%d0%ba%d0%b0-%d0%b2-360-%d1%81%d1%82%d1%80%d0%b0%d0%bd%d0%b8%d1%86%d0%b8/", "text": "На 5 май ЦСКА ще навърши 70 години, а величието на най-славната спортна марка на България беше овековечено в уникален фотоалбум от 360 страници. Авторите Бончук Андонов, Тодор Шабански и Боян Бойчев събраха над 1000 снимки от най-големите моменти на „червените“. „ Почетният президент Димитър Пенев връчи първото копие на книгата на настоящия капитан Божидар Чорбаджийски. До треньор №1 на века стоя и най-успелият наставник в историята на ЦСКА Аспарух Никодимов. Олимпийските шампиони Валентин Йорданов и Таня Богомилова също получиха по един фотоалбум. Борец №1 на ХХ век в свободния стил дори си направи снимка с книгата до своята звезда в алеята на славата на стадион „Българска армия“. Веднага след церемонията и актуалната суперзвезда Фернандо Каранга бе награден, но за футболист №1 на март. „Взех си поука от картоните и ще се старая повече да не получавам – рече голмайсторът. – Идва дербито с „Левски“ и ще дам всичко възможно да спечелим трите точки. Трудно е да гледам мачовете отвън. Имаме сили за обрат за купата на България. В ЦСКА сме победители.“ На въпрос дали ще напусне през лятото, Каранга отговори: „До края на първенството съм тук. Искам титлата и купата. Това е, което мога да обещая.“", "date": "2018.04.16", "title": " Величието на ЦСКА в 360 страници"}
{"url": "https://trud.bg/61-%d0%b3%d0%be%d0%b4%d0%b8%d1%88%d0%b5%d0%bd-%d0%bc%d1%8a%d0%b6-%d0%b7%d0%b0%d0%b4%d1%8a%d1%80%d0%b6%d0%b0%d0%bd-%d0%b7%d0%b0-%d1%83%d0%b1%d0%b8%d0%b9%d1%81%d1%82%d0%b2%d0%be%d1%82%d0%be-%d0%bd%d0%b0/", "text": "61-годишен мъж е задържан за 72 часа от Окръжната прокуратура в Ямбол за убийство, съобщиха от Апелативната прокуратура в Бургас. В ареста е Петър П., срещу когото е повдигнато обвинение, че на 14 април в с.Правдино, Ямболска област, е убил с пистолет собствения си брат. Предстои Окръжната прокуратура да внесе искане в съда за налагане на най-тежката мярка за неотклонение “Задържане под стража”.", "date": "2018.04.16", "title": " 61-годишен мъж задържан за убийството на брат си"}
{"url": "https://trud.bg/%d0%b7%d0%b0%d1%83%d0%bf%d0%be%d0%ba%d0%be%d0%b9%d0%bd%d0%b0-%d0%bf%d0%b0%d0%bd%d0%b8%d1%85%d0%b8%d0%b4%d0%b0-%d0%b2-%d0%bf%d0%b0%d0%bc%d0%b5%d1%82-%d0%bd%d0%b0-%d0%b7%d0%b0%d0%b3%d0%b8%d0%bd%d0%b0/", "text": "В столичния катедрален храм “Света Неделя” бе отслужена заупокойна панихида в памет на загиналите при атентата през 1925 година. Тогава църквата е била взривена по време на церемония по погребението на генерал Константин Георгиев, военен деец и политик. При атентата загиват над 200 души, ранените са около 500, като някои умират по-късно от раните си. “16-ти април е черна дата в българската история, белязала първия в света терористичен акт срещу демократичното царство България, срещу неговия държавен елит и политически елит”, сподели присъствал на панихидата гражданин пред  . АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.04.16", "title": " Заупокойна панихида в памет на загиналите при атентата през 1925 г. отслужиха в “Света Неделя”"}
{"url": "https://trud.bg/%d0%b4%d0%b5%d0%bf%d1%83%d1%82%d0%b0%d1%82-%d1%81%d0%b2%d0%b8%d1%80%d0%b8-%d0%b2%d0%b5%d1%87%d0%bd%d0%be%d1%82%d0%be-%d0%b4%d0%b5%d1%80%d0%b1%d0%b8/", "text": "Стефан Апостолов, депутат от ГЕРБ, ще свири вечното дерби ЦСКА – „Левски“ в сряда. Реферът е син на бившия международен съдия и сегашен кмет на Симитли Апостол Апостолов. Апостолов е ръководил само един двубой на „Левски“ през сезона – победата с 4:1 над „Септември“. В кариерата си съдията има вече две дербита между „червените“ и шампиона „Лудогорец“. Досега от „Българска армия“ са имали доста пъти упреци към отсъждания на Апостолов, който обаче минава за един от най-добрите ни рефери. До края на сезона предстоят още три вечни дербита – две за първенство и полуфинален реванш за купата на България.", "date": "2018.04.16", "title": " Депутат свири вечното дерби"}
{"url": "https://trud.bg/%d0%b4%d0%b5%d1%86%d0%b0-%d1%81%d0%b0%d0%b4%d0%b8%d1%85%d0%b0-%d0%b4%d1%80%d1%8a%d0%b2%d1%87%d0%b5%d1%82%d0%b0-%d0%ba%d1%80%d0%b0%d0%b9-%d1%85%d1%80%d0%b0%d0%bc/", "text": "30 фиданки залесиха в град Нови пазар деца, учители и граждани от името на сдружение “Децата и природата”. Организацията има за цел учениците да обичат, опазват и полагат грижи за природата. Дръвчетата, които бяха залесени до параклиса “Свети Илия” в местността “Станата”, са предоставени от ДГС-Нови пазар, чрез горския разсадник в село Салманово. Те са от видовете албиция, обикновен явор и червен дъб. Акцията по залесяване на фиданките е част от инициативите, посветени на Седмицата на гората в Нови пазар.", "date": "2018.04.16", "title": " Деца садиха дръвчета край храм"}
{"url": "https://trud.bg/%d0%b8%d0%b7%d0%b7%d0%b5%d1%85%d0%b0-%d0%bf%d0%b5%d1%82-%d0%bc%d1%83%d0%b7%d0%b8%d0%ba%d0%b0%d0%bb%d0%bd%d0%b8-%d1%83%d1%80%d0%b5%d0%b4%d0%b1%d0%b8-%d0%b8-%d0%b7%d0%b0%d0%b4%d1%8a%d1%80%d0%b6%d0%b0/", "text": "Пет музикални уредби са иззети, а едно лице е било задържано при полицейска операция на 14 и 15 април в 25-хилядния кв.”Надежда”, съобщиха от ОД на МВР. Операцията е била за спазването на Наредбата да обществения ред, Закона за българските лични документи и Закона за движение по пътищата. Проверени са 46 лица и 34 превозни средства. Съставени 30 акта по двата закона, 11 – по общинската наредба заради нарушаване на нощната тишина, съставени са 14 предупредителни протокола по Закона за МВР. Задържаното лице е било преведено в ареста заради неизпълнение на полицейско разпореждане. Акцент в операцията е било опазването на нощната тишина и спокойствието на гражданите, уточниха от полицията. “Със затоплянето на времето все повече жители на кв.”Надежда” започват да използват мощна озвучителна техника, с което нарушават спокойствието в съседните квартали. От април до октомври постъпват най-голям брой сигнали за подобни нарушения”, заявиха от ОД на МВР. Служителите в кварталния участък започват серия от специализирани операции, свързани с Наредбата за обществения ред в Сливен. През м.г. полицаите от участък “Надежда” са се отзовали на 1306 сигнала за силна музика. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.04.16", "title": " Иззеха пет музикални уредби и задържаха един при полицейска акция в Сливен"}
{"url": "https://trud.bg/%d1%83%d1%87%d0%b5%d0%bd%d0%b8%d1%86%d0%b8-%d0%b8%d0%b7%d0%bf%d1%8a%d0%bb%d0%bd%d0%b8%d1%85%d0%b0-%d1%81%d1%8a%d0%b4%d0%b5%d0%b1%d0%bd%d0%b0%d1%82%d0%b0-%d0%bf%d0%b0%d0%bb%d0%b0%d1%82%d0%b0-%d0%b2/", "text": "Повече ученици, отколкото магистрати, имаше в понеделник в Съдебната палата на Шумен. Тийнейджърите гостуваха по повод Деня на Конституцията на Република България на магистратите. Служителите в Окръжен съд и Окръжна прокуратура отвориха гостоприемно вратите си за всички желаещи да ги посетят – ученици от средните училища „Йоан Екзарх Български”, „Трайко Симеонов”, математическата гимназия „Нанчо Попович„, професионалната „Христо Ботев“ и езиковата „Н.Й.Вапцаров“. Възпитаниците им бяха посрещнати от административния ръководител на Окръжен съд-Шумен съдия София Радославова. В зала №9 съдия Светлин Стефанов изнесе лекция за разделението на властите според Конституцията, за функциите на съдебната власт и структурата на съдебната система. Ученичките от 10 “б” клас на СУ “Йоан Екзарх” Белмин Арифова и Михаела Георгиева представиха на връстниците си презентация за историята на Българската Конституция от 1879 г. до днес. Всички ученици получиха подарък – Конституция на Република България със специално послание: „Скъпи ученици, държите в ръцете си отпечатан върховния закон на държавата. В него са заложени принципите на правовия ред, който е гарант за спазване правата и свободите на гражданите. Работете усърдно над себе си, развивайте своите таланти и помнете, че по който и път да поемете в развитието си, трябва да познавате и спазвате законите, като знаете, че правото е изкуство на доброто и справедливостта”, се казва в обръщението цитирайки латинска сентенция. На финала дойде и голямата изненада – хор огласи Съдебната палата. Гордостта на Шумен и лауреатите на множество национални и международни отличия, децата от хор „Бодра песен“ изнесоха концерт-поздрав към съдии, прокурори и съдебни служители по повод професионалния им празник. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.04.16", "title": " Ученици изпълниха Съдебната палата в Шумен"}
{"url": "https://trud.bg/%d1%86%d0%b2%d0%b5%d1%82%d0%b0%d0%bd-%d1%86%d0%b2%d0%b5%d1%82%d0%b0%d0%bd%d0%be%d0%b2-%d0%b2-%d1%81%d0%bc%d0%be%d0%bb%d1%8f%d0%bd-%d0%ba%d0%be%d0%bb%d0%ba%d0%be-%d0%be%d1%82-%d0%bf%d1%80%d0%be%d0%b1/", "text": "Макар и президентът да е посещавал различни общини в България, колко от проблемите им е решил? Уважавам президентската институция, но за съжаление Румен Радев, заедно с БСП, има антиевропейско поведение. Това заяви пред журналисти в Смолян председателят на ПГ на ГЕРБ и заместник-председател на партията Цветан Цветанов. „Най-хубаво е да си президент в България. Нищо не зависи от теб, само намираш кусури“, отбеляза Цветанов. Той припомни случая в Свищов, когато беше изолиран от срещата на Радев с кмета на града. „Когато обаче после стана време за същинското решаване на проблемите, кметът дойде при нас. Той бе независим кандидат, подкрепен от БСП, но това означава ли, че не трябва да работим заедно? Не е важно от коя партия си, а дали те е грижа за хората“, категоричен бе председателят на ПГ на ГЕРБ. Цветан Цветанов коментира и зачестилите инциденти по пътищата. „Бяхме намалили сериозно броя на жертвите, но за съжаление през последните години се връщаме към стойности от най-черните времена. Във всички препоръки от ЕС пише едно – манталитетът на българския водач трябва да се промени. Това съветвам и аз – да се уважават всички участници в движението“, посочи той. По думите му глобите в България са високи, като единственото, което може да се подобри, е събираемостта им. „Не бива да очакваме обаче от МВР да бъдат пъдари на пътя. Най-важна е превенцията. Затова още от ученическа възраст децата трябва да бъдат възпитавани като толерантни бъдещи водачи и да им се дават лошите примери на недобросъвестните шофьори“, обясни той. Цветанов каза още, че проблемът в Смолян с улица „Проф. Асен Василев“ стои от 30 години. „Поздравявам кмета на града Николай Мелемов за това, че преди две години направи проект и вече се предприемат стъпки по реализирането му. Има вероятност обаче средствата да не стигнат и да се търси допълнителна финансова подкрепа от държавата“, уточни зам.-председателят на ГЕРБ. Той коментира, че само допреди 4-5 години в Смолян е имало много проблеми, като най-сериозни са били тези със спортната инфраструктура. „Само за няколко години Николай Мелемов успя да преобрази града. За нас е важно Смолян и Родопите да се развиват, да има къде да работят хората“, допълни Цветан Цветанов. Той коментира, че в България има достатъчна свобода за малкия и среден бизнес, като през последните години компетентните органи са успели да редуцират злоупотребите до минимум. „Наскоро имаше заседание при премиера във връзка с усложнената международна обстановка. Позицията, с която излязохме впоследствие, кореспондираше с тази на ЕС. Не бива да обслужваме чужди интереси. Гарантирането на сигурността ни минава през членството в ЕС и НАТО. Който си мисли друго е в голяма заблуда“, подчерта Цветанов. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.04.16", "title": " Цветан Цветанов в Смолян: Колко от проблемите на общините, които е посетил, е решил президентът?"}
{"url": "https://trud.bg/%d0%b7%d0%b0%d0%b4%d1%8a%d1%80%d0%b6%d0%b0%d1%85%d0%b0-%d1%82%d1%80%d0%b8%d0%bc%d0%b0-%d0%b7%d0%b0-%d0%bd%d0%b5%d0%b7%d0%b0%d0%ba%d0%be%d0%bd%d0%bd%d0%be-%d0%bf%d1%80%d0%b8%d1%82%d0%b5%d0%b6%d0%b0/", "text": "Задържаха трима в Перник за незаконно притежаване на оръжие, както и за притежание на дрога, съобщиха от МВР. Вчера, около 18 часа в района на Газоразпределителна станция, служители на Второ РУ предприели проверка на лек автомобил, управляван от 23-годишния перничанин П.Х. В колата пътували и 25-годишният Д.И. и 17-годишно момче. В хода на инспекцията, в колата били намерени и иззети газов пистолет с три патрона в него, пакетче и ръчно свита цигара със суха зелена листна маса и пликче с бяло прахообразно вещество. При обиск на П.Х. униформените иззели пликче, съдържащо суха зелена листна маса. Тримата са задържани за 24 часа по Закона за МВР. Започнато е досъдебно производство, работата по което продължава под наблюдението на прокуратурата. Експертиза ще установява и вида на иззетите листна маса и бяло прахообразно вещество. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.04.16", "title": " Задържаха трима за незаконно притежаване на оръжие и дрога"}
{"url": "https://trud.bg/%d1%81%d0%be%d0%ba%d0%be%d0%bb%d0%be%d0%b2-%d0%b8-%d0%bb%d1%83%d0%b1%d0%b5-%d1%89%d0%b5-%d0%b1%d1%80%d0%b0%d0%bd%d1%8f%d1%82-%d1%82%d0%b8%d1%82%d0%bb%d0%b0%d1%82%d0%b0-%d1%81%d0%b8/", "text": "Цветан Соколов и компания ще бранят титлата си в италианската Суперлига по волейбол. „Кучине Луче“ спечели плейофа с 3:1 победи срещу „Азимут“ (Модена), воден от Радостин Стойчев като в последния мач се наложи с 3:1 (19, -19, 20, 28). Националът и Тейлър Сандър станаха реализатори №1 с по 15 точки.  За трофея „Лубе“ излиза срещу победителя от сблъсъка „Перуджа“ – „Тренто“, в който резултатът до момента е 2:2. Същевременно плейофите от родното първенство между ЦСКА и „Нефтохимик 2010“ бяха отложен с 4 дни и ще са на 23 и 24 април в зала „Христо Ботев“.  „Червените“ не успяха да подосигурят необходимите 800 места в своето съоръжение „Васил Симов“ и затова сблъсъкът бе пренасрочен. Бургазлии водят с 2:0 победи. Играе се до 3 успеха от 5 срещи. Третият плейоф ще е от 18,30 часа, а ако се стигне до четвърти той ще е от 17 ч. Евентуалната пета среща ще бъде в Бургас на 25 април от 20 часа. Пламен Константинов и воденият от него тим „Локомотив“ (Новосибирск) пък остана на 6-то място в руската суперлига след 0:3 от „Факел“, начело с Камило Плачи. И двата тима обаче влязоха в историята на страната, като записаха най-дългия гейм. Първата част завърши 46:48!", "date": "2018.04.16", "title": " Соколов и „Лубе“ ще бранят титлата си"}
{"url": "https://trud.bg/%d0%b0%d0%b2%d1%82%d0%be%d0%bc%d0%be%d0%b1%d0%b8%d0%bb-%d0%be%d1%87%d0%b0%d0%ba%d0%b2%d0%b0-%d1%84%d0%b5%d0%bd-%d0%b2-%d0%bc%d0%b0%d1%87%d0%b0-%d0%bd%d0%b0-%d0%b7%d0%b2%d0%b5%d0%b7%d0%b4%d0%b8%d1%82/", "text": "Автомобил очаква един от феновете в Мача на звездите по баскетбол на 22 април от 15,30 ч в „Арена Ботевград“. Късметлията ще получи шанса да вкара кош от центъра в игра с публиката. Ще има и други над 150 награди. Билетите до четвъртък ще са по 5 лв, а после ще ще вървят по 7 лв. Същевременно Тодор Стойков, президента на „Левски Лукойл“, изрази задоволство от спечелената титла в Балканската лига. Тимът, воден от Тити Папазов, надигра косовския „Башкими“ с 83:72. „Винаги може и още – заяви той. – Не е нормално за отбор, който има потенциал, да прави толкова грешки. Притесняваме и слабата игра на чужденците.“", "date": "2018.04.16", "title": " Автомобил очаква  фен в Мача на звездите"}
{"url": "https://trud.bg/%d1%83%d0%b4%d0%b0%d1%80%d0%b5%d0%bd%d0%b8%d1%8f%d1%82-%d0%b1%d1%83%d1%81-%d1%81-%d1%84%d1%83%d1%82%d0%b1%d0%be%d0%bb%d0%b8%d1%81%d1%82%d0%ba%d0%b8-%d1%81%d0%bf%d0%b0%d1%81%d0%b5%d0%bd-%d0%be%d1%82/", "text": "Част от 13 момичета футболистки и треньори, пътували в   от автомобил “Мазда” край Велико Търново са виждали през цялото време как автомобилът нарушител идва към тях и очаквали ударът да бъде избегнат. Шофьорът на буса Ерджан Алиев имал изключително правилна реакция – при вида на насрещно идващия автомобил успял да отбие почти в банкета, но въпреки това е бил ударен. “Преобърна ни в нивата, децата бяха в шок. Викаха “умираме”, преобърнаха се под седалките. Уплахата беше голяма, но нашият шофьор имаше много адекватна реакция. Направи място да излязат момичетата, поемаше ги, помагаше”, това разказа треньорката на “Олимпия” Албена Тодорова и каза, че тази седмица им предстои друг мач и пак ще се доверят на същия водач. Пристигналите на мястото полицаи се чудели как при толкова смачкан бус, пътуващите са се отървали само с леки травми. За инцидента във фейсбук разказа и Димитър Димитров, който на доброволни начала помага във футболния клуб: “Вчера около 20:00 часа на връщане от мач от София с женският отбор на Олимпия Шумен около Велико Търново претърпяхме сериозен пътен инцидент. Оцеляхме благодарение на изключително адекватната реакция на нашия шофьор Ерджан Алиев, който предотврати голяма трагедия. Използвам случаят да му благодаря от все сърце за това, че спаси 13 човешки живота, включително и моя. Бяхме засечени от лек автомобил Мазда с великотърновска регистрация с 19-годишен водач който предприе изпреварване на колона автомобили с изключително висока скорост. За да избегне челният удар, нашият шофьор избяга в банкета на пътя, като освободи нашето платно за движение. За съжаление бяхме ударени странично и буса се обърна извън пътя. Спирачният път на Маздата беше над 100 метра. Най–хубавото от всичко е, че при тази ситуация се разминахме сравнително леко, благодарение най-вече на реакцията на нашия шофьор. Не пожелавам на никого да преживее ужасът който изживяхме докато извадим децата от буса. И сега следва най–интересното – днес държавните органи са почнали пълна проверка на фирмата на нашият шофьор”, пише Димитров и изказва опасения, че може да бъде изкаран по–черен от дявола. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.04.16", "title": " Удареният бус с футболистки спасен от шофьора\t\t\t"}
{"url": "https://trud.bg/%d0%b7%d0%b8%d0%b4%d0%b0%d0%bd-%d0%bd%d0%b0%d0%b2%d1%8a%d1%80%d1%82%d1%8f-100-%d0%bf%d0%be%d0%b1%d0%b5%d0%b4%d0%b8-%d0%bd%d0%b0%d1%87%d0%b5%d0%bb%d0%be-%d0%bd%d0%b0-%d1%80%d0%b5%d0%b0%d0%bb/", "text": "Зинедин Зидан навъртя 100 победи като треньор на „Реал“ (Мадрид). Това французинът стори в рамките на 140 двубоя. А юбилейният успех дойде при визитата на „Малага“ с 2:1 в среща от Примера дивисион.  Статистиката показва, че Зизу има 71.4% на успеваемост, откакто пое отбора през януари 2016 година. Само Жозе Моуриньо и Мигел Муньос стихнаха по-бързо до Кота 100. Португалецът направи това за 133 мача, а на Муньос му бяха необходими 138.  Иначе 66 от успехите на Зидан са за първенство. Други 20 „Реал“ завоюва под негово ръководство в Шампионската лига, което донесе и нови два трофея в клубната витрина.  За купата на Краля французинът има 6 успеха, други 4 дойдоха в срещи на световното клубна първенство, а освен това талантливият специалист има по 2 победи на финали за Суперкупата на Европа и тази на страната.  “Доволен съм, защото направихме това, което трябваше да направим – призна наставникът след успеха.- Някои играчи получиха почивка, но въпреки това подходихме сериозно и с уважение към съперника. Иско винаги е бил важен за мен и за отбора, макар мнозина от вас, журналистите, да не вярват, че смятам така.“", "date": "2018.04.16", "title": " Зидан навъртя 100 победи начело на „Реал“"}
{"url": "https://trud.bg/%d0%b0%d0%b1%d0%b2-%d1%81%d0%b5-%d0%be%d0%b1%d1%8f%d0%b2%d0%b8-%d0%bf%d1%80%d0%be%d1%82%d0%b8%d0%b2-%d0%bd%d0%b0%d1%80%d0%b0%d1%81%d1%82%d0%b2%d0%b0%d1%89%d0%b0%d1%82%d0%b0-%d0%bc%d0%b8%d0%bb%d0%b8/", "text": "През последния месец няколко събития, свързани с тенденции на нарастващи конфликти в международните отношения, вълнуват милиарди хора по света. За всички тях общият знаменател е война. Все повече политици, анализатори и експерти, журналисти предупреждават, че светът е навлязъл в нова студена война, която може да прерасне в световна гореща война. Тече процес на милитаризация, увеличаване на военни бюджети, производство и продажба на оръжие. Това се посочва в декларация на ПП АБВ, разпространена от пресцентъра на партията. През последния месец няколко събития, свързани с тенденции на нарастващи конфликти в международните отношения, вълнуват милиарди хора по света. За всички тях общият знаменател е война. Все повече политици, анализатори и експерти, журналисти предупреждават, че светът е навлязъл в нова студена война, която може да прерасне в световна гореща война. Тече процес на милитаризация, увеличаване на военни бюджети, производство и продажба на оръжие. Часовникът на Страшния съд на ядрените физици в Чикаго, който отмерва минутите до ядрения апокалипсис, бе преместен на две минути до полунощ и никога не е показвал по-близък ядрен сблъсък от 1953 г. досега. Процесите на нарастващ протекционизъм, деглобализация, криза на международния неолиберален ред и засилваща се мултиполярна битка тепърва ще набират скорост. Капитализмът навлиза в период на войни, в които международното право, доказателствата, ролята на международни организации като ООН ще имат все по-малко значение. Видяхме го неведнъж през последните години. В началото на 90-те години първата война срещу Ирак бе започната с един фалшив претекст, една лъжа – че войските на Саддам Хюсеин нападнали детска болница и избивали децата там. През 2003 г. започна втората война срещу Ирак – пак с изфабрикувани доказателства за притежаване на химическо оръжие, което отново се оказа лъжа. Резултатът беше милиони прогонени и избити, разрушена държава, а тези, които излъгаха просто се извиниха. Резултатът беше разрушаване на светските режими и обръщането към Исляма като начин на мобилизация в разрастващите се конфликти. Резултатът беше началото на връщане в Средновековието чрез появата на „Ал Кайда“ и „Ислямска държава“. Резултатът беше почти 30-годишна религиозна война в Близкия Изток, а и в столиците на различни страни в Европа. Резултатът беше огромна бежанска вълна. Резултатът за България от проявената съюзническа солидарност беше загубени човешки животи, загубени милиарди долари, дължим от Ирак дълг, опростен с широка ръка от най-бедната страна в ЕС! Сега отново станахме свидетели на поредното нападение над суверенна държава в Близкия Изток, в разрез с международното право, без одобрението на ООН, извършено след произнасяне на присъда без доказателства, която не издържа елементарен причинно-следствен анализ, и в която липсва най-важното – мотив за такова отчаяно действие в момент, когато сирийската армия на практика е спечелила гражданската война. Извършилите ударите по Сирия страни твърдят, че искат стабилизиране на ситуацията, но тази несправедлива агресия подпомага терористичните организации, участващи в конфликта и отдалечава решението. Близкият Изток е превърнат в буре с барут, погубени са вече милиони хора, а случващото се там засяга целия останал свят. Засяга силно и нас, тъй като сме на стратегическо място в бежанските вълни към Европа. Много обезпокоително и показателно е и ставащото между Турция и Гърция – две страни-членки на НАТО, които преживяха вече военно противопоставяне във връзка с Кипър. Напрежението между тях се увеличава, сипят се заплахи, а генералният секретар на НАТО Йенс Столтенберг безучастно прави декларации, че нарастващата опасност от конфликт между тях „не е проблем на НАТО“. Когато става дума за недоказания случай „Скрипал“ от нас се изисква да сме солидарни и да участваме в конфликти, но когато става дума за нарастваща опасност от сблъсък между две натовски страни – това „не е проблем на НАТО“. Ако Гърция не е „проблем“, ще бъде ли България такъв при подобни опасности? В ситуация на нарастваща войнственост, противопоставяния и конфликти България, която се намира в един от рисковите и нестабилни региони в света, е изправена пред все повече заплахи и несигурност. Единственият път за решаване на проблемите в международните отношения е диалогът, базиран на взаимно уважение, равнопоставеност и обективност! Лицемерието, двойният аршин, провокациите, вменяването на вина априори отвращават и отблъскват всички трезвомислещи хора! Те нанасят и непоправими вреди върху доверието в международните институции и основните сили, призвани да поддържат глобалния ред! Затова ние подкрепяме реакцията на българското правителство, което се вслуша и в нашата Декларация, и в исканията на други политически сили по повод дипломатическата война по случая „Скрипал“. Подкрепяме политиката на мир и сътрудничество със Западните Балкани и с целия Балкански полуостров. Изразяваме нашата открита и ясна позиция:  НЕ на нарастващата милитаризация, НЕ на участието на България в недоказани конфликти! НЕ на нападенията, над която и да е държава, в разрез с международното право и решенията на ООН! Смятаме, че българското правителство и парламент трябва много ясно и категорично да ОСЪДЯТ тези удари, както и изрично да обявят, че България ще спазва възможно най-стриктен НЕУТРАЛИТЕТ! Никаква криворазбрана съюзническа солидарност, която за нула време може да ни превърне в театър на военни действия или най-малкото – донор на пушечно месо в нова “коалиция на желаещите”! Смятаме, че левите партии в България и по света трябва ясно и категорично да се обявят срещу войната и срещу нарушаването на международното право, както направиха двама от най-видните световни леви лидери – Джереми Корбин във Великобритания и Бърни Сандърс в САЩ. Трябва да бъдем солидарни, но солидарни в мира, не във войната! Живеем във все по-опасни времена. Искат да ни вкарват отново и отново в най-различни войни. Да кажем „НЕ на войната“! Това не са нашите войни. Не ни правете част от тях! Всички заедно срещу войната! АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.04.16", "title": " АБВ се обяви против нарастващата милитаризация и участието на България в недоказани конфликти"}
{"url": "https://trud.bg/%d0%b8%d0%bd%d0%b2%d0%b5%d1%81%d1%82%d0%b1%d0%b0%d0%bd%d0%ba-%d0%b0%d0%b4-%d0%b5-%d0%b8%d0%b7%d0%b1%d1%80%d0%b0%d0%bd%d0%b0-%d0%b7%d0%b0-%d0%ba%d1%83%d0%bf%d1%83%d0%b2%d0%b0%d1%87/", "text": "„Инвестбанк” АД е избрана за купувач на ТБ „Виктория” ЕАД, съобщиха синдиците на КТБ. Публикуваме цялото съобщение без редакция: „Синдикът на „Корпоративна търговска банка” АД (в несъстоятелност) – КТБ АД (н), сключи с „Инвестбанк“ АД рамков договор за едновременното прехвърляне и получаване на договорената цена на съвкупността от следните финансови активи: 100% от капитала на ТБ „Виктория“ ЕАД и цялостната експозиция на eдноличния собственик на капитала към ТБ „Виктория“ ЕАД. Предстои провеждане на процедура пред Комисията за защита на конкуренцията за разрешаване на предстоящата концентрация. Подписването на договора е в резултат от проведена процедура за продажба на съвкупност от финансови активи по реда на чл.87, ал.5 във връзка с ал.8 и 9 от Закона за банковата несъстоятелност, открита с решение от 29.06.2017 г. на Управителния съвет на Фонда за гарантиране на влоговете в банките (ФГВБ). В първия етап на процедурата участваха четирима кандидат купувачи, а след извършен дю дилиджънс анализ обвързващи оферти подадоха „Инвестбанк” АД и „Българо-американска кредитна банка“ АД. След проведени преговори, анализ и съпоставка на финансовите параметри на подадените окончателни оферти Синдикът на КТБ АД (н) избра „Инвестбанк“ АД за купувач на продаваната съвкупност от финансови активи. Изборът бе одобрен с решение на Управителния съвет на ФГВБ от 26.03.2018 г. Купувачът е поел задължение за пълно погасяване на експозицията на КТБ АД (н) към ТБ „Виктория“ ЕАД ведно с дължимите лихви към датата на приключване на сделката. Погасените в резултат от оперативната дейност на ТБ „Виктория“ ЕАД краткосрочни и дългосрочни задължения в периода от 2015 г. до датата на подписване на рамковия договор, както и постигнатата цена на продаваната съвкупност от финансови активи осигуряват не само пълно възстановяване на направената от КТБ АД (н) през юни 2014 г. инвестиция под формата на акции и други финансови инструменти, но и формират положителен нетен паричен поток (печалба) в размер на около 2 800 000 лева.“", "date": "2018.04.16", "title": " „Инвестбанк” е избрана за купувач на ТБ „Виктория”"}
{"url": "https://trud.bg/%d0%ba%d1%83%d1%87%d0%b5%d1%82%d0%be-%d1%81-%d1%83%d1%88%d0%b8-%d0%ba%d0%b0%d1%82%d0%be-%d0%bc%d0%b8%d0%ba%d0%b8-%d0%bc%d0%b0%d1%83%d1%81-%d0%ba%d0%be%d0%b5%d1%82%d0%be-%d0%be%d1%87%d0%b0%d1%80%d0%be/", "text": "Миловидно куче завладя интернет главно заради огромните си уши, заради които го сравниха с Мики Маус, съобщи в. “Дейли мейл”. Гома е кръстоска между малтийска болонка и папийон. Той е снежнобял, с изключение на ушите, които са сиви. Необичайните уши на Гома привлякоха вниманието не само на 75 000 последователи в Инстаграм, но и на корейското издание на списание “Вог”. Именно от сайта на модната библия започна славата му, която вече стигна и до Америка. Гордите собственици на Гома му създават страница в Инстаграм, когато е само на две години през 2016 г. Оттогава те радват почти всеки ден последователите му с нови снимки, като го обличат и в трогателни костюми. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.04.16", "title": " Кучето с уши като Мики Маус, което очарова нета"}
{"url": "https://trud.bg/%d0%b1%d1%8a%d0%bb%d0%b3%d0%b0%d1%80%d0%b8%d1%8f-%d0%b5-%e2%84%962-%d0%bf%d0%be-%d0%b8%d0%b7%d0%b2%d1%8a%d0%bd%d0%b1%d1%80%d0%b0%d1%87%d0%bd%d0%b8-%d0%b4%d0%b5%d1%86%d0%b0-%d0%b2-%d0%b5%d1%81/", "text": "България си дели със Словения 2-рото място в ЕС по процент на децата, които са родени без брак на родителите – 58,6 %, сочи публикувана статистика на Евростат за 2016 г.  На първо място е Франция с 59,7 на сто извънбрачни деца, а на последно – Гърция (9,4%). Над 5,1 млн. бебета са родени в ЕС през 2016 г., показва още статистиката. В 8 от страните членки мнозинството от тях са извънбрачни, а в други 8 две трети от бебета са родени в семейства, които са сключили брак.", "date": "2018.04.16", "title": " България е №2 по извънбрачни деца в ЕС"}
{"url": "https://trud.bg/%d0%b1%d0%be%d0%b6%d0%b8%d0%b4%d0%b0%d1%80-%d0%bc%d0%b8%d1%82%d1%80%d0%b5%d0%b2-%d1%87%d0%b5%d1%80%d0%b2%d0%b5%d0%bd%d0%b8%d1%82%d0%b5-%d0%b3%d0%be%d0%b2%d0%be%d1%80%d1%8f%d1%82-%d0%b7%d0%b0/", "text": "Божидар Митрев, капитан на “Левски”, отвърна на Николай Бодуров и Станислав Манолев от ЦСКА. Стражът заяви, че в лагера на “червените” говорят за страх преди дербито за шампионата в сряда, тъй като са притеснени от крайния резултат, който може да се окажа изключително важен за изхода на шампионата. “Психологическият момент е при тях – каза Митрев за БНТ. – Те трябва да са притеснени, защото не на нас ни зависи първенството от този мач. Излизаме за победа. Реваншът за Купата на България ще е на живот и смърт за нас, но няма да обърнем гръб на първенството. Ако мислим само за купата, не е правилно. Имаме шампионат и там трябва да търсим позиции за Европа. Защото дори да стигнем финал в турнира, който още не е гарантиран, там всичко се случва, това е един мач.“ От ЦСКА се заканиха на вечния съперник след гръмката победа в събота над “Верея” с 5:1. “Като гледам “Левски” и с 15-годишни да излезем те ще се страхуват от нас – каза Николай Бодуров. – Нищо, че ни биха за Купата, видя се, че имаме повече качества. Късметът ги покри. Ако той е с нас, Господ да им е на помощ”. Манолев също показа мускули. “Готов съм да поведа съотборниците си – каза националът. – Всеки мач излизаме за победа. Не всеки път се получава. За Купата ни победиха с два удара и половина. Ние имахме положения, но не можахме да ги вкараме. Надявам се да се получи хубав мач в сряда и да победим.” Снимка: Спортал", "date": "2018.04.16", "title": " Божидар Митрев: “Червените” говорят за страх, притеснени са"}
{"url": "https://trud.bg/%d1%86%d0%b2%d0%b5%d1%82%d0%b0%d0%bd-%d1%86%d0%b2%d0%b5%d1%82%d0%b0%d0%bd%d0%be%d0%b2-%d0%b2-%d1%81%d0%bc%d0%be%d0%bb%d1%8f%d0%bd-%d1%80%d0%be%d0%b4%d0%be%d0%bf%d0%b8%d1%82%d0%b5-%d1%81%d0%b0-%d1%81/", "text": "Родопите са сериозен приоритет за държавата. Инфраструктурата е сериозно подобрена, което личи от големия поток от туристи. Това заяви зам.-председателят на ГЕРБ и председател на ПГ на партията Цветан Цветанов по време на среща с кметове на населени места от община Смолян. На нея присъстваха още кметът на община Смолян и областен координатор на ГЕРБ Николай Мелемов, депутатът д-р Красимир Събев и областният управител Недялко Славов. „Убеден съм, че контактите между нас са много важни, затова провеждаме тези срещи в цялата страна, а и същевременно трябва да започнем да говорим за предстоящите местни избори. Аз смятам, че не е рано, защото динамиката на събитията е изключително голяма. Една година от началото на мандата на кабинета „Борисов 3“, а виждате, че нашите опоненти не се занимават с градивна политика, градивна критика или с търсене на алтернативни решения, а с интриги“, коментира Цветан Цветанов. Той каза, че през миналата година повечето общини от Смолянска област са получили държавна финансова подкрепа – недостатъчна на фона на желанията, но пък помощта е отпускана без значение от политическата принадлежност на кмета. Пред кметовете, чиито основни искания бяха за ремонт на селските пътища, Цветанов заяви, че ще се използват всякакви възможности за целеви средства, с които да се помогне на община Смолян, защото общината не може да кандидатства по селската програма. За Широка лъка зам.-председателят на ГЕРБ каза, че е поет ангажимент да се ремонтира килийното училище, което е в църквата и е собственост на Пловдивската митрополия. „Ние смятаме, че както за митрополията, това ще е подкрепа за едно емблематично училище за региона“, подчерта Цветанов. Той добави още, че с предстоящата реализация на водния цикъл в Смолян ще се решат много въпроси от висока степен на важност за жителите на града. Според кмета на Смолян Николай Мелемов са много важни добрите отношения както в структурата на регионално ниво, така и с правителството, защото на всички кметове е нужна държавна подкрепа. „Ние станахме европейци по взискателност и е нормално хората да искат сега да живеят добре, а не да им се обещава да живеят добре. Като местна власт ние опитахме да изпълним най-важното за всяко населено място, а както знаете, в Смолян има много населени места, голяма пътна мрежа, а малко хора“, допълни Мелемов. Той посочи, че основното, което искат кметовете и жителите на града и селата, е по-добра инфраструктура. „Хората харесват климата и природата в нашия регион, но достъпът трябва да бъде хубав. Ние очевидно няма как да развиваме тежката промишленост, а ще продължим да развиваме туризъм“, допълни Мелемов. Според областния управител Недялко Славов реализираните в предишния мандат големи инвестиции в приоритетни обекти е затвърдило становището, че по подобен начин трябва да продължи да се работи. Той е убеден, че всяка смислена инвестиция в инфраструктурата се оценява високо от хората. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.04.16", "title": " Цветан Цветанов в Смолян: Родопите са сериозен приоритет за държавата"}
{"url": "https://trud.bg/%d0%b2%d0%b0%d1%80%d1%88%d0%b0%d0%b2%d0%b0-%d1%80%d0%b0%d0%b7%d0%b2%d1%8a%d1%80%d0%b7%d0%b2%d0%b0-%d0%bf%d1%80%d0%b5%d0%b4%d0%b8%d0%b7%d0%b1%d0%be%d1%80%d0%bd%d0%b0%d1%82%d0%b0-%d0%ba%d0%b5%d1%81/", "text": "Управляващите полски консерватори обещаха данъчни облекчения за малкия бизнес и отделяне на средства за деца, възрастни и инфраструктура в подготовка за серия от избори на фона на спадаща обществена подкрепа, предаде Ройтерс. Популярността на партията “Право и справедливост” намалява, а миналата седмица за първи път първа по рейтинг бе обединената либерална опозиция, начело с “Гражданска платформа”. В реакция консерваторите обещаха да изчистят партийния имидж, пострадал от спорни възнаграждения за министри, конфликти с Евросъюза и от дипломатически скандал с Израел. Премиерът Матеуш Моравецки обеща да намали данъка за малки и средни предприятия от 15 на 9%, както и да отдели 23 млрд. злоти (5,52 млрд. евро) за подобряване качеството на живота на пенсионерите през следващите 5 години. Той каза още, че ще увеличи помощите за майките на 4 и повече деца, а всички ученици ще получават годишно по 300 злоти (€72) в началото на учебната година. Планира се за възстановяване на провинциални пътища да бъдат похарчени средства в размер на 1,2 млрд. евро. “Хвърляме ръкавицата на всички неолиберали, които заявяват, че икономическата политика може да е базирана единствено на вижданията им от 90-те години”, обяви Моравецки в критика към “Гражданска платформа”, която управляваше в продължение на 8 години до 2015 г. Полша е изправена пред местни избори през есента. Парламентарните предстоят най-късно през ноември 2019 г. – няколко месеца след вота за Европарламент. Година по-късно е ред на президентските избори.  Шефът на кабинета на Моравецки Марек Суски заяви, че за година борбата с укриване на ДДС и данъчни измами е донесла 9,6 млрд. евро и че бюджетът може да се справи с обещанията на премиера.", "date": "2018.04.16", "title": " Варшава развързва предизборната кесия"}
{"url": "https://trud.bg/%d1%81%d0%b5%d0%b4%d0%b5%d0%bc-%d0%be%d1%81%d1%8a%d0%b4%d0%b5%d0%bd%d0%b8-%d1%81%d0%b0-%d1%83%d0%b1%d0%b8%d1%82%d0%b8-%d0%bf%d1%80%d0%b8-%d1%81%d0%b1%d0%b8%d0%b2%d0%b0%d0%bd%d0%b5-%d0%b2-%d0%b7%d0%b0/", "text": "Седем осъдени бяха убити и 17 ранени след избухване на сблъсъци в строго охраняван мъжки затвор, съобщиха американски служители, цитирани от ДПА. Насилието е избухнало в затвора “Ли” в Бишъпвил сутринта в неделя и е ситуацията е била овладяна след осем часа, съобщиха щатските власти. Имало е много сблъсъци между затворници в три сгради на затвора. Няма пострадали сред служителите на затвора. В затвора “Ли” са настанени около 1500 осъдени мъже, смятани за опасни и агресивни престъпници. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.04.16", "title": " Седем осъдени са убити при сбиване в затвор в Северна Каролина"}
{"url": "https://trud.bg/%d1%81%d1%82%d0%b5%d1%84%d0%b0%d0%bd-%d0%b4%d0%b0%d0%bd%d0%b0%d0%b8%d0%bb%d0%be%d0%b2-%d0%bf%d1%80%d0%b5%d0%b4%d1%81%d1%82%d0%b0%d0%b2%d1%8f-%d1%80%d0%be%d0%bc%d0%b0%d0%bd%d1%8a%d1%82-%d0%bd/", "text": "„Отдавна ме канят да напиша книга за моя живот. Дълго отлагах, защото смятах, че има достатъчно време пред мен“. Това сподели Стефан Данаилов на срещата си със старозагорските медии преди представянето на книгата му в операта в града. В срещата участва и заместник-председателят на ПГ на БСП Драгомир Стойнев: „Стефан Данаилов е моят Мастер в политиката. Човекът, който ме държеше за ръката, когато за първи път стъпих в парламента. Поправял ме е, критикувал ме е, но най-вече ме насърчаваше. За мен Ламбо е един от най-искрените хора в политиката. И един от най-отговорните. Мнозина днес разбират политиката като футболен мач, като сблъсък на две агитки. Той е от малцината, които ни лекуват с мъдростта си и градят мостове“, каза Стойнев. „Имам ученици в театъра и в политиката. Драго Стойнев е един от добрите ми ученици в политиката. Когато прохождаше в политиката се зарадвах много, когато чух, че е учил в Сорбоната. Нашата партия има нужда от повече като него. И наистина много съм го учил, казвал съм: днес беше добре, но бързаш, давай по-спокойно и пр.“, разказа Ламбо. Събитието се организира от Областния съвет на БСП-Стара Загора и Общината. Ламбо подари екземпляр от книгата си, писана в съавторство с журналиста Георги Тошев, на всеки гост на представянето. В него се включват 23 студенти от актьорския клас на Мастера, както и актьорите Силвия Лулчева, Ненчо Илчев, Деян Ангелов, Дарин Ангелов и Божидар Мицев. „Романът на моя живот“ ще бъде представен още във Варна и Пловдив. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.04.16", "title": " Стефан Данаилов представя „Романът на моя живот“ в Стара Загора\t\t\t"}
{"url": "https://trud.bg/%d0%bc%d0%be%d0%bd-%d0%bf%d1%83%d0%b1%d0%bb%d0%b8%d0%ba%d1%83%d0%b2%d0%b0-%d0%bb%d0%b8%d0%bd%d0%ba%d0%be%d0%b2%d0%b5%d1%82%d0%b5-%d0%b7%d0%b0-%d0%b4%d0%be%d1%81%d1%82%d1%8a%d0%bf-%d0%bf%d0%be-%d0%b5/", "text": " на одобрените печатни издания от I до VII клас са публикувани на официалната страница на Министерството на образованието и науката, съобщиха от МОН. Съдържанието на електронно четимия учебник е напълно идентично с това на хартиеното издание. Достъпът е осигурен безплатно за всички ученици от I до VII клас включително. Възможностите за достъп до електронно четимите учебници са различни – без регистрация, с регистрация, с персонален код за регистрация, предоставен от издателството на всеки ученик, който ползва печатното издание на съответното издателство или с код, посочен след интернет адреса за достъп до съответния учебник. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.04.16", "title": " МОН публикува линковете за достъп до електронно четимите учебници"}
{"url": "https://trud.bg/%d1%86%d0%b2%d0%b5%d1%82%d0%b0-%d1%82%d0%b0%d1%81%d0%ba%d0%be%d0%b2%d0%b0-%d0%ba%d0%be%d1%8f%d1%82%d0%be-%d0%b1%d0%bb%d1%8a%d1%81%d0%bd%d0%b0-%d0%b0%d0%b2%d1%82%d0%be%d0%b1%d1%83%d1%81%d0%b0-%d0%bd/", "text": "“Искам да поднеса искрените си съболезнования за загиналите. Не мога да опиша съжалението си. Не очаквам хората да ме разберат, но искрено съжалявам. Искам и вярвам, че ще прецените адекватно. Искам хората, които са в болница, да оздравеят.” Тези думи през сълзи произнесе Цвета Таскова, която е шофирала реното, ударило автобуса на магистрала “Тракия” в петък. Тя се обърна с тях към състава на Софийски окръжен съд, който гледа мярката й за неотклонение. Адвокатът й помоли за по-лека мярка за неотклонение, тъй като престъплението, за което е обвинена, е неумишлено, няма опасност да се укрие или да извърши друго престъпление. Прокуратурата пък настоява Таскова да остане зад решетките, тъй като преди години е била наказана, след като шофирала с 1,1 промила алкохол в кръвта. Магистратите ще се произнесат в 17,45 ч", "date": "2018.04.16", "title": " Цвета Таскова, която блъсна автобуса на “Тракия”: Не очаквам хората да ме разберат, но искрено съжалявам"}
{"url": "https://trud.bg/%d0%b1%d0%b8%d0%bd%d0%b0%d0%bb%d0%b8-%d0%b9%d1%8a%d0%bb%d0%b4%d1%8a%d1%80%d1%8a%d0%bc-%d1%82%d1%83%d1%80%d1%81%d0%ba%d0%b0%d1%82%d0%b0-%d0%b1%d1%80%d0%b5%d0%b3%d0%be%d0%b2%d0%b0-%d0%be%d1%85%d1%80/", "text": "Турската брегова охрана е свалила гръцкия флаг, издигнат на спорно между Атина и Анкара скалисто островче в Егейско море през уикенда от трима гръцки граждани, заяви турският премиер Бинали Йълдъръм, цитиран от електронното издание на гръцкия вестник Kathimerini. „Бяхме информирани за определени действия на нашите съседи, Гърция, които постоянно повишават напрежението в Егейско море“, заяви Йълдъръм. „Конкретно, ние ставаме свидетели на инциденти, подобни на тези край Имия (на тур. – островчетата Кардак), свързани със суверенитета над тези островчета с неопределен статут“, добави той. Според думите на турския премиер, Гърция напоследък нарушава границите в района на егейските островчета и се е опитала да издигне знаме на един от тях, в близост до турския курорт Дидим, цитира думите на турския политик изданието Daily Sabah. „Отряди на нашата брегова охрана са осъществили необходимата интервенция и са махнали знамето“, заявил Йълдъръм. Той е посъветвал Гърция да избягва провокации и повишаване на напрежението и да се придържа в рамките на добросъседските отношения. „Най-вече очакваме от тях да разберат, че няма да се откажем от суверенните си права“, обяснил турският премиер. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.04.16", "title": " Бинали Йълдъръм: Турската брегова охрана е свалила гръцкия флаг от спорен остров"}
{"url": "https://trud.bg/%d0%bd%d0%b0%d0%b3%d1%80%d0%b0%d0%b4%d0%b8%d1%85%d0%b0-%d0%b3%d0%be%d0%b2%d0%be%d1%80%d0%b8%d1%82%d0%b5%d0%bb%d1%8f-%d0%bd%d0%b0-%d0%bf%d1%80%d0%be%d0%ba%d1%83%d1%80%d0%b0%d1%82%d1%83%d1%80%d0%b0/", "text": "Награда „Служебна благодарност“ за отлично изпълнение на задълженията си като прокурор и говорител получи Яна Николова от Окръжната прокуратура в Шумен. Отличието се връчва със заповед на главния прокурор на Република България Сотир Цацаров по предложение на административния ръководител на Окръжна прокуратура-Шумен Маргарита Георгиева. В понеделник, в Деня на Конституцията, пред целия колектив наградата бе връчена на прокурор Николова.  Както “Труд” писа, една от инициативите на прокурор Яна Николова беше приятелска футболна срещу между магистрати и деца, превъзпитавани от Комисията за борба с противообществените прояви. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.04.16", "title": " Наградиха говорителя на прокуратурата в Шумен"}
{"url": "https://trud.bg/%d0%b5%d0%b4%d0%bd%d0%be%d0%b4%d0%bd%d0%b5%d0%b2%d0%bd%d0%b8-%d1%82%d1%80%d1%83%d0%b4%d0%be%d0%b2%d0%b8-%d0%b4%d0%be%d0%b3%d0%be%d0%b2%d0%be%d1%80%d0%b8-%d0%bc%d0%be%d0%b6%d0%b5-%d0%b4%d0%b0-%d1%81/", "text": " Зравейте! Искам да наема работници на еднодневни трудови договори. Има ли ограничения за това и процедурата същата ли е като при назначаване на хора другите видове трудови договори?  Зл. Шишков, гр. Пловдив  В чл. 114а, ал. 1 от Кодекса на труда /КТ/ е предвидено, че трудов договор за краткотрайна сезонна селскостопанска работа може да се сключва между работник и регистриран земеделски стопанин за работа за един ден, като това време не се признава за трудов стаж. Съгласно ал. 2 на чл. 114а от КТ, с един работник може да се сключват трудови договори общо за не повече от 90 дни в една календарна година. Според чл. 114а от КТ, трудовият договор по ал. 1 може да се сключва за професии, неизискващи специална квалификация, в основна икономическа дейност “Растениевъдство” – само за обработка на насажденията и прибиране на реколтата от плодове, зеленчуци, розов цвят и лавандула.", "date": "2018.04.16", "title": " Еднодневни трудови договори може да се сключат само при тези условия"}
{"url": "https://trud.bg/%d1%82%d1%80%d0%b8%d0%bc%d0%b0-%d0%bf%d0%be%d1%81%d1%82%d1%80%d0%b0%d0%b4%d0%b0%d0%bb%d0%b8-%d1%81%d0%bb%d0%b5%d0%b4-%d1%81%d0%b1%d0%bb%d1%8a%d1%81%d1%8a%d0%ba-%d0%bd%d0%b0-%d1%82%d0%b0%d0%ba%d1%81/", "text": "Трима души пострадаха, един от които – тежко, при катастрофа между такси и маршрутка в столичния ж.к. „Овча купел”, съобщи  . Инцидентът е станал около 15:30 ч. на кръстовището на бул. „Президент Линкълн” и ул. Монтевидео”. Пострадалите са транспортирани във „Пирогов” и ВМА. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.04.16", "title": " Трима пострадали след сблъсък на такси и маршрутка в „Овча купел”"}
{"url": "https://trud.bg/%d0%ba%d0%b0%d1%80%d0%b0%d1%8f%d0%bd%d1%87%d0%b5%d0%b2%d0%b0-%d0%be%d0%b1%d0%b5%d1%89%d0%b0-%d1%81%d1%8a%d0%b4%d0%b5%d0%b9%d1%81%d1%82%d0%b2%d0%b8%d0%b5-%d0%b4%d0%b0-%d0%bf%d0%b0%d0%b4%d0%bd%d0%b0/", "text": "Ще поставя въпроса за визите за български граждани за САЩ на най-високо парламентарно ниво по време на разговора ми с председателя на Камарата на представителите на Конгреса на САЩ Пол Райън. Това заяви председателят на Народното събрание Цвета Караянчева на срещата си с представители на българската общност във Вашингтон. Караянчева е във Вашингтон за участие в Глобална парламентарна конференция, организирана от Групата на Световната банка и Международния валутен фонд. На срещата със сънародниците ни председателят на НС изтъкна приоритетите на Българското председателство на Съвета на ЕС и отбеляза, че институциите в България обръщат специално внимание на работата с българите извън границите на страната. “Приоритет за нас е създаването на по-висок стандарт за гражданите на нашата държава, да осигурим необходимите условия за младите българи да се върнат и да се реализират в България”, подчерта председателят на НС.", "date": "2018.04.16", "title": " Караянчева обеща съдействие да паднат визите за САЩ\t\t\t"}
{"url": "https://trud.bg/%d1%81%d0%b5%d1%80%d0%b3%d0%b5%d0%b9-%d0%bb%d0%b0%d0%b2%d1%80%d0%be%d0%b2-%d1%80%d1%83%d1%81%d0%b8%d1%8f-%d0%b3%d1%83%d0%b1%d0%b8-%d0%be%d1%81%d1%82%d0%b0%d1%82%d1%8a%d1%86%d0%b8%d1%82%d0%b5-%d0%be/", "text": "Русия губи и остатъците от доверието си към западните страни, които използват логиката „доказателство чрез наказание“, но засега то се съхранява, заяви министърът на външните работи на Русия Сергей Лавров в интервю пред британската медийна корпорация ВВС, фрагменти от което бяха публикувани в понеделник, предава ТАСС. „Губим и остатъците от доверието си към западните партньори, които предпочетоха да действат на основата на много странната си логика: доказателство чрез наказание, – заяви Лавров. – Първо те прибегнаха към наказание, както беше направено в Солсбъри и чак после започнаха да чакат разследването на Скотланд Ярд. Те прибегнаха към наказание в Дума, в Сирия, сега чакат експертите от ОЗХО (Организация за забрана на химическите оръжия) да проведат разследване. Това е логиката, която се използва от тройката държави (САЩ, Франция и Великобритания – бел. ТАСС)“. „Казах, че губим и остатъците от доверието си, но засега това не означава, че то е на нула“, подчерта Лавров. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.04.16", "title": " Сергей Лавров: Русия губи остатъците от доверието си към западните страни"}
{"url": "https://trud.bg/%d0%b2%d0%b8%d0%b6%d1%82%d0%b5-%d0%b0%d0%ba%d1%86%d0%b5%d0%bd%d1%82%d0%b8%d1%82%d0%b5-%d0%be%d1%82-%d0%b1%d1%80%d0%be%d1%8f-%d0%bd%d0%b0-%d1%82%d1%80%d1%83%d0%b4-%d0%b2%d1%8a%d0%b2-%d0%b2%d1%82-10/", "text": "КАТ извади всичките си близо 200 нови и стари камери за засичане на скорост по пътищата. Акцията започна вчера и ще продължи до неделя. Патрулите застават и по магистралите, и по опасните отсечки от първокласни, второкласни и третокласни пътища.     “Искам да поднеса искрените си съболезнования за загиналите. Не мога да опиша съжалението си. Не очаквам хората да ме разберат. Искам всички, които са в болница, да оздравеят”. Едва сдържайки сълзите си и с тези думи 29-годишната Цвета Таскова от Плевен се обърна към състав на Софийския окръжен съд. Вчера магистратите решиха да я остави постоянно зад решетките, защото имало достатъчно данни, че е причинила инцидента.   Правителството не е съгласувало с мен позицията си за ударите в Сирия, призна вчера Румен Радев, след като изнесе лекция в УНСС за социално-икономическото развитие на България. Той похвали военното и цивилното ни разузнаване, които си свършили работата и предоставяли своевременна информация. Според него последните атаки показали, че ООН все по-често е пренебрегвана, а никой не може да я замести.   Егоизмът на Балканите трябва да бъде забравен, защото, проявен дори в една държава, ще предизвика катаклизъм във всички останали. Това послание към лидерите от региона отправи премиерът Бойко Борисов по време на срещата си с президента на Косово Хашим Тачи. По време на визитата си в Прищина, българския министър-председател коментира, че за 10-те си години независимост Косово е постигнало видим напредък и е на правилен път. Неефективността в тази област е резултат от няколко фактора, невярно е да се приписва само на лошите полицаи, на корумпираните прокурори и съдии – анализ на д-р Илия Илиев     Няма ли ракетните удари да ускорят изпълнението на препоръките от преди близо година? – коментар на Спирдон Спирдонов       Интервю със Славчо Велков         Трудово-правна консултация на “Труд”          ", "date": "2018.04.16", "title": " Вижте акцентите от броя на “Труд” във вторник, 17 април 2018"}
{"url": "https://trud.bg/%d1%88%d1%83%d0%bc%d0%b5%d0%bd%d1%86%d0%b8-%d0%be%d0%b1%d0%bc%d0%b8%d1%81%d0%bb%d1%8f%d1%82-%d0%ba%d0%be%d0%bb%d0%b5%d0%ba%d1%82%d0%b8%d0%b2%d0%b5%d0%bd-%d0%b8%d1%81%d0%ba-%d0%ba%d1%8a%d0%bc-%d0%b2/", "text": "Шуменци обмислят завеждане на колективен иск срещу ВиК след изнесената информация в броя на “Труд” от понеделник за абонат, който ще плати консумирана вода на половин цена, защото е била със завишена мътност. Идеята се роди във фейсбук в понеделник и е подкрепена и от адвокати, според които има основание. “При положение, че съдебната практика е тръгнала в такава посока, това е довод. Имаме и други официални документи от институции, че така подаваната вода не е питейна”, казват юристи. Над 140 души за часове са одобрили стореното от шуменеца Владимир Герчев, който е отказал да плати по реални цени водата си за 4 месеца от декември 2014 г. до март 2015 г. В момента от близо два месеца отново водата от чешмите на шуменци е със завишена мътност и Герчев пак твърди, че няма да плаща по над 3 лв. за кубик. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.04.16", "title": " Шуменци обмислят колективен иск към ВиК за мътната вода"}
{"url": "https://trud.bg/%d1%85%d0%be%d1%82%d0%b5%d0%bb-%d0%bc%d0%b0%d1%80%d0%b8%d0%be%d1%82-%d1%89%d0%b5-%d0%b1%d1%8a%d0%b4%d0%b5-%d0%bd%d0%b0-30-%d0%b5%d1%82%d0%b0%d0%b6%d0%b0/", "text": "Пощенска банка и Черноморска банка за търговия и развитие отпускат общо 58,3 млн. евро за да финансират изграждането на новия хотел Мариот в София. По проект в центъра на столицата ще бъдат построени 30 етажа, на които ще бъдат разположени 232 хотелски стаи. Сградата ще съчетае бутиков търговски център, 5 ресторанта и дори жилищен комплекс. Инвеститор е компанията “Айтауър Дивелопмънт” ЕАД, а строител на сградата е италианска фирма. Очаква се хотелът да отвори врати през 2020 г. Мариот ще предложи на гостите конферентни зали, голям фитнес салон, зони за спа, както и магазини. За грижа на клиентите ще бъдат наети 250 служители. Македонският хотел Мариот е само 7 етажа, докато софийският ще бъде около 30 етажа, заяви финансовият министър Владислав Горанов на церемонията по подписване на договорите за финансиране. По повод съкращаването на звената “Оперативни проверки” в НАП Горанов каза, че 256-те служители в тях може да кандидатстват за работа във “Фискален контрол”, чиито щатни бройки ще бъдат увеличени.", "date": "2018.04.16", "title": " Хотел Мариот ще бъде на 30 етажа\t\t\t"}
{"url": "https://trud.bg/%d0%ba%d0%b0%d1%82-%d0%b7%d0%b0%d0%b2%d0%b0%d1%80%d0%b4%d0%b8-%d0%bf%d1%8a%d1%82%d1%8f-%d1%81-200-%d0%ba%d0%b0%d0%bc%d0%b5%d1%80%d0%b8-%d0%b7%d0%b0-%d1%81%d0%ba%d0%be%d1%80%d0%be%d1%81%d1%82/", "text": "КАТ извади всичките си близо 200 нови и стари камери за засичане на скорост по пътищата. Акцията започна вчера и ще продължи до неделя. Патрулите застават и по магистралите, и по опасните отсечки от първокласни, второкласни и третокласни пътища. Особено внимание ще се обърне на шосетата Русе-Бяла, Ботевград –Мездра, Кресненското дефиле и Бургас-Варна. Засилени ще бъдат и дежурстватга по възлови кръстовища и по централните булеварди в София, Пловдив, Варна, Бургас и други големи градове. Операцията е планирана предварително и датите 16-22 април са определени от ТИСПОЛ – организацията на европейските служби за пътен контрол. Провежда се едновременно във всички страни от ЕС, обясни главен инспектор Румен Рапчев, шеф на сектор “Пътен контрол” към националната полиция. От думите му стана ясно, че нашите ченгетата не правят кампания заради последните две катастрофи на магистрала “Тракия” с общо 8 загинали и близо 30 ранени. “Не само в България, а и в цяла Европа скоростта е основният и най-голям фактор за тежки пътни инциденти. Затова и всяка година ТИСПОЛ планира поне по 2 операции за скорост. Държавите, в които се установяват най-голям брой нарушения са Франция, Италия и Германия, но и ние сме сред първите от всички останали страни, което говори, че в България се кара доста бързо”, заяви Рапчев. Той призова всички шофьори да спазват ограниченията и да са внимателни и толерантни към останалите участници в движението.  Подобна такава акция на ТИСПОЛ имаше у нас от 21 до 27 август м.г. Тогава КАТ констатира 18 995 нарушения, с 6 046 повече, отколкото през една от седмиците на април 2017 г. Причината – от началото на юни м.г. депутатите приеха да се махне от закона знакът пред камерите за засичане на скорост. И полицаите получиха правото да снимат и от храстите. Новото оръжие сега са 28-те лазерни камери на триноги, които пътната полиция започна да използва от 12 март. Такива устройства има в всяка една от 28-те областни служби на пътната полиция в страната. Отделно продължават да работят мобилните камери, монтирани в 148 патрулни автомобила “Опел”. На линия са и 23 стационарни радара, повечето от които бяха пуснати още от 2009 г. При последната акция на ТИСПОЛ от август м.г мобилните камери са засекли 12 535 нарушения, стационарните – 6420. По снимките от камери се издават електронни фишове, които получава собственикът на автомобила. През миналата година са издадени 391 050 електронни фиша. Първенец е КАТ-София с 59 480 броя, следван от КАТ-Велико Търново с 37 441 броя и КАТ-Полвдив с 23 855 броя. Любопитен факт е, че по снимки от камерите могат да бъдат съставяни и електронни фишове по снимки на коли, които нямат задължителна застраховка “Гражданска отговорност”. През 2017 г. пътните полицаи в цялата страна са издали 12 (дванадесет) такива фиша за нарушения на Кодекса за застраховането. Четири от тях са в Шумен, три в Перник, по два във Варна и Ловеч и 1 в София. Според експерти този факт говори за лоша връзка между базите данни на КАТ и застрахователите. КАТ ще засича и средната скорост, с която шофьорите се движат по магистралите и скоростните пътища. Това ще се случи заедно с въвеждане на тол системата, при което ще се поставят камери за измерване на скоростта в различни точки, така че при събиране на данните да се изчислява средната. Това е една от мерките, които цели повишаване на пътната безопасност. Трасето, на което се случи катастрофата на автомагистрала “Тракия” е изрядно и отговаря на всички законови разпоредби, обясни Румен Миланов. Той е бивш шеф на КАТ, а в момента е един от авторите на новата наредба за проектиране на шосетата у нас, разработвана съвместно от УАСГ и строителното министерство. Липсата на предпазна ограда не е причината за инцидента, категоричен бе експертът. Сред мерките, които се предвижат в новата наредба е въвеждане на зони за пътна безопасност на разстояние между 8 и 16 метра от основните пътни отсечки. Шофьорите могат лесно да изчислят кога се падат т.нар. тройно-критични дни според теорията за биоритмите. Експерти припомниха вчера, че тя е създадена през 50-те години на минали век от учени в Европа и САЩ, а през 70-те години е имало идея да бъде приета и за изследвания на професионалните шофьори в България. По нея обаче са били тествани само наши олимпийски състезатели.  Смята се, че от дена на раждането си всеки човек изпада в цикли с продължителност 23, 28 и 33 дни. Първият е за физическа активност, вторият – за емоционална, третият – за интелектуална. Те представляват синусуиди и когато те се събират в най-ниската си точка настъпва тройно критичен ден. Преди да излязат на пътя повечето професионални шофьори у нас се изследват за кръвно, пулс и се тестват с дрегер за алкохол. Те, както и пилотите или локомотивните машинисти, имат право да откажат курс, ако не се чувстват добре.", "date": "2018.04.16", "title": " КАТ заварди пътя с  200 камери  за скорост\t\t\t"}
{"url": "https://trud.bg/%d1%86%d0%b2%d0%b5%d1%82%d0%b0%d0%bd%d0%be%d0%b2-%d0%b1%d1%81%d0%bf-%d0%b8%d1%81%d0%ba%d0%b0%d1%82-%d0%ba%d1%80%d0%b8%d0%b7%d0%b0-%d0%b7%d0%b0-%d0%b4%d0%b0-%d0%b2%d0%bb%d1%8f%d0%b7%d0%b0%d1%82/", "text": "БСП още не могат да преодолеят загубата, която понесоха на парламентарните избори. Те още смятат, че ако успеят да създадат криза, ще се стигне до служебен кабинет, назначен от президента Радев, и по този начин те ще могат да влязат служебно във властта, иначе не могат. Това заяви зам.-председателят на ГЕРБ и председател на ПГ на партията Цветан Цветанов на областно партийно събрание в Смолян. В него участваха още кметът на Смолян и областен координатор на ГЕРБ Николай Мелемов, депутатите д-р Даниела Дариткова и д-р Красимир Събев, областният управител Недялко Славов, кметове на общини от област Смолян и общински съветници. Цветанов сподели разочарованието си от поведението на опозиционните партии. „В момента никоя от тях не мисли как да реши проблемите на хората. Това въобще не им е на дневен ред. Те мислят само за влизане в управлението“, обясни зам.-председателят на ГЕРБ. „Разочарован съм и от президента Радев, който обслужва БСП. Досега не съм чул някъде да е казал, че в България се прави нещо позитивно и добро. Не съм чул обективна оценка. Явно от БСП и Румен Радев ще очакваме такъв подход, който да удря и да дискредитира ГЕРБ. И докато за БСП това е приемливо, за президента не е“, напомни  той. По думите му на въздействието с компромати спрямо ГЕРБ може да се отговори само с дела. „Запомнете – всяко обещание, което даваме, хората след време ще си го потърсят“, призова Цветанов. Цветан Цветанов подчерта, че усилията на ГЕРБ са насочени към стабилност на правителството, което на свой ред да постига реални резултати. Той отбеляза, че България е получавала само високи оценки за европредседателството. „Няма държава, която да не оценява това, което прави България във връзка с председателството на Съвета на ЕС“, посочи Цветанов. Преди събранието двамата с кмета на Смолян Николай Мелемов направиха разходка по главната улица на Смолян. След обиколката Цветанов сподели, че е много удовлетворен. „При тези срещи се усеща настроението на хората и дали добре си вършим работата и ние като централна власт, и кметът на дадената община“, обясни зам.-председателят на ГЕРБ. „Повечето партии така изчезнаха или се смалиха, защото загубиха контакта си с хората. Взеха властта, качиха се в небесата и забравиха откъде са тръгнали. Затова за нас тези човешки контакти са много важни“, обобщи Мелемов. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.04.16", "title": " Цветанов: БСП искат криза, за да влязат във властта чрез служебен кабинет"}
{"url": "https://trud.bg/%d0%b5%d1%81-%d0%b8%d1%81%d0%ba%d0%b0-%d0%ba%d0%be%d0%bc%d0%bf%d0%b5%d0%bd%d1%81%d0%b0%d1%86%d0%b8%d1%8f-%d0%b7%d0%b0-%d0%b0%d0%bc%d0%b5%d1%80%d0%b8%d0%ba%d0%b0%d0%bd%d1%81%d0%ba%d0%b8%d1%82%d0%b5/", "text": "Европейският съюз иска от САЩ обезщетение за митата върху вноса на стомана и алуминий въпреки твърденията на Вашингтон, че тези тарифи не са обект на правилата на Световната търговска организация (СТО). Това сочат документи, подадени пред СТО, съобщи Ройтерс. ЕС отбелязва, че не приема американското твърдение, че митата са въведени заради опасения за националната сигурност и ги определя като “защитни тарифи” по правилата на СТО. Подобна стъпка вече бе предприета от Китай. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.04.16", "title": " ЕС иска компенсация за американските мита върху стоманата и алуминия"}
{"url": "https://trud.bg/%d1%82%d1%80%d1%8a%d0%bc%d0%bf-%d0%b2%d1%81%d0%b5-%d0%be%d1%89%d0%b5-%d0%b8%d1%81%d0%ba%d0%b0-%d0%b0%d0%bc%d0%b5%d1%80%d0%b8%d0%ba%d0%b0%d0%bd%d1%81%d0%ba%d0%b8%d1%82%d0%b5-%d0%b2%d0%be%d0%b9%d1%81/", "text": "Президентът Доналд Тръмп все още иска да върне у дома американските войски от Сирия, но не е определил срок, заяви говорителката на Белия дом Сара Сандърс, цитирана от Ройтерс. Пред репортери на борда на президентския самолет, с който Тръмп пътува за Маями, Флорида, Сандърс заяви също, че президентът все още желае да се срещне с руския президент Владимир Пуетин, но уточни, че срещата не е непосредствено предстояща. В декларация, разпространена днес, Сандърс заяви, че Белия дом обмисля допълнителни санкции срещу Русия след предполагаемата атака с отровен газ в Сирия, но още не е взето решение. “Обмисляме допълнителни санкции срещу Русия и решение ще бъде взето в близко бъдеще”, се казва в изявлението на Белия дом, цитирано от Ройтерс. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.04.16", "title": " Тръмп все още иска американските войски да напуснат Сирия, но срок няма"}
{"url": "https://trud.bg/19-%d0%b3%d0%be%d0%b4%d0%b8%d1%88%d0%b5%d0%bd-%d0%bf%d0%b5%d0%b2%d0%b5%d1%86-%d0%be%d1%82-%d0%b1%d1%83%d1%80%d0%b3%d0%b0%d1%81-%d0%b3%d1%80%d0%b0%d0%b1%d0%bd%d0%b0-%d0%b3%d0%be%d0%bb%d1%8f%d0%bc%d0%b0/", "text": "За четиринадесети пореден път конкурсът „Звездици за Лора” събра в Свищов изпълнители от цяла България. Конкурсът в памет на Лора Николова, която бе едно от дванайсете деца, които на 4 април 2004 г. загинаха в река Лим, организиран по инициатива на нейния баща Илиян Николов. Културната проява е съвместно с ПБНЧ „Еленка и Кирил Д. Аврамови“ и община Свищов и набира все по-голяма популярност и сред младите изпълнители в страната. Тази година желание за участие заявиха 130 изпълнители от различни възрастови групи. Жури с председател Маргарита Хранова и членове – Мими Иванова, доц. Етиен Леви, Дариана Генова, Мая Райкова, Кристина Иванова – носител на наградата „Звездици за Лора” за 2014 година и Росен Маринов, определи победителите в тазгодишния конкурс. През първите два дни на конкурса журито оценява изявите на младите таланти, а третият ден приключи с гала концерт и връчване на наградите. Голямата награда – статуетката “Звездици за Лора”, изработена от скулптора Чавдар Велчев, и паричната награда от 300 лева, осигурена лично от кмета на Свищов Генчо Генчев, бе връчена на 19- годишния Маломир Ингилизов от Бургас. Лауреатите на конкурса бяха отличени в пет възрастови групи, а всички изпълнители по традиция получиха от бащата на Лора Николова медал и грамота за участие. Новото през тази година бяха две награди, които приятно изненадаха младите изпълнители и дори организаторите.  Председателат на Арт център «Кърнолски» Димитър Кърнолски връчи на няколко млади таланта ваучери, които обезпечават финансовите им ангажименти при участие в международни конкурси. Втората изненадваща награда бе присъдена на Илиян Николов от фейсбук групата “Конкурсите за млади изпълнители”, която чрез анонимна анкета сред фейсбук потребителите прави класация за най-добри музикални конкурси за млади изпълнители в България. Бащата на Лора пожела наградата да бъде съхранявана в сградата на Община Свищов, за да може да ѝ се радват повече хора и да остане в историята. Именно по тази причина той я поднесе на кмета на Свищов Генчо Генчев, за да я подреди при останалите награди на Общината. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.04.16", "title": " 19-годишен певец от Бургас грабна голямата награда в конкурса “Звездиците на Лора” в Свищов"}
{"url": "https://trud.bg/%d1%81%d1%82%d1%83%d0%bd%d0%b4%d0%b6%d0%b8-%d0%b8%d0%b7%d0%bb%d0%b8%d0%b7%d0%b0-%d0%b2-%d0%b4%d1%80%d1%8a%d0%bc-%d0%b1%d0%b0%d1%82%d1%8a%d0%bb-%d0%bd%d0%b0-burgas-jam/", "text": "Заедно със страхотните китаристи, на сцената в новия Burgas Jam ще излязат някои от най-добрите барабанисти на България, за да се изправят един срещу друг в оспорван и шумен drum battle. Стоян Янкулов – Стунджи е първият от тях. Скоро ще стане ясно срещу и кой ще му излезе насреща. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.04.16", "title": " Стунджи излиза в дръм батъл на Burgas Jam"}
{"url": "https://trud.bg/%d1%8f%d0%bf%d0%be%d0%bd%d0%b8%d1%8f-%d0%b8-%d0%ba%d0%b8%d1%82%d0%b0%d0%b9-%d1%81%d0%b5-%d0%be%d0%b1%d1%8f%d0%b2%d0%b8%d1%85%d0%b0-%d0%b7%d0%b0-%d0%bd%d0%be%d0%b2%d0%be-%d0%bd%d0%b0%d1%87%d0%b0%d0%bb/", "text": "Япония и Китай се обявиха за ново начало в отношенията си след днешните двустранни икономически преговори на високо ниво – първите от осем години, предаде Франс прес. Сътрудничеството ни навлиза  “във важна фаза на напредък”, заяви китайският външен министър Ван И след срещата с японския си колега Таро Коно. “Поставяйки ново начало, се надявам, че ще стимулираме развитието на двете държави”, посочи китайският дипломат. Макар да не споменаха изрлично решението на президента Доналд Тръмп да наложи на търговските партньори на САЩ мита върху стоманата и алуминия, двамата министри косвено предупредиха срещу всяко желание за протекционизъм. “Споделяме мнението, че започването на търговска война ще се отрази съществено на световния икономически просперитет”, заяви Коно. Китайскят министър се срещна и с японския министър-председател Шиндзо Абе, който бе изразил желание двете страни да работят заедно по севернокорейския въпрос. “Надяваме се да развием стратегически отношения,  взаимно изгодни в различни области”, подчерта Абе. Двете страни – втората и третата световна икономика, имат сложни отношения, белязани от спомените от Втората световна война и териториални спорове. Япония обаче се стреми да подобри нещата, по-конкретно понеже се опасява да не остане изолирана от преговорите за севернокорейската ядрена програма, в които Пекин ще бъде важен фактор, в момент, когато се засилват дипломатическите жестове към Пхенян. С оглед на това Токио планира да бъде домакин на тристранна среща с министър-председателя на Китай Ли Къцян и президента на Република Корея Мун Дже-ин. Проучва се и възможността за двустранна среща между Абе и китайския президент Си Цзинпин. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.04.16", "title": " Япония и Китай се обявиха за ново начало в отношенията си"}
{"url": "https://trud.bg/%d1%81%d1%8a%d1%8e%d0%b7%d1%8a%d1%82-%d0%bd%d0%b0-%d0%bf%d0%b8%d0%b2%d0%be%d0%b2%d0%b0%d1%80%d0%b8%d1%82%d0%b5-%d0%b2-%d0%b1%d1%8a%d0%bb%d0%b3%d0%b0%d1%80%d0%b8%d1%8f-%d0%bf%d0%be%d0%b4%d0%bf%d0%be/", "text": "Съюзът на пивоварите в България ще подпомогне проекти по програма „Устойчиви инициативи и партньорство“, разработени от центровете за работа с деца и младежи на територията на община Велико Търново. Програмата ще бъде реализирана в партньорство между Община Велико Търново, Дарителско сдружение „Св. Иван Рилски“, Регионална дирекция „Пожарна безопасност и защита на населението“, Районно управление на полицията и организацията на производителите на пиво. Колективите на центровете могат да подадат предложенията си до 25 май. Четири проекта ще бъдат одобрени и ще получат финансова подкрепа, обявиха по време на работна среща заместник-кметът на Велико Търново проф. Георги Камарашев, председателят на СПБ Ивана Радомирова и изпълнителният директор на дарителско сдружение „Св. Иван Рилски“ Благовеста Факирова. Планираните от младежките центрове инициативи могат да бъдат свързани с различни дейности и събития – отбелязване на празници, спортни игри, викторини, състезания и пр. По този начин самите деца и младежи също ще бъдат приобщени към организацията на прояви свързани със здравословния начин на живот, превенция чрез спортни мероприятия, организация на свободното време, възраждане на стари обичаи и др., обясниха авторите на идеята. С финансовата подкрепа младежките центрове, които създадат най-добрите проекти, ще могат да закупят материали или малки спортни съоръжения, да осигуряват награди за различни събития и др. Резултатите ще бъдат обявени на 20 юни, в рамките на откриването на Лятната полицейска академия за деца и младежи. Ивана Радомирова посочи, че в цяла България Велико Търново и населените места в общината са давани за пример с единомислието и отличното сътрудничество между институции, органи на реда, бизнес и неправителствени организации относно младежките политики. Детската полицейска академия, която вече няколко години привлича интереса на стотици деца и младежи, е пример за доброто партньорство. Резултат от него бе и първият по рода си в България Център за превенция спорт, открит в с. Балван в края на 2016 година. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.04.16", "title": " Съюзът на пивоварите в България подпомага нови проекти на младежките центрове в община Велико Търново"}
