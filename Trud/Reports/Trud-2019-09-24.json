{"url": "https://trud.bg/%d0%b0%d0%bd%d0%b3%d0%b5%d0%bb%d0%ba%d0%be%d0%b2%d0%b0-%d0%b7%d0%b0-%d1%84%d0%b0%d0%bb%d0%b8%d1%82%d0%b0-%d0%bd%d0%b0-%d1%82%d0%be%d0%bc%d0%b0%d1%81-%d0%ba%d1%83%d0%ba-%d0%b7%d0%b0%d0%b3%d1%83/", "text": "5940 туристи са в България по линия на „Томас Кук“. Това каза министърът на туризма Николина Ангелкова по време на брифинг. „Прведохме среща с посланик Ема Хопкинс и с представителите на българския туристически сектор у нас: основно хотелиери, туроператори, които работят с „Томас Кук“ и с представителя на „Томас Кук“ за България, представители на Комисията за защита на потребителите във връзка с обявения фалит от „Томас Кук“ Великобритания. Вчера ви информирах и тук искам да благодаря за изключително много за съдействието на Британското посолство и лично на посланик Ема Хопкинс. Какви ще бъдат следващите стъпки по отношение на британските туристи, които с в България по линия на „Томас Кук“? След днешната среща стана ясно, че са необходими стъпки по отношение на всички останали туристи, които са в България“, каза Ангелкова. По думите й техният брой е 5940 от всички пазари, които са ключови за България: Полша, Скандинавия, Белгия, Франция. „Сигурно пропускам някои от тези пазари. Както информирах и вчера изключително важно е да следим какво се случва с дъщерните компании с „Томас Кук“, за да не станем свидетели на ефекта на доминото и всички туристи, които са пристигнали чрез дъщерните компании, също да бъдат пряко засегнати“, посочи още министърът. Тя поясни, че има информация, че компаниите на „Томас Кук“ в Германия, във Франция и в Русия са обявили, че са в стабилно състояние и имат самостоятелно управление. „Продължават разговорите с правителствата на съответните държави, така че да продължат да извършват своята дейност.“, обясни министър Ангелкова. „Авиокомпанията на „Томас Кук“ продължава да изпълнява своята дейност“, допълни още министърът. След фалита на „Томас Кук“ загубите за хотелиерите в България възлизат на доста милиони левове, каза Ангелкова. Тя посочи, че хотелите, които са се обадили, че работят с „Томас Кук“, са около 25. По думите й това ще създаде изключително огромни затруднения в сектора. „Ситуацията е изключително тежка, тя ще повлияе не само летния сезон, но и на сезон 2020 г. със сигурност. В момента се водят преговорите за лято 2020 г.“, каза Ангелкова. По думите й ситуацията е сериозна по отношение на хотелиерите, които имат огромен риск за тези два месеца, които са ключовите и активните в България, юли и август да получат своите плащания от „Томас Кук“. Ангелкова обясни, че гаранционният фонд на британската агенция за гражданско въздухоплаване гарантира плащанията на тези туристи, които в момента са в България и от датата на обявяване на фалита. „Ключово в момента, за да можем ние да вървим напред както по отношение на организирания туризъм, така и по отношение на имиджа на България като дестинация и работа по сезон 2020 г., е свързана с всички тези туристи, които са в България, по линия на „Томас Кук“, но с компании, които официално не са обявили фалит. Така че следим ежедневно, създали сме в Министерството така нареченото звено за контакт по отношение на фалита на „Томас Кук“, за да можем 24 часа да бъдем в контакт с всички заинтересовани, не само в посолството на Великобритания, където фалитът вече е обявен“, допълни Ангелкова. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.09.24", "title": " Ангелкова за фалита на „Томас Кук“: Загубите за хотелиерите у нас възлизат на доста милиони левове"}
{"url": "https://trud.bg/%d0%bc%d1%83%d0%b7%d0%b5%d0%b9-%d0%b5%d1%82%d1%8a%d1%80-%d0%b2-%d0%b3%d0%b0%d0%b1%d1%80%d0%be%d0%b2%d0%be-%d1%81%d1%8a%d1%85%d1%80%d0%b0%d0%bd%d1%8f%d0%b2%d0%b0-%d0%ba%d0%b0%d1%82%d0%be-%d1%81/", "text": "Етнографския музей на открито „Етър“ в Габрово съхранява като скъп спомен статия от 1977 година. Историята в материала е разказана от Величка Илиева, уредник в единствена по рода си културна институция в България. „Една сутрин, в началото на месец октомври 1977, идвайки на работа, в чаршията заварихме една странна двойка с каручка и магаренце. Семейство Франц и Сузане Трнка от Дания, бяха пропътували пеша над 4 000 км, теглейки каручката си на ръце през няколко страни в Европа и бяха стигнали до музей „Етър“, край Габрово. Те изпълняваха програма на тяхното Министерство на културата и по пътя си изучаваха местни занаяти”, споделя Величка Илиева. В Румъния Франц и Сузане купуват магарето Мухи, за да ги отмени в тегленето на каручката, която като се разглоби се превръща в малка кокетна къщичка. Тяхното желание и плановете им са изучаване на традиционни занаяти в България. Когато на 7 септември прекосяват границата, отрупаната в знамена България е в очакване на своя голям празник – 9 септември. Това е първият спомен, останал завинаги в съзнанието на младите датчани. В началото на октомври Сузане и Франц виждат музея „Етър“ и това е достатъчно не само да се възхитят, но и да „пуснат котва“ именно тук. Не просто защото трябвало някъде да презимуват, а защото видяното надминава това, което срещат в Швеция, Полша, Чехия, Унгария, Румъния. Тук попадат в пренесено от вековете спокойствие – над къщите се вият кълба от дим, в старите печки пукат дърва и в затоплените работилнички стари майстори и млади момчета все нещо майсторят. Напролет ги очаква архитектурата и обичаите на Родопите, после Гърция, бивша Югославия и обратно Копенхаген. Този престой е време на напрегнат труд – трябва да се изучат занаятите и после да се спомогне за възраждането им в Дания. Да се съберат снимки, диапозитиви за бъдеща изложба и книга. „Бързо си намериха квартира в квартала. Изискването им беше единствено къщата да има двор и по-голяма порта, през която да минава каручката. Франц започна работа в каруцарската работилница, а Сузане в началото изучава тъкачество при леля Мара, а по-късно грънчарство при Виолета Керемедчиева, по известна като Клара. Сузане беще изключително ерудирана жена, много наблюдателна и притежаваше огромен талант. В Копенхаген завършва дизайн във Висше училище по керамика, наследява таланта на майка си, известна поетеса. С лекота и бързина усвои тънкостите на тъкачеството – влачене, предене, боядисване с естествени багрила, тъкане и се премести в грънчарската работилница. Привличаше я габровската керамика със специфичните форми на съдовете за течности – тонче и и шулец, които като слънца грееха в жълти багри в работилницата. А Франц, преди да завърши архитектура, е дърводелец мебелист. Със сръчните си ръце той напредваше бързо в каруцарския занаят и за времето, в което със Сузане бяха в музея, направи каручка. А то не беше проста работа – една каручка да направиш трябва да си добър ковач, дърводелец и художник, за да я изрисуваш, като стане готова да пее като каручката на Сали Яшар от Йовковата „Песен на колелетата“. Франц на всеки въпрос усмихнато отговаряше с „няма проблем“. С изработената от него каручка , Франц, Сузане и Мухи след 6 месеца в музея, продължиха към Гърция. По пътя си през Южна България те се запознават с известния писател Николай Хайтов и около половин година живеят в родната му къща, спомня си още уредникът Величка Илиева.” Щастлива случайност отвежда Виолета Керемедчиева, майстор грънчар в музея, след много години – през 1995-та, по една програма за културен обмен, в Дания. Любезните домакини и организират мила среща с Франц и Сузане, като я отвеждат в тяхното датско имение. Там те отглеждат над 100 овце и две магарета, занимават се с туризъм. Под специален навес в имението е поставен най-ценния експонат, който с гордост показват на туристите – етърската каручка. Тази история не е авантюра, а една мисия в името на културата. И музей „Етър“ е част от нея. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.09.24", "title": " Музей „Етър“ в Габрово съхранява като скъп спомен статия от 1977 година\t"}
{"url": "https://trud.bg/%d0%b5%d1%82%d0%b8%d0%ba%d0%b5%d1%82%d0%b8-%d0%bf%d0%be%d0%ba%d0%b0%d0%b7%d0%b2%d0%b0%d1%82-%d0%be%d1%82%d0%ba%d1%8a%d0%b4%d0%b5-%d1%81%d0%b0-%d1%85%d1%80%d0%b0%d0%bd%d0%b8%d1%82%d0%b5/", "text": "Искаме повече субсидии за мляко и зеленчуци Етикетите на храните от ЕС да показват коя страна е произвела суровините, къде са преработени и кой ги е пакетирал. За това настоя Франция по време на неформална среща на земеделските министри от Европа, която се провежда във финландската столица Хелзинки. Френският министър на земеделието Дидие Гийом е поискал подкрепата на България за тази промяна по време на среща с българския си колега Десислава Танева, научи “Труд”. Идеята да бъде ясен произходът на всички доставчици по веригата вече е подкрепена от Германия. Преди да обяви позицията си министерството ще се консултира с представители на сектора. Ако искането на Франция се реализира, то ще доведе до по-добра защита за клиентите. По време на срещата между Танева и Гийом е дискутирана и възможността да бъдат отпуснати повече субсидии по линия на общата селскостопанска политика. Средствата не бива да бъдат спирани, защото решават не само проблемите на малкия и среден бизнес, но и на ЕС, заявила е Танева.   80% от стопаните са в една организация Кравите дават по 11 хил. литра мляко При посещението си във Финландия министърът на земеделието Десислава Танева бе впечатлена от рекордните нива на добив на млекопроизводителите – над 11 хил. литра мляко на година от крава в конвенционалните ферми и 7300 литра при био животновъдството. 80% от производителите в скандинавската страна са се обединили в една организация. Това позволява млякото да се изкупува на една и съща цена от различните производители, при това на пазарни цени, подчерта Танева. Добитото в конвенционални ферми мляко се изкупува средно по 38 евроцента за литър, а за биомлякото плащат около 50 евроцента за литър. В същото време изхранването на животните в биофермите е по-евтино, защото вместо с готови смеси те се хранят с трева на свободна паша, обясни 36-годишна собственичка на 300-годишна семейна биоферма. Тя допълни, че така кравите са по-здрави, живеят по-дълго и дават повече мляко.", "date": "2019.09.24", "title": " Етикети показват откъде са храните\t"}
{"url": "https://trud.bg/%d1%81%d0%bc%d0%b5%d0%bd%d1%8f%d1%82-%d1%86%d0%b2%d0%b5%d1%82%d0%b0-%d0%bd%d0%b0-%d1%82%d1%80%d1%83%d0%b4%d0%be%d0%b2%d0%b8%d1%82%d0%b5-%d0%ba%d0%bd%d0%b8%d0%b6%d0%ba%d0%b8-%d0%be%d0%b1%d0%b7%d0%be/", "text": "Вписват и стажа при фалит на фирмата  Трудовите книжки вече ще са цвят бордо, а не сини, както досега. Това предвижда Наредбата за трудовата книжка и трудовия стаж, качена за обществено обсъждане. Новият документ ще има по две бели успоредни хоризонтални ивици отгоре и отдолу на лицевата и на задната страна на корицата и нов знак по средата “ТК”. Хората, които вече работят, не трябва да сменят сегашните си трудови книжки. Това ще става, едва когато те бъдат изписани. Документ по новия образец ще се издава на служителите, които постъпват за първи път на работа или чиято книжка е загубена. Новите документи ще влязат в сила от 1 юни 2020 г., за да могат да бъдат отпечатани книжките по новия образец, предлага вносителят на промените социалният министър Бисер Петков. След изтичане на 5 години от влизане в сила на наредбата обаче се прекратява вписването на данни в старите трудовите книжки. Освен визуално, новите документи ще имат и нови графи, в които ще се вписва код по Националната класификация на професиите и длъжностите, категория труд и други. Работодателят ще трябва да поставя щемпел в книжката при прекратяване на трудовия договор, в който да пише датата на постъпване и напускане, основанието за напускане и продължителността на трудовия стаж. Към момента поставянето на този щемпел е установена практика, която обаче не се прилага във всички предприятия. За пръв път в трудовата книжка ще се вписва датата на прекратяване на договор чрез разпореждане от инспекцията по труда, когато работодателят е преустановил дейността си, както и трудов стаж, установен по съдебен ред. Отпада изискването фирмите да водят дневник на издадените трудови книжки. Той ще се замени с регистър, в който се съдържа точна информация за предаването на трудовата книжка от и на работника, независимо от кого е издадена тя. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.09.24", "title": " Сменят цвета на трудовите книжки (обзор)\t"}
{"url": "https://trud.bg/%d0%ba%d0%bc%d0%b5%d1%82%d1%8a%d1%82-%d0%bd%d0%b0-%d0%b1%d0%bb%d0%b0%d0%b3%d0%be%d0%b5%d0%b2%d0%b3%d1%80%d0%b0%d0%b4-%d0%b4-%d1%80-%d0%b0%d1%82%d0%b0%d0%bd%d0%b0%d1%81-%d0%ba%d0%b0%d0%bc%d0%b1-33/", "text": "Кметът на Благоевград д-р Атанас Камбитов даде старт на проекта за цялостна реконструкция на ВиК мрежата на улица „Стара планина“ в областния център. Дейностите са част от Инвестиционната програма на Община Благоевград за 2019 година. „От доста време очаквате да започне този ремонт, но ето че Община Благоевград спази обещанието си и днес полагаме началото. Ще се постараем да създадем минимални неудобства на жителите, обещаваме да се справим максимално бързо“, обърна се към хората, живеещи на ул. „Стара планина“ кметът д-р Камбитов. Той благодари на управителя на ВиК ЕООД – инж. Росица Димитрова, за партньорството по този проект. „След този обект продължаваме с улица „Мелник“. Поетапно трябва да направим програма, така че в цялата Централна градска част да се подмени водопроводът. Заедно с Регионалното депо и Индустриалната зона, това е един от най-сериозните проблеми на града – Централна градска част се нуждае от изграждане на нов водопровод и и канализация“, заяви кметът д-р Атанас Камбитов. Той подчерта, че няма да може да се разчита на европейските средства по Оперативните програми, заради отказа на община Кресна да стане част от ВиК Асоциацията, която в Благоевградска област остана неконсолидирана. „Имаме готов проект и за подмяна на подземната инфраструктура в ЦГЧ са необходими между 90 и 100 милиона лева. Така че оттук насетне ще търсим финансиране през централния бюджет или ще разчитаме на собствени средства. Колкото и да ни е трудно, ще действаме поетапно, за да подменим тази стара водопроводна система в центъра на Благоевград“, подчерта кметът. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.09.24", "title": " Кметът на Благоевград д-р Атанас Камбитов даде старт на ремонтни дейности на водопровода на ул. „Стара планина“"}
{"url": "https://trud.bg/%d0%be%d0%b1%d1%8f%d0%b2%d0%b5%d0%bd-%d0%b7%d0%b0-%d0%b8%d0%b7%d0%b4%d0%b8%d1%80%d0%b2%d0%b0%d0%bd%d0%b5-%d0%bc%d1%8a%d0%b6-%d0%bf%d1%80%d0%b5%d0%b1%d0%b8-%d0%bc%d0%be%d0%bc%d0%b8%d1%87%d0%b5-%d0%b2/", "text": "Мъж преби момиче в Плевен, заплаши семейството й с убийство, съобщават от пресслужбата на МВР. Случаят е от 20 септември, когато във Второ Районно управление на МВР – Плевен местна жителка потърсила помощ в полицията, обяснила, че мъж, когото познава по малко име, е нанесъл побой на дъщеря й и е заплашвал семейството й с убийство. На адреса веднага били изпратени полицейски служители, които установили и задържали 44- годишен самоковец. Изяснено е, че той е обявен за общодържавно издирване с мярка „принудително довеждане“ в Районно управление на МВР – Велико Търново за извършено от него престъпление по чл. 144, ал. 3 от НК. Мъжът е задържан за срок от 24 часа. Образувано е досъдебно производство за престъпление по чл. 144, ал. 3 от НК. Работата по случая продължава. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.09.24", "title": " Обявен за издирване мъж преби момиче в Плевен, заплаши семейството й с убийство"}
{"url": "https://trud.bg/%d1%80%d1%8a%d0%ba%d0%be%d0%b2%d0%be%d0%b4%d1%81%d1%82%d0%b2%d0%be%d1%82%d0%be-%d0%bd%d0%b0-%d0%b1%d1%81%d0%bf-%d0%b2-%d1%81%d0%b0%d0%bd%d0%b4%d0%b0%d0%bd%d1%81%d0%ba%d0%b8-%d0%bd%d0%b0%d0%bf%d1%83/", "text": "Цели първични организации във Варна с готови оставки Два дни преди началото на предизборната кампания за кметските избори, която се открива на 27 септември, БСП продължава да се тресе от скандали по места. Социалисти в Сандански хвърлиха колективна оставка начело с лидерката си Снежана Стоянова в знак на несъгласие с натрапен им от Централата на “Позитано” 20 кандидат за кмет. С този акт на практика червената структура в курортния град се разпадна, а досегашните активисти взеха безпрецедентно решение да влязат в коалиция с РЗС, “Атака” и Воля. Те ще участват и в листата на коалицията като гражданска квота. До оставката на червените се стигна след като те поискаха да се свика извънредно съвещание на Националния съвет на БСП и да преразгледат своето решение за кандидат за кмет в града да се подкрепи Младен Тимчев, а не както местната структура е гласувала да издигне своята лидерка Снежана Стоянова. “Моето решение последва и цялото общинско ръководство. Продължавам да нося партията БСП в сърцето си, но при сегашното є ръководство съм категорична, че не намирам общ език и подкрепа”, коментира скандалната ситуация Снежана Стоянова. Напрежение продължава да има и във Варна. Там също много първични организации смятали да напуснат БСП. “Председателят на БСП Корнелия Нинова говори срещу паралелната държава, а тя самата прави паралелна партия в БСП”, заяви за “Труд” градският лидер на социалистите във Варна Борислав Гуцанов. Край морето от “Позитано” 20 също наложиха своя кандидатура за кмет и листа с кандидати за общински съветници. “Кой ги е избрал тези хора, някои от които нямат нищо общо с БСП?”, запита Гуцанов. Според него задкулисен център прави листа за общински съветници във Варна вместо единственият легитимен орган, който избира кандидатите – Градската конференция. “Аз съм член на НС и от 32 години съм член на партията, така че оставам, за да отстоявам истинския є смисъл и да се боря за промяна и срещу подмяната, която се прави в момента”, каза варненският соцлидер.", "date": "2019.09.24", "title": " Ръководството на БСП в Сандански напусна партията\t"}
{"url": "https://trud.bg/%d0%b1%d0%bb%d0%b0%d0%b3%d0%be%d0%b5%d0%b2%d0%b3%d1%80%d0%b0%d0%b4-%d0%b8%d0%bc%d0%b0-%d0%bd%d0%b0%d0%b9-%d0%bc%d0%be%d0%b4%d0%b5%d1%80%d0%bd%d0%b0%d1%82%d0%b0-%d1%81%d0%b8%d1%81%d1%82%d0%b5%d0%bc/", "text": "Най-мащабната и най-модерната система за видеонаблюдение, която има в България, функционира в община Благоевград. Целта на инвестицията, която е изцяло от общинския бюджет, е да гарантира спокойствието на гражданите и гостите на града. „Преди 6 години заявихме намерението си да имаме такава система за сигурност. Тя вече е факт, макар че Благоевград е спокоен град, проблем са само вандалските прояви. С това видеонаблюдение решаваме този проблем, повишаваме сигурността, според експерти битовата престъпност при въвеждането на такива смарт сити технологии намалява между 30% и 50%”, заяви кметът на община Благоевград – д-р Атанас Камбитов, при откриването на новата придобивка. Той подчерта, че подобна система няма в страната. „Както обикновено, ние сме първи. Тя е нещо и чисто имиджово, защото дава знак на гостите, че градът ни е спокоен и сигурен. Монтирани са на този етап 179 видеокамери, вярвам, че това ще има и превантивен ефект. Всеки, които реши да наруши закона или да разруши имущество, трябва да знае, че е наблюдаван. Не е случайно, че такава система има в Дубай, горди сме, че и тук я има”, каза още кметът Камбитов. Той уточни, че тази системата ще помага и при бедствени ситуации, ако има такива. Платформата може да се надгради с допълнителни модули при появила се необходимост. Системата има два пункта за наблюдение – в сградата на общината и в сградата на ОД на МВР в Благоевград. Общинските служители основно ще наблюдават, а реакцията и мерките ще са приоритет на полицията. Предстои да бъдат обучени хора, които да работят с модерната електронна платформа. Никола Гечев, директор „Корпоративни продажби” във „Виваком” честити на благоевградчани новата придобивка и благодари на общинското ръководство за амбицията да инвестира в толкова модерна система за видеонаблюдение. Мирослав Петров от фирмата-подизпълнител, която ще поддържа системата, подчерта ,че модулът „Сигурност” е сред най-важните за всеки град. Записите ще се пазят в продължение на 60 дни, камерите могат да различават лица на хора, номера на коли. „Поздравявам община Благоевград за иновативната визия за бъдещето”, допълни Петров. Директорът на ОД МВР-Благоевград – Дойчин Дойчинов, похвали общината и изпълнителя, тъй като системата ще подпомогне много дейността на полицията за предотвратяване на престъпления и нарушения, както и за тяхното разкриване. „Видеонаблюдението вече дава своите резултати, имаме разкрити криминални престъпления. С поставянето на камерите драстично намаляха конфликтите в училищата, наблюдаваме входовете и изходите на града, както и детските градини и около тях.”, допълни Дойчин Дойчинов. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.09.24", "title": " Благоевград има най-модерната система за видеонаблюдение в страната"}
{"url": "https://trud.bg/%d1%82%d1%80%d1%8a%d0%bc%d0%bf-%d0%b1%d1%8a%d0%b4%d0%b5%d1%89%d0%b5%d1%82%d0%be-%d0%bd%d0%b5-%d0%b5-%d0%bd%d0%b0-%d0%b3%d0%bb%d0%be%d0%b1%d0%b0%d0%bb%d0%b8%d1%81%d1%82%d0%b8%d1%82%d0%b5-%d0%b1%d1%8a/", "text": "Президентът на САЩ Доналд Тръмп призова хората по света да се гордеят със страната си и да съхранят националния си суверенитет в реч на Общото събрание на ООН, като същевременно подчерта военното могъщество на САЩ, предадоха Ройтерс и ДПА. „САЩ са най-могъщата държава в света. Да се надяваме, че никога няма да им се наложи да използват това могъщество“, каза Тръмп. „Ако искате свобода, гордейте се със страната си. Ако искате демокрацията, пазете суверенитета си. А ако искате мир, обичайте държавата си. Мъдрите лидери винаги поставят доброто на страната си на първо място. Свободният свят трябва да прегърне националните си основи. Той не бива да се опитва да ги заличи или да ги замени. Бъдещето не е на глобалистите, бъдещето е на патриотите“, заяви Тръмп, като подчерта, че всяка страна има свое наследство, което я прави специална и уникална. Тръмп заяви, че администрацията му не иска война с никоя страна, но Вашингтон ще защити националните си интереси. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.09.24", "title": " Тръмп: Бъдещето не е на глобалистите, бъдещето е на патриотите"}
{"url": "https://trud.bg/%d1%82%d0%b8%d1%80-%d0%ba%d0%b0%d1%82%d0%b0%d1%81%d1%82%d1%80%d0%be%d1%84%d0%b8%d1%80%d0%b0-%d0%bd%d0%b0-%d0%bc%d0%b0%d0%b3%d0%b8%d1%81%d1%82%d1%80%d0%b0%d0%bb%d0%b0-%d1%82%d1%80%d0%b0%d0%ba/", "text": "Временно се ограничава движението по АМ „Тракия“ при 158 км в посока София заради пътен инцидент, предаде БТВ. Сигналът е подаден малко преди 18 ч.По първоначални данни ТИР е самокатастрофирал. Водачът е загинал на място. Според една от версиите до катастрофата се е стигнало, защото шофьорът е получил сърдечен удар. Той се е движел в посока Бургас, когато е загубил контрол върху тежкотоварната машина. Тя е премазала преградната мантинела и се е завъртяла напречно в обратна на движението посока. На мястото се извършва се оглед. По случая е образувано досъдебно производство. Работата по установяване на причините продължава. Обходният маршрут е п.в. „Плодовитово“ –  Плодовитово – Поповица -Пловдив – Войводиново – п.в. „Пловдив-изток“, съобщиха от пресслужбата на МВР. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.09.24", "title": " Тир катастрофира на магистрала „Тракия” и блокира движението, шофьорът е загинал"}
{"url": "https://trud.bg/%d0%b4%d0%be%d0%bd%d0%b0%d0%bb%d0%b4-%d1%82%d1%80%d1%8a%d0%bc%d0%bf-%d0%b8%d0%b7%d0%bd%d1%83%d0%b4%d0%b2%d0%b0%d0%bb-%d1%83%d0%ba%d1%80%d0%b0%d0%b9%d0%bd%d0%b0/", "text": "Президентът на САЩ Доналд Тръмп е разпоредил да бъде замразена военна помощ за Украйна в размер на близо 400 милиона долара няколко дни преди телефонния си разговор със своя украински колега Владимир Зеленски, по време на който се предполага, че е поискал разследване срещу своя потенциален съперник на изборите догодина – демократа Джо Байдън, съобщиха американски медии, цитирани от АФП. Според “Вашингтон поуст” и “Ню Йорк таймс” Тръмп е наредил на шефа на апарата си да замрази около 400 милиона долара от предвидената за Украйна военна помощ. Служителите са били инструктирани да кажат на парламентаристите, че замразяването се дължи на “междуведомствена процедура”, без да дават подробности, твърди “Вашингтон пост”. Тръмп гневно отрече в неделя да е упражнил натиск върху Украйна в опит да навреди на своя политически съперник Джо Байдън и отхвърли заплахата от импийчмънт въпреки все по-настойчивите призиви в този дух от страна на демократите.", "date": "2019.09.24", "title": " Доналд Тръмп изнудвал Украйна"}
{"url": "https://trud.bg/%d1%81%d0%bb%d1%83%d1%87%d0%b0%d1%8f%d1%82-%d0%b1%d0%bd%d1%80-%d0%bd%d0%b5-%d0%b5-%d0%bf%d1%80%d0%b8%d0%ba%d0%bb%d1%8e%d1%87%d0%b5%d0%bd-%d0%bd%d0%b5%d1%89%d0%be-%d1%89%d0%b5-%d1%81%d0%b5-%d1%81/", "text": "„Главанаците“ лавират, пускат ни по фалшиви следи, а всъщност готвят нов закон, примерно Така наречените „главанаци“ не се предават. Изглежда ни мислят за идиоти, защото се опитват да отклонят вниманието от скандала с БНР по фалшиви следи, да прикриват истинските виновници, да приключат скандала и да подготвят нов удар. Не случайно генералният директор на БНР – Светослав Костов – заяви без притеснение: „Опитваме се да излезем от дефицита, в който е изпратено БНР по някаква причина с незаложени средства от миналата година. Мисля, че на този етап това са по-важните неща“. Не случайно набързо бяха намерени изкупителните жертви в лицето на двама от директорите, които не биха могли сами да вземат скандалните решения. Не е ли ясно, че им го е наредил някой над тях. А на този „някой над тях“ някой друг му е оказал натиск. И този „някой друг“ е от средите на властта и е избрал за назначение това ръководство. Лош избор, защото на това ръководство трябва да му е ясно, че наистина е „главанащина“ да предизвикваш напрежение и вълнения в националната медия по предизборно време. Това е лошото на послушните пионки – стараят се, но когато се престараят, правят грешки и предизвикват катастрофа. Тогава стават „главанаци“. Не случайно вниманието се насочва единствено по скандалното спиране на програма „Хоризонт“ за пет часа. Но спирането на програмата не е първопричина за скандала, а лишаването от ефир на Силвия Великова. А и около това спиране не всичко е чисто. Нещо се прикрива. Още вечерта, когато се намеси премиерът, някои агенции съобщиха, че утре програмата може да бъде спряна, защото другите водещи отказвали да водят в тези часове вместо Силвия. А ето, че на сутринта всички са изненадани. Не знам дали премиерът Борисов е знаел за решението Великова да бъде свалена от ефира на БНР. Вероятно не е знаел. Но той би могъл да научи кой е взел това решение. Не знам и дали Силвия Великова се гордее с начина, по който бе възстановена. Но със сигурност осъзнава, че нейната лична драма разкрива възможност да бъде поставен на общественото внимание генералният въпрос за мястото и ролята на обществените медии. Стига журналистите от всички медии да проявят такава солидарност, каквато проявиха журналистите от националното радио. Сега е времето, защото причинителите на този скандал се готвят да продължат атаката срещу „своеволните“ журналисти, които си позволяват да критикуват властта, като я прикриват, като борба с „фалшивите новини“. Говори се за нов закон, който трябвало да сложи край на персоналните нападки срещу известните хора. За консултанти били извикани министъра на вътрешните работи, шефа на ДАНС и кой знае кой още от „специалистите“ по правата на личността. Като че ли се готви нов ЗЗД (Закон за защита на държавата, б.р.). За да бъде този закон легитимиран като грижа за финансовото състояние на обществените медии, предлага се обединяване на БНТ и БНР под една административна шапка както едно време, когато имахме Комитет за телевизия и радио (КТР). Така Емил Кошлуков ще стане шеф и на двете институции. По този начин щяла да бъде съкратена администрацията и да се спестят средства. Изглежда винаги, когато трябва се пробута някой глупава идея, се прилага този счетоводителски подход за мними икономии. Само че както добре си спомняме по времето на КТР, администрацията не бе намалена, а точно обратното – нарасна с цяло звено от началници и обслужващ ги персонал. В действителност става дума за рационализиране на политическия контрол. Както се вижда, работата е напреднала. Какво пък? Този шанс не бива да се изпуска и да бъде поставен въпросът за преразглеждане на законовата база за обществените медии. Просто обществото трябва да наложи обсъждането да не бъде само с участието на мними „експерти“ и властови фактори. Своето мнение трябва да изложат авторитетни медийни специалисти и журналисти. Трябва да бъде наложен дневен ред на дебата, който да се занимае със следните въпроси: – Нов Закон за радиото и телевизията, хармонизиран с европейското законодателство за структурирането на финансовата и програмната политика, който да актуализира обществените цели на двете институции; – Да бъде регламентиран независим бюджет по подобие и аналог с бюджета на Съдебната власт; – Да предложи нов начин за формиране на СЕМ с участието на авторитетни представители на обществеността и с ограничаване на партийните квоти; – Да бъде премахнат задължителния процент външни продукции за БНТ, който е главният канал за изтичане на финансовите средства; – След като бюджетът е ограничен, да се премахне и ограничението за реклами; При бездействие на властта, президентът да свика Консултативен съвет за национална сигурност, който да разгледа тази тема. Остава да очакваме отговорните фактори да осъзнаят, че имат последен шанс да прекратят агонията в обществените медии и в медийния регулатор, преди задаващата се медийна анархия да погълне и медиите, и регулатора и самите тях.   Нови програми, стари проблеми Не остана място за подробен коментар, затова кратки оценки: „Маскираният певец“ – не така грандиозно, като „Капките“, но все така увлекателно. Страхотен екип, независимо от ограничената роля на Зуека и Рачков. „Неделята на НОВА“ – успех. Смела промяна в публицистиката. Васил Иванов е във вихъра си. Мая Костадинова – в ново амплоа, макар да се губи ролята й в големите отрязъци. „България търси талант“ – нищо ново. Журито се весели изкуствено на фона на бледите участници. „Фермата“ – откъсва се от земята за сметка на пошлите раздори.", "date": "2019.09.24", "title": " Случаят БНР не е приключен, нещо ще се случи"}
{"url": "https://trud.bg/%d0%b2%d0%b8%d0%b6%d1%82%d0%b5-%d0%b0%d0%ba%d1%86%d0%b5%d0%bd%d1%82%d0%b8%d1%82%d0%b5-%d0%b2-%d0%b1%d1%80%d0%be%d1%8f-%d0%bd%d0%b0-%d0%b2%d0%b5%d1%81%d1%82%d0%bd%d0%b8%d0%ba-%d1%82%d1%80%d1%83-488/", "text": "България иска Джок в затвора Главният прокурор Сотир Цацаров внесе искане за възобновяване на делото за предсрочното пускане на убиеца.               Преговаряме в Сеул за завод за изтребители Т-50 Премиерът Бойко Борисов води бизнес делегация в Южна Корея. Вицепремиерът Красимир Каракачанов ще разговаря самолетите да се сглобяват в България.               В туризма парен каша не духа Всички очакваха фалитите, никой не смееше да предупреди – коментар на Наталия Малчева.         София с градоначалник бомбаджия Антон Прудкин управлява столицата с атентати – „Легенди и истини в българската история“ с Росен Тахов.               Климатичният активизъм като религия Новият пророк е Грета Тунберг – старателно изгражданият образ на безстрашното дете – борец срещу злата система – анализ на Светослав Александров.               Четвъртият съветник Силует на Робърт О`Брайън. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.09.24", "title": " Вижте акцентите в броя на вестник „Труд“ в сряда, 25 септември 2019"}
{"url": "https://trud.bg/%d0%b1%d0%be%d0%b9%d0%ba%d0%be-%d0%b1%d0%be%d1%80%d0%b8%d1%81%d0%be%d0%b2-%d0%ba%d0%b0%d1%86%d0%bd%d0%b0-%d0%b2-%d1%81%d0%b5%d1%83%d0%bb-%d0%b2%d0%b8%d0%b4%d0%b5%d0%be/", "text": "Министър-председателят Бойко Борисов кацна с правителствения самолет в Република Корея, където той е на официално посещение до 27 септември.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.09.24", "title": " Бойко Борисов кацна в Сеул (ВИДЕО)"}
{"url": "https://trud.bg/%d0%bd%d0%b0%d1%88-%d0%ba%d1%83%d1%80%d0%be%d1%80%d1%82-%d0%bf%d1%8a%d1%82%d1%83%d0%b2%d0%b0-%d1%81-%d1%84%d0%be%d1%82%d0%be%d0%b3%d1%80%d0%b0%d1%84%d1%81%d0%ba%d0%b0-%d0%b5%d0%ba%d1%81%d0%bf%d0%be/", "text": "Пътуващата фотографска експозиция, представяща курорта Св. Св. Константин и Елена като морска и СПА дестинация, продължава да обикаля Европа. От 24 септември   изложбата е в сградата на Постоянната мисия на България във Виена със съдействието на Посолството на Република България в  Австрия и финансовата подкрепа на Община Варна. За гостите на събитието е подготвен филм, от който ще научат за лечебните свойства на минералната вода в Св. Св. Константин и Елена, за възможностите за СПА, Балнео и Уелнес туризъм, за предлаганите в курорта лечебни и рехабилитационни програми, съчетаващи море, минерална вода, калолечение, климатолечение, спорт, профилактика и цялостно възстановяване. Експозицията „ще разходи“ австрийската публика  в  миналото и настоящето на курорта. Емоционални моменти край брега на морето преди и сега, първите хотели и почивни станции и съвременният облик на курорта са представени в 25 черно-бели и цветни фотографии от Фондовете на Държавна агенция „Архиви“, Народна библиотека „Св. Св. Кирил и Методий“, Регионална библиотека „П. Славейков“ – Варна и курорта Св. Св. Константин и Елена.   На събитието ще бъдат представени и различни вина от изби в Черноморския регион. Следващата спирка от европейската обиколка на пътуващата експозиция ще бъде през ноември в Полша, където ще гостува на Българския културен институт във Варшава.", "date": "2019.09.24", "title": " Наш курорт пътува с фотографска експозиция в Европа"}
{"url": "https://trud.bg/%d0%ba%d0%b0%d0%bb%d0%b8%d0%bd-%d0%ba%d0%b0%d0%bb%d0%bf%d0%b0%d0%ba%d1%87%d0%b8%d0%b5%d0%b2-%d0%b8-%d0%b2%d0%b5%d1%81%d0%b8%d1%81%d0%bb%d0%b0%d0%b2%d0%b0-%d0%b8%d0%b2%d0%b0%d0%bd%d0%be%d0%b2%d0%b0/", "text": "Председателят на състава два пъти е награждаван от БХК, докладчикът по делото се оказва автор в доклад на БХК. В същото време мотивират решението си за пускането на убиеца с мнение на дългогодишния ръководител на БХК Решението на тричленен състав на Апелативен съд-София да освободи 6 години, 6 месеца и 25 дни предсрочно от затвора Джок Полфрийман, осъден на 20 години за убийството на студента Андрей Монов и опита за убийство на негов приятел, шокира цялото общество, основно поради липсата на основателни мотиви, които да подкрепят съдебния акт. Това е причината реакциите на близките на жертвата, на представители на различните власти, а и на по-голямата част от гражданите, да са фокусирани върху взелите решението магистрати и особено спрямо двама от тях – докладчикът по делото Весислава Иванова и председателят на състава Калин Калпакчиев. И двамата са известни не толкова с работата си като съдии, колкото с опитите да влияят върху управлението и кадруването в съдебната власт чрез участието им в ръководството на политически зависимия Съюз на съдиите в България (ССБ). След като бе член на предишния състав на Висшия съдебен съвет (ВСС), от близо година Калпакчиев е председател на магистратската организация, а преди това Весислава Иванова бе неин изпълнителен секретар. Не са един или два случаите, в които ССБ и друга неправителствена организация, фокусирала интерес в съдебната власт – Български хелзинкски комитет (БХК), са излизали с общи становища, декларации и призиви по въпроси, свързани с дейността на прокуратурата и съдилищата. Наред с това ССБ и БХК са бенефициенти по проекти, финансирани от едни и същи чуждестранни донори, като „Америка за България“, „Отворено общество“ и други. Всичко това показва много сериозната икономическа и идеологическа обвързаност между ръководствата на ССБ и БХК, която при други обстоятелства би могла да се разглежда като част от естествения демократичен процес в страна-членка на Европейския съюз, освен ако от тази симбиоза не произлизат и подобни решения, като това за предсрочното освобождаване на Джок Полфрийман. В случая с Калин Калпакчиев има и утежняващо обстоятелство, тъй като са налице определени факти, които могат да бъдат тълкувани като конфликт на интереси и пораждат съмнения за изначална пристрастност на председателя на съдебния състав по конкретното дело. Същото се отнася и до докладчика Весислава Иванова. (Действията им могат да се тълкуват като нарушение на конкретни разпоредби от Кодекса за етично поведение на българските магистрати – виж карето.) Ето и фактите: На стр. 36 от решението на Апелативния съд е посочено, че при разглеждането на искането за условно предсрочно освобождаване на австралийския гражданин, съдебният състав взима под внимание изразената положителна характеристика, дадена от председателя на БХК (Красимир Кънев), отнасяща се до „поправянето“ на Джок Полфрийман в затвора. Оказва се, че ръководеният от Красимир Кънев БХК не веднъж, а цели два пъти приема номинацията на Калин Калпакчиев в ежегодния конкурс „Човек на годината“ и нещо повече – два пъти го и награждава. Така се оказва, че първо през 2013 г., а после и през 2016 г. Калпакчиев получава две втори награди в конкурс, организиран от БХК. Важна подробност е, че между първото и второ отличие на Калпакчиев, през 2015 г., БХК първоначално допусна, но заради негативен обществен отзвук бе принуден да оттегли номинацията на самия убиец Джок Полфрийман в конкурса „Човек на годината“. От сайта на инициативата се разбира, че анулирането на номинацията на Полфрийман е било единствено в лично качество, защото през 2015 г. създадената от него затворническа неправителствена организация, в която членуват ефективно изтърпяващи наказания престъпници, все пак остава претендент за наградата „Човек на годината“. Справка в сайта на БХК показва, че организацията системно е настоявала за преразглеждане на присъдата на Джок Полфрийман. Нещо повече, БХК дори е изразявала остро негативната си оценка по повод неговото осъждане. През 2011 г. от БХК излизат с информация по повод решение на Апелативния съд, подписана от Красимир Кънев, озаглавена по следния начин: „Съдът изненадващо потвърди присъдата на Джок Полфрийман“. През 2013 г. Красимир Кънев представя и собствен преразказ на книгата на австралийската журналистка Белинда Хокинс, посветена на осъждането на Полфрийман в България, което според авторката е било неправилно. Ето какво пише Кънев по повод книгата: „От Австралия Саймън Полфриймън (бащата на убиеца – бел.ред.) носи със себе си освен дълбоката съпричастност към съдбата на своя син, също така и една базисна вяра в правосъдието на човек, закърмен с ценностите на една система, в която подобна вяра е подплатена с постоянен стремеж на институциите към усърдно и добросъвестно изпълнение в служба на справедливостта. В България той се сблъсква с други нрави, зад които стои друга институционална телеология. Това, което според Хокинс довежда до осъждането на неговия син на 20 години затвор за умишлено убийство по хулигански подбуди, е една комбинация от мърляво разследване, манипулиране на свидетелите и открито пренебрегване от съда на красноречиви доказателства в негова полза.“ Публикацията на Кънев излиза през април 2013 г. Същата година Калин Калпакчиев получава първата си награда „Човек на годината“ на БХК от неговия председател – Красимир Кънев. Що се отнася до докладчика по делото Весислава Иванова, прави впечатление, че в продължение на години БХК следи с интерес нейната политическа активност, като множество изявления, коментари и интервюта на съдийката са препечатвани и цитирани в бюлетин на организацията. Нещо повече, през 2016 г. Весислава Иванова е сред авторите на годишния доклад на БХК за „Правата на човека в България“. Изготвянето на документа е финансирано по проекти на „Отворено общество“ и на Норвежкия финансов механизъм. Дали и какъв хонорар е получила съдия Иванова – не е известно, тъй като в декларацията й за 2016 г. пред Инспектората на съдебната власт ангажиментът й към БХК не е деклариран. Доказването на конфликт на интереси е трудно постижимо, предвид законодателната уредба, макар фактите да са повече от красноречиви. А и Инспекторатът към съдебната власт в този си състав многократно вече е демонстрирал пълната липса на сетивност по казуси като този, при които данни за обвързаност на съдебния състав с една от страните по делото са налице. Особено, ако се добави и друг факт – адвокатът на Джок Полфрийман – Калин Ангелов, е неуспял кандидат за депутат от коалицията „Да, България“ – Зелените през 2017 г. Адвокатът е включен в една от софийските и във видинската листа на коалицията, ръководена от бившия правосъден министър Христо Иванов. А близостта на Калин Калпакчиев и Весислава Иванова с партията на Иванов е добре известна и многократно документирана през годините. Логично възниква и следващият въпрос – щеше ли да е такова решението, ако друг състав на Софийския апелативен съд бе гледал делото? Задоволителен отговор би могъл да се даде, ако се изяснят фактите около формирането на съдебния състав, както и по какъв начин делото е разпределено именно на него. Тези отговори трябва да даде ръководството на Апелативен съд-София, което трябва да разясни и защо се стигна до странния момент, че решение по толкова чувствителен казус се взе „на тъмно“. Твърдението на съдебния състав, че заседанията по делото са били открити може и да е вярно, но безспорен факт е, че нито една от водещите медии не е била информирана предварително за това, че се очаква произнасяне на решение по искането на Полфрийман за предсрочното му освобождаване. Този въпрос е от съществено значение, защото има множество индикации, че убиецът, неговата защита, а изглежда и тримата съдии, са искали решението да бъде обявено публично едва след взимането му. Най-малкото, защото обратното щеше да доведе до остра обществена реакция още преди провеждането на съдебното заседание. И ако САС засега запазва мълчание по казуса, то „странно“ е пасивното поведение на председателя на Върховния касационен съд (ВКС) Лозан Панов. Преди две години той разпореди незабавна проверка по търговско дело в САС, след като съдия се ожали от председателката на съда Даниела Дончева. Панов бе и безкрайно активен, когато ставаше въпрос за защита на интересите на подсъдимите за корупция – отстранената кметица на „Младост“ Десислава Иванчева и нейната бивша заместничка, но в случая реакция, поне в петъчния ден, нямаше. При други обстоятелства Панов със сигурност можеше да поиска да се изясни как системата за „случайно разпределение на делата“ е пратила делото при съдебния състав с председател Калпакчиев. Още повече, че разглеждането на делото от магистрати, очевидно свързани със застъпници на осъдения, може да потвърди съмненията, които правосъдният министър Данаил Кирилов изрази, за порочността на системата за разпределение на делата. Решението на съдебния състав, начело с председателя на ССБ, поставя отново на дневен ред пагубната роля на политизирането на съдебната система, както и порочния модел на финансиране на определени магистратски организации от чуждестранни спонсори, с което се прикриват лобистки зависимости и натиск за постановяването на определени решения. Още повече, че са налице знаци, които насочват към предположението, че решението на съда е било предварително взето. Последното от общо три съдебни заседания пред Апелативния съд, проведено на 19 септември, започва в 11.02 часа, като освен изслушване на прокурора, представител на затворническата администрация, както и на защитата, думата взима и Полфрийман. На развален български той прави доста дълга пледоария. Към 12.00 часа съставът се оттегля на тайно съвещание, а в 13.47 часа съдебното заседание вече е приключило. За това време съдът е имал време да изготви решението си (самите мотиви са над 12 страници) и да ги обяви на страните. Около два часа по-късно медиите научават решението, което напълно основателно скандализира обществеността. Всъщност решението на Апелативния съд отменя това на състав на Софийския градски съд (СГС), с което на Джок Полфрийман е отказано условно предсрочно освобождаване. На базата на същите материали по делото.", "date": "2019.09.24", "title": " Калин Калпакчиев и Весислава Иванова – в конфликт на интереси при освобождаването на Джок Полфрийман\t"}
{"url": "https://trud.bg/%d1%84%d0%be%d0%bb%d0%ba%d1%81%d0%b2%d0%b0%d0%b3%d0%b5%d0%bd-%d0%bf%d1%83%d1%81%d0%ba%d0%b0-%d1%81%d0%be%d0%b1%d1%81%d1%82%d0%b2%d0%b5%d0%bd%d0%b8-%d0%b1%d0%b0%d1%82%d0%b5%d1%80/", "text": "През 2020 година „Фолксваген” има намерение съвместно с шведските си партньори да започне изграждането на предприятие за производство на акумулатори в Долна Саксония, предаде БГНЕС. Германският автомобилен концерн „Фолксваген” започна производството на собствени акумулаторни батерии за електромобили. В град Залцгитер беше пуснато пилотно производство на такива батерии. В концерна разчитат по този начин да натрупат необходимия опит, който ще им позволи заедно с шведската фирма „Нортволт” да развият масово производство на акумулатори. Според председателя на надзорния съвет на концерна Ханс Дитер Пьотч, със своето производство и центъра за върхови постижения в Залцгитер, „Фолксваген” ще даде решаващ принос за развитието на производството на батерии в Германия. „Фолксваген” и „Нортволт” планират през 2020 г. да започнат изграждането на завод за производство на акумулаторни батерии с обща мощност 16 гигаватчаса. Въвеждането в експлоатация се очаква да стане в края на 2023 – началото на 2024 година. През това време ще бъдат открити 1000 работни места, от които 700 ще бъдат в съвместната германско-шведска пилотна фирма. Очаква се „Фолксваген” да инвестира в производството на акумулатори над 1 милиард евро. В така наречения център за върхови постижения около 300 служители на „Фолксваген” ще се занимават с разработване и тестиране на технологичните процедури за производството на литиево-йонни акумулатори. През 2020 година отново в Залцгитер ще отвори врати предприятие за утилизацията на отработилите батерии. Като цяло, концернът ще инвестира повече от 1 милиард евро в собствено производството на акумулаторни батерии за електромобили, от които 900 милиона ще бъдат предоставени на съвместното германско-шведско предприятие. През ноември 2019 г. ще започне производството на първия сериен електрически автомобил на германския концерн VW ID.3, след което се предвижда производството на нови модели. През следващите 10 години на пазара може да бъдат пуснати 70 различни модели електромобили, което ще изисква голямо количество акумулаторни батерии. До момента „Фолксваген” ги доставя от азиатски производители. Мениджмънтът на немския автомобилен гигант разглежда различни варианти на изграждането на завода за акумулатори в Германия. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.09.24", "title": " “Фолксваген” пуска собствени батерии за електромобили"}
{"url": "https://trud.bg/%d0%ba%d0%b0%d0%bb%d0%bf%d0%b0%d0%ba%d1%87%d0%b8%d0%b5%d0%b2%d0%be-%d0%bf%d1%80%d0%b0%d0%b2%d0%be%d1%81%d1%8a%d0%b4%d0%b8%d0%b5-%d1%83%d0%b1%d0%b8%d0%b2%d0%b0-%d1%82%d0%b5%d0%bc/", "text": "Трудно може да се намери антибългарска кауза, която да не е обслужвана от БХК На 28 декември 2007 г. в непосредствена близост до Божия храм – митрополитската катедрала „Св. Неделя“ – в идеалния център на София австралиецът Джок Полфрийман хладнокръвно закла студента Андрей Монов и рани Антоан Захариев. Убиецът носил балисонг – специфичен боен нож, който е забранен в много държави, включително в родната му Австралия. През 2011 г. убиецът беше осъден на 20 години. В края на миналата седмица състав от Софийския апелативен съд – Калин Калпакчиев, Весислава Иванова и Виолета Магдалинчева – уважи молбата му и го освободи предсрочно от затвора. Така му спести цели 6 години, 6 месеца и 25 дни от изтърпяване на наказанието. Съдиите (без Магдалинчева, която казват е подписала с особено мнение) сториха това въпреки отрицателните становища на прокуратурата и на пенитенциарната администрация, които доказват, че Полфрийман не се е поправил и целта на наказанието все още не е постигната. Освобождават го и въпреки аргументите на първоинстанционния съд, който отказва да уважи искането на убиеца. С освобождаването на убиеца Полфрийман, на базата на неубедителни и направо голословни твърдения, калпакчиевото „правосъдие“ нанесе брутален удар върху правото и справедливостта. Засили общественото недоверие в съдебната система и компрометира в очите на гражданите института на условното предсрочно освобождаване. На онези, които се опитват да замазват това съдебно безобразие, с обяснения, че били виновни депутатите, приели закона или че съдиите само приложили закона, трябва да се каже нещо много ясно. Виновни са съдиите. Извън обективната предпоставка – да е изтърпяно поне половината от наказанието – законът оставя преценката дали осъденият е дал доказателства, че се е поправил, изцяло на съда. Точно тази преценка на калпакчиевото „правосъдие“ е напълно необоснована. Бланкетна. Противоречаща на самата философия на условното предсрочно освобождаване. А тази философия се корени в християнската идея, че дори и извършителят на най-тежко престъпление може да се покае и да се поправи. Идея, която изважда човешкия род от примитивизма на старозаветното отмъщение „око за око, зъб за зъб“. Но в основата u е покаянието – истинско и несъмнено. В конкретния случай, аргументите на съдия Калпакчиев, че убиецът се бил поправил, са крайно неубедителни. Изглеждат пришити към предварително оформено извън кориците на делото решение. Магистратът подминава отрицателната оценка, която дават пенитенциарните власти. А те сочат достатъчно примери за арогантното поведение на затворника, които свидетелстват за всичко друго, но не и за покаяние и поправяне – опит за бягство, подстрекателство към бунт, цинично отношение към органите на властта, серия от наказания (макар и формално заличени). В поредица от доклади от 2012 до 2015 г. се констатира недвусмислено, че Полфрийман не се чувства виновен за убийството и не осъзнава отговорността си за престъпното деяние. Дори и да се приеме, че съдиите имат свои основания за недоверие към преценките на другите институции, то защо подминават публичните изяви на Полфрийман? През 2015 г. убиецът заявява еднозначно пред медиите, че няма никаква вина; че бил осъден от корумпиран съд. Едва в последните година-две преди да се открие законовата възможност за предсрочно освобождаване, убиецът започва да пази поведение. Очевидна постановка, за да мине „номера“. А не реално и трайно превъзпитание. Оценките са, че има тенденция към поправяне, а не че е постигнато такова. А чл. 70 НК е категоричен – осъденият трябва да „е дал доказателства за своето поправяне“, а не просто за тенденция в тази посока. Но Калпакчиев и сие хвърлят всички тези факти от поведението на убиеца, както и преценките на администрацията на затвора и на прокуратурата в „кръглата папка“. И отдават надмощно значение на една хвърчаща бележка, подпечатана от – моля, седнете да не паднете – от „председателя на Българския хелзинкски комитет“. Стряскащо по своя цинизъм обстоятелство – калпакчиевото „правосъдие“ обосновава „поправянето“ на Полфрийман с твърдения на едно скандално НПО. Има ли по-дискредитирана неправителствена организация? Трудно може да се намери антибългарска кауза, която да не е обслужвана от БХК. Години наред работеха, например, за признаване на измисленото „македонско етническо малцинство“ в България. Заливаха с пороища от лъжи международните институции. Адвокатстваха на сепаратистката организация ОМО „Илинден“, която искаше да отдели Пиринска Македония от България – същата, която беше обявена за противоконституционна. Хелзинкските „експерти“ пропагандираха и „помашка нация“. Водиха истерична война с православието. Към този позорен списък от „хелзинкски“ каузи, трябва да се прибавят джендър-идеологията, скандалната Истанбулска конвенция и „норвежката стратегия за детето“, които бяха отхвърлени от широката общественост, от научния и духовен елит на нацията. И тази дискредитирана организация, причастността към която от мнозина се приема за позорящо обстоятелство, се оказва толкова авторитетно мнение за един съдебен състав, че да опровергае становищата на затворническата администрация, на прокуратурата и на първоинстанционния съд. Разбира се, няма нищо случайно. БХК дръзна да включи убиеца Полфрийман сред номинираните за своите ведомствени награди „Човек на годината“. Още по-неслучайно е, че БХК връчи същите награди и то цели два пъти на въпросния съдия Калпакчиев – през 2013 и 2016 г. Това какво е? Нищо друго освен ясен симптом за обвързности, които хвърлят сянка върху независимостта на „вътрешното убеждение“ на Калпакчиев. Негово ли е това „убеждение“ или е продиктувано от хелзинкските му съратници, които са пряко заинтересовани (може би и финансово?) от освобождаването на убиеца? Наред с това самият Калпакчиев не крие обвързаностите с кръговете около партията на бившия правосъден министър Христо Иванов и цялата камарила, която в обществото е известна като „соросоиди“ и „грантаджии“. Системно се изявява в определени медии в синхрон с пропагандните цели и опорните точки на стоящите зад тях олигарси – подсъдими за гигантски приватизационни и банкови грабежи и за крупни данъчни измами. Може ли подобен магистрат да бъде смятан за независим и безпристрастен? Трудно, дори и по стандартите на Гвинея-Бисау. Особено грозно впечатление прави как съдебният състав в стремежа си да изфабрикува аргументи в полза на убиеца, открито манипулира, внушавайки, че Полфрийман толкова се бил поправил, че даже вече е изплатил част от обезщетението на близките на жертвата. В разпространено от Калпакчиев прессъобщение изрично се посочва в полза на твърдяното „поправяне“ на убиеца обстоятелството, че „полученото обезщетение от издадено в негова полза решение на ЕСПЧ е преведено по сметка на пострадалите лица“. Манипулацията е в това, че удобно се премълчава, че австралиецът е осъден да плати сумарно 600 хил.лв. кръвнина, а въпросното обезщетение от ЕСПЧ възлиза на скромните 3500 евро. Полфрийман е платил мизерната една стотна от дължимото. Но за калпакчиевото „правосъдие“ това е достатъчно доказателство за поправянето му. Гротескно звучи и съдийското умозаключение, че поправянето на престъпника било видно и от това, че научил български език. Да очакваме ли сега в затворите да се появяват масово полиглоти, щом чуждите езици гарантират бързо излизане на свобода по критериите на калпакчиевото „правосъдие“? Произвол, надянал тогата на недосегаемостта. Дали зад него се крият користни и/или политически мотиви? Това е въпрос, който трябва да бъде разследван. Питам се обаче тези „съдии“ нямат ли капчица срам от безправието, което сътвориха? От разкъсаната вяра на хората, че държавата може да защити ако не друго, то поне живота на децата. Докога ще търпим подобни политизирани и зависими магистрати да се разпореждат с човешки съдби? Докато търпим, калпакчиевото „правосъдие“ ще убива Темида. Бавно и с особена жестокост.", "date": "2019.09.24", "title": " Калпакчиево “правосъдие” убива Темида\t"}
{"url": "https://trud.bg/%d1%80%d0%b0%d0%b4%d0%b5%d0%b2-%d0%b4%d0%b8%d0%b0%d0%bb%d0%be%d0%b3%d1%8a%d1%82-%d0%bc%d0%b5%d0%b6%d0%b4%d1%83-%d0%b4%d1%8a%d1%80%d0%b6%d0%b0%d0%b2%d0%bd%d0%b8%d1%82%d0%b5-%d0%bb%d0%b8%d0%b4%d0%b5/", "text": "Очакванията към 74-ата сесия на Общото събрание на ООН са за постигане на съществен напредък за превенция и справяне с конфликтите и повишаване на общата сигурност в света, но реалността трудно покрива тези очаквания. Това заяви президентът Румен Радев пред журналисти в Ню Йорк. Държавният глава участва в тържественото откриване на сесията. То започна с приветствие на генералния секретар на ООН Антониу Гутериш към всички държавни и правителствени ръководители на форума. Президентът посочи, че най-важната предпоставка за гарантиране на стабилността и справяне с конфликтите е ангажирането с диалог и директната комуникация между държавните лидери в рамките на ООН. Тази година темата на сесията е насочена и към активизиране на многостранните усилия за изкореняване на бедността, която е в основата на много конфликти, за повишаване на качеството на образованието, за борба с климатичните промени и за социално включване. В отговор на въпрос за изострената реторика и средата на сигурност в Персийския залив, държавният глава изрази надежда направените предложения от президента на Иран за деескалация и вижданията, които имат САЩ и другите партньори, да доведат до реално намаляване на напрежението и да се избегне нов потенциален конфликт в региона на Близкия Изток. Помолен да коментира призивите на политически лидери за сключване на нова ядрена сделка с Иран, президентът посочи, че ЕС вече е изразил ясна позиция със Съвместния всеобхватен план за действие по иранската ядрена програма и той следва да се изпълнява. По думите на държавния глава, ако този план бъде неглижиран, това означава да се върнем към изходна точка и да вървим към ускорен и опасен курс към ядрено въоръжаване в региона на Близкия Изток. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.09.24", "title": " Радев: Диалогът между държавните лидери в ООН е важна предпоставка за стабилност и справяне с конфликтите"}
{"url": "https://trud.bg/%d0%b4%d0%b5%d1%86%d0%b0-%d1%81%d0%b5-%d1%80%d0%b0%d0%b4%d0%b2%d0%b0%d1%82-%d0%bd%d0%b0-%d0%bd%d0%be%d0%b2%d0%b8-%d0%bf%d0%bb%d0%be%d1%89%d0%b0%d0%b4%d0%ba%d0%b8-%d0%b2-%d0%b1%d0%bb%d0%b0%d0%b3%d0%be/", "text": "Три нови детски площадки бяха открити официално днес от кмета на община Благоевград д-р Атанас Камбитов. Едната от тях е в село Рилци, а другите две са в града – в квартал „Бялата висота” и в квартал „Орлова чука”. „Сега откриваме тези три детски площадки, общият им брой е 17. Останалите са завършени на 70-80%, до 20 дни всички ще бъдат готови – те са и в селата, и в градските квартали. Всички са направени по иниицативата „Ти предложи! Кмете, направи!” и са изградени там, където хората са пожелали. Финансирането е изцяло от общинския бюджет. Абсолютно всички отговарят на изискванията за безопасно използване”, заяви кметът д-р Атанас Камбитов. Детските площадки са предназначени за деца от 3 до 12 години. Кметът Камбитов уточни, че състоянието на изградените детски площадки е добро, общината води регистър. При констатирани посегателства се реагира веднага и съоръженията се ремонтират. „Почти ежедневно се правят такива ремонти. Не се пази имуществото, но по този проблем трябва да работим всички, трябва граждански контрол, няма как общината да има служител до всяка площадка. Този въпрос ще бъде решен с видеонаблюдението. Засега покриваме целия град, на по-късен етап ще включим парковете и селата”, каза още Камбитов. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.09.24", "title": " Деца се радват на нови площадки в Благоевград и Рилци"}
{"url": "https://trud.bg/%d0%ba%d0%bc%d0%b5%d1%82%d1%8a%d1%82-%d0%bd%d0%b0-%d0%b1%d0%bb%d0%b0%d0%b3%d0%be%d0%b5%d0%b2%d0%b3%d1%80%d0%b0%d0%b4-%d0%bd%d0%b0%d0%bf%d1%80%d0%b0%d0%b2%d0%b8-%d0%bf%d1%8a%d1%80%d0%b2%d0%b0-%d0%ba-2/", "text": "Кметът на Благоевград д-р Атанас Камбитов днес направи първа копка на мащабния проект за изграждане на подлез под жп линията в квартал „Грамада“. Съоръжението ще реши половинвековен проблем не само за жителите на квартала, но и за всички благоевградчани, съобщиха от пресцентъра на общината. „Поставяме началото на дългоочакван проект. Подлезът ще облекчи автомобилния трафик и ще допринесе за повишаване сигурността на всички пешеходци. Знам, че жителите на Грамада чакаха с нетърпение това съоръжение. Пътят по подготовката на проекта беше дълъг и труден, това е тежък проект, но служителите на Община Благоевград работиха неуморно и се справиха. Днес съм щастлив, че даваме старт на строителството“, заяви кметът д-р Атанас Камбитов. Проектът за изграждане на подлез към квартал „Грамада“ е част от цялостен проект „Интегриран градски транспорт“ по ОП „Региони в растеж“, чийто срок на изпълнение е 30 месеца. Освен подлез, който да облекчи трафика в района, ще бъдат изградени над 80 информационни табла. Те ще дават информация за графика на движение на автобусите, които пък ще бъдат снабдени с джипиеси. Електронната система за контролиране на движението ще оптимизира градския транспорт за удобство на жителите. Кметът д-р Атанас Камбитов направи първата копка на обекта заедно с председателя на Общинския съвет-Радослав Тасков. Гости на събитето бяха народният представител от ПП ГЕРБ Даниела Савеклиева, целият ръководен състав на Община Благоевград, общински съветници, общественици, много жители на квартал „Грамада“.", "date": "2019.09.24", "title": " Кметът на Благоевград направи първа копка на подлеза към квартал „Грамада“"}
{"url": "https://trud.bg/%d1%87%d0%b5%d1%82%d0%b8%d0%bd-%d0%ba%d0%b0%d0%b7%d0%b0%d0%ba-%d0%ba%d0%b0%d0%bd%d0%b4%d0%b8%d0%b4%d0%b0%d1%82-%d0%b7%d0%b0-%d0%ba%d0%bc%d0%b5%d1%82-%d0%bd%d0%b0-%d0%b4%d0%bf%d1%81-%d0%b7%d0%b0/", "text": "Необходима е програма с приоритети за догонващо развитие на България Една от неочакваните кандидатури за кметове на предстоящите местни избори се оказа Четин Казак. Бившият депутат от Движението за права и свободи се включва в надпреварата за Шумен и то с личното поръчение от почетния председател на ДПС д-р Ахмед Доган „да разрови кошера“. Броени дни преди старта на кампанията разговаряме с него за властта и очакванията на хората.  – Една от изненадите на тези избори – така бяхте анонсиран в новинарските емисии тези дни, Господин Казак, когато стана ясно, че сте кандидатът на ДПС за кмет на Шумен. Как се стигна до вашата номинация?  – От няколко години се наблюдава за съжаление една тенденция, че гласовете, които Движението за права и свободи получава в община Шумен, не отговарят на реалния потенциал, който съществува в града и в общината. По една или друга причина, главно заради субективни фактори, нашата организация не успява да достигне до онзи кръг избиратели, които имат афинитет и биха могли да подкрепят кандидатите от листата на ДПС, но остават пасивни или не биват мотивирани да гласуват за ДПС. Това естествено води след себе си и по-ниската представителност и по-слабото влияние на общинската ни организация в рамките на цялостното взаимодействие с областната организация на ДПС-Шумен. Не на последно място по-слабите резултати дават отражение върху прилагането на адекватните за града решения, които ДПС е способно да предложи чрез своите подготвени кадри. Беше решено да се търси нестандартен, иновативен вариант за предстоящите местни избори като се издигне известна фигура за кандидат в мое лице, бидейки едновременно познат в региона, с дългогодишно участие и в същото време и с опит при работата си на национално ниво. Както знаете, аз съм от 15 години свързан с Шумен – бях два мандата народен представител от избирателния район, а и не на последно място – аз съм и шуменски зет (смее се, б.р.). Но извън семейната привързаност към Шумен и многобройните приятели, роднини и колеги, не съм прекъсвал по никакъв начин връзките си с града, с членовете на нашите структури, запознат съм с проблемите и с очакванията на гражданите. Когато неочаквано и за мен ми предложиха тази номинация, казах си „Защо пък не?“. Дълбоко в себе си винаги съм си задавал въпроса не може ли Шумен да се управлява по-добре или как в град с толкова дадености проблемите се затлачват. Мислил съм си, че ако ДПС има по-силно влияние в общинските дела, в местната власт, това ще спомогне за по-доброто решаване на казусите, които, припомнете си, се предават като щафета от една партия на друга, без устойчиво работещ механизъм за решаването им. Така си дадох отговор, че мога да предложа по-добър вариант за управление на града и общината на шуменци. Тази идея беше лансирана от нашия почетен председател д-р Ахмед Доган, който видя в нея смисъл и беше възприета много добре от ръководството на ДПС. Основната ми задача е да докажа – първо, че ДПС в Шумен има какво да предложи като управленска визия за развитие чрез своите подготвени кадри, второ – че ДПС в Шумен има потенциал, който до сега не е използван по една или друга причина. И трето – ДПС има по-работещи и по-качествени идеи за решаване на проблемите на общината, с които ще се отговори адекватно и на очакванията на хората от представителите на местната власт. – Какво ви каза почетният председател д-р Ахмед Доган при издигането и утвърждаването на Вашата номинация?  – Каза буквално това: „Бъдете нестандартни, бъдете креативни, бъдете авангардни, разровете кошера, образно казано, за да извлечете максимума от потенциала, който имаме в града и региона“. Вече споменах, че има много хора, които по една или друга причина не гласуват за ДПС, а има легитимни очаквания те да припознаят ДПС като изразител на техните стремежи и интереси. Надявам се, че точно с моята кандидатура ще успея да ги убедя да ни подкрепят. Искаме да покажем, че ДПС може да управлява по европейски стандарти един значим град като Шумен, че можем да предложим съвременен модел на управление, какъвто шуменци заслужават. – И аз съм шуменка, с Вас познаваме добре предизборната риторика в региона, която лесно се обляга на анти ДПС говоренето. Ще успеете ли да я минимизирате? И в Шумен, в Търговище, в Разград по време на избори лесно се агитира „за“, ако размахаш ДПС като заплаха, че „ще превземе града“, съгласен сте, нали?  – Силно се надявам, познавайки и двамата основни кандидати-опоненти като диалогични личности, че ще съумеем да проведем конструктивна и модерна предизборна кампания, в която ще има сблъсък на идеи как управлението на общината да стане по-добро, а няма да се плъзнем по плоскостта на лични нападки, които не прилягат на град като Шумен. Убеден съм, че ще постигнем дебат, в който хората ще чуят платформи за перспективите пред града и региона. Използването на етническата карта и злоупотребата с атавистични предразсъдъци в изборните кампании е плосък сценарий, който е прийом на популистите. – Как степенувате проблемите на региона? Познавате от години казуса с липсата на пречиствателна станция, мътната вода, която тече непрекъснато от чешмите и цената й – шуменци плащат златни фактури за калта от крановете си.   – Убеден съм, че с едно добро администриране, с един добре подготвен и проектно ориентиран управленски екип, проблеми като този с питейната вода на шуменци и недобрата инфраструктура, със здравеопазването, с развитието на спорта и специално на футбола в Шумен, могат да се решат. Ние, от ДПС, и аз лично, можем и ще се ангажираме да предложим по-работещи формули за тези натрупани въпроси. – С какво точно този местен вот ще бъде по-различен от всички останали до сега? Чуваме вече общите формулировки, но все още нямаме отговор на простичкия въпрос – защо?  – Всеки вид избор, всички избори до сега са имали свой, собствен залог, своето собствено значение в зависимост от конкретната конюнктура, от конкретните проблеми и очаквания. Ако щете – от променящите се обществени нагласи. От тази гледна точка тези местни избори ще бъдат своеобразен сблъсък между желанието да се запази статуквото, т.е. Хегемонията на ГЕРБ, която в момента е в местната власт, и от друга страна – желанието за промяна, което наблюдаваме в мнозинството от българските граждани. Желанието им за нещо ново, нещо по-добро. За съжаление виждате, че българските градове, за разлика от София, доста изостават в своето развитие и по отношение на инфраструктура, и като стандарт на живот, като заетост. Хората очакват по-добри решения за регионите и точно ДПС има кадровия потенциал да ги предложи. – Как да си обясним трайната тенденция за обезличаване на институциите? Достатъчно е да погледнем отношението на хората в социалните мрежи, в разговорите пред блока? Авторитетът на институциите се срива като по ефекта на доминото – защо?  – За огромно съжаление това ескалиращо недоволство е срещу липсата на държавност. Хората усещат отсъствието на държавата. Затова и гражданите говорят за промяна. В обществото вече е много видима липсата на институционална адекватност, на институционален синхрон при решаване на проблеми и създаване на работещи решения. Погледнете дори статута на България като пълноправен член на ЕС и възможностите, които това членство предлага, но които ние не успяваме да оползотворим максимално. Ширещото се усещане, че в институциите няма достатъчно подготвени кадри, няма достатъчна компетентност, липсата на приемственост и качествено третиране на проблемите и решаването им ден за ден или още по-лошо – наполовина, това руши авторитетите. Така се допускат залитания от една в друга крайност и пробиви в системата, които генерират скандали. Видяхте какво стана с Търговския регистър, с НАП, да не говорим за огромната драма, свързана с африканската чума по свинете, забавянето на някои национални приоритети като електронното управление, забавянето на реалната финансова децентрализация на общините. Само бързото повишаване на жизнения стандарт на хората може да спре фаталната тенденция към обезлюдяване на регионите, а то се бави. Всичко това води до натрупването на латентно недоволство в обществото, което недоволство очаквам да се прояви под една или друга форма именно на тези местни избори. – Знак ли са резултатите от местните избори за оценка на работата на изпълнителната власт, на парламента? Защото все пак хората в Шумен, в Габрово или в Трявна, примерно, ще гласуват за кмет, ще избират свои представители в Общинския съвет, а не за народни представители.   – Знаем, че хората в значителната си част, не правят разлика между отделните власти. Гражданите се интересуват от решаване на проблемите им, а не дали те се отнасят до работата на централната или на местната власт. Хората искат адекватно поведение от институциите, добри условия за живот и налагане на стандарти, които отговарят на страна-член на Европейския съюз. От тази гледна точка, всички негативи, които се натрупват в цялостния ни живот, получават оценка и сега също ще бъдат оценени на тези местни избори. Не е тайна и хората виждат, как буксува Народното събрание – депутатите се занимават с такива „важни“ теми като изслушване на доклади от 2016 година, примерно. Дневният ред на парламента отдавна се разминава с очакванията на гражданите, генерира дребни скандали и така се създава усещането, че законодателната ни власт е извън времето. Същото определение с малки изключения може да се даде и за изпълнителната власт. Във всеки регион, във всяка община хората продължават да очакват решения за трайно натрупани проблеми. Затова и смятам, че тези местни избори ще бъдат лакмус и оценка за управлението. Хората ще кажат дали са доволни или не от сегашното си положение и аз очаквам да дадат своята санкция на тези, от които не са доволни. Гражданите и обществото имат най-добрата сетивност. На тези местни избори ще стане ясно има ли нагласа в обществото за промяна в управленския модел или не. По принцип ние, от ДПС, от самото начало твърдим и отстояваме позицията, че този управленски модел е неработещ. Вкопчването във властта се е превърнало в самоцел за някои участници от днешната управленска формула. След тези местни избори обаче ще стане ясно колко е хоризонтът на това правителство – дали е дълъг или не. Очаквам този път за разлика от европейските избори, българските избиратели да кажат ясно и недвусмислено, че подобен управленски модел не може повече да продължава и трябва да се намери по-адекватна алтернатива. Необходим е модел, който да обедини всички сериозни политически сили в името на отстояването на националните интереси и в изпълнението на една добре изработена и синхронизирана програма – с приоритети за догонващо развитие на България и достигане на средни европейски нива на жизнен стандарт и на икономически растеж. – Какво ви каза Н. Пр. Посланикът на Катар и Ваш брат – Метин Казак, когато му споделихте, че ще сте кандидат за кмет на Шумен?  – Определено и той беше изненадан. Пожела ми успех и каза, че вярва в моите способности да убедя шуменци, че могат да имат и по-добър управленски екип в общината. Иска ми се да успеем да мобилизираме повече шуменци, които да чуят и да поискат по-добра алтернатива за развитие на града и общината. Нашият гост  Четин Казак е роден на 29 юли 1972 година в Търговище. По образование е юрист. Завършва международно право в Бургундския университет, Дижон. Владее 4 езика – английски, руски, турски, френски. Народен представител в няколко поредни състава на парламента от ПГ на ДПС, като два от мандатите е депутат от Шуменски избирателен район. Семеен. ", "date": "2019.09.24", "title": " Четин Казак, кандидат за кмет на ДПС за Шумен, пред „Труд“: Местните избори ще определят хоризонта на правителството"}
{"url": "https://trud.bg/%d0%b4%d0%b8%d0%bb%d1%8f%d0%bd%d0%b0-%d0%bf%d0%be%d0%bf%d0%be%d0%b2%d0%b0-%d0%b7%d0%b0%d1%80%d0%b0%d0%b4%d0%b2%d0%b0-%d1%84%d0%b5%d0%bd%d0%be%d0%b2%d0%b5%d1%82%d0%b5-%d1%81%d1%8a%d1%81-%d1%81%d0%b5/", "text": "Диляна Попова днес празнува 38-ия си рожден ден. По този повод в своя Инстаграм профил моделката, актриса, дизайнер и майка на 5-годишния Борил, пусна своя снимка по бельо. До него Диляна написа:  „Щастлива съм, че с годините разбирам смисъла. Благодаря на моите хора, че ми помагат да опозная себе си! Осъзнавам, че Любовта е болка и щастливо се оставям в ръцете ѝ…“   Само преди три дни синът на Диляна Попова и Асен Блатечки – Борил, също бе рожденик и стана на 5 години. Отново в профила си в социалната мрежа щастливата му майка сподели:  „Честит рожден ден, Любов моя! Благодаря ти, че те има, че всеки миг ми припомняш смисъла на съществуването, че ме учиш на всичко отдавна забравено, че ми доказваш съвършенството на човешкото създание! Обожавам те!“", "date": "2019.09.24", "title": " Диляна Попова зарадва феновете със секси снимка на 38-ия си рожден ден"}
{"url": "https://trud.bg/%d1%87%d0%b5%d1%82%d0%b8%d1%80%d0%b8%d0%bc%d0%b0-%d0%bc%d0%bb%d0%b0%d0%b4%d0%b8-%d0%bf%d0%b8%d1%8f%d0%bd%d0%b8-%d1%88%d0%be%d1%84%d1%8c%d0%be%d1%80%d0%b8-%d0%be%d1%82%d0%b8%d0%b2%d0%b0%d1%82-%d0%bd/", "text": "Четирима млади шофьори ще бъдат изправени пред съда по бързото производство за това, че са карали автомобили след употреба на алкохол, съобщиха от ОД на МВР в Сливен. Те са били установени при пътни проверки на 22 и 23 септември. 23-годишният Н.И. е хванат в Сливен да управлява „Мерцедес“ с концентрация на алкохол от 1,30 промила. П.С. от с.Селиминово е заловен зад волана на „Форд фиеста“ много пиян – с 2,88 промила. По бързото производство на съд отива и 23-годишният В.Х. от твърдишкото градче Шивачево, който на същата дата е седял зад волана на „Мерцедес“ с 2,35 промила. Пияният водач е причинил и леко произшествие с каруца. На следващия ден пътните полицаи са заловили 23-годишният Ж.Ж., който хем е бил дрогиран, хем – пиян. Направените тестове отчели употреба на метаамфетамин и амфетамин и алкохол над 1,2 промила. Всички пияни шофьори са били задържани в полицейските арести, където са изтрезнели преди да бъдат освободени. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.09.24", "title": " Четирима млади пияни шофьори отиват на съд по бързото производство"}
{"url": "https://trud.bg/%d0%b1%d1%80%d0%b8%d1%82%d0%b0%d0%bd%d1%81%d0%ba%d0%b8%d1%8f%d1%82-%d0%bf%d0%b0%d1%80%d0%bb%d0%b0%d0%bc%d0%b5%d0%bd%d1%82-%d0%b2%d1%8a%d0%b7%d0%be%d0%b1%d0%bd%d0%be%d0%b2%d1%8f%d0%b2%d0%b0-%d1%80/", "text": "Председателят на Камарата на общинините Джон Бъркоу обяви, че парламентът на Обединеното кралство ще възобнови работата си в сряда, след като Върховният съд на страната   на премиера Борис Джонсън за пророгация като незаконно, предава AFP. „Възложих на органите на Камарата на общините да предприемат необходимите стъпки, за да гарантират, че тя ще заседава утре и че това ще се случи в 11:30 часа (местно време)“, обяви Бъркоу пред репортери пред сградата на парламента в Лондон. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.09.24", "title": " Британският парламент възобновява работа в сряда"}
{"url": "https://trud.bg/%d0%b3%d0%b5%d0%bd-%d1%88%d0%b8%d0%b2%d0%b8%d0%ba%d0%be%d0%b2-%d0%be%d0%bf%d1%80%d0%b0%d0%b2%d0%b4%d0%b0%d0%bd-%d0%b8-%d0%bf%d0%be-%d1%82%d1%80%d0%b5%d1%82%d0%be%d1%82%d0%be-%d0%b4%d0%b5%d0%bb%d0%be/", "text": "Бившият командир на Стрямската бригада ген. Димитър Шивиков беше обявен за невинен и по третото дело срещу него. В този процес, който течеше във Военния съд в Пловдив, ген. Шивиков беше обвинен, че е ощетил Командването на Сухопътните войски, като не е искал пари от общини като Карлово, Калофер и Сопот за участието на военнослужещи и Военния духов оркестър в техни исторически празници. Второто обвинение гласеше, че като е позволявал на войници да тренират футбол в работно време, те пропускали занятията за физическа подготовка, така не били в добра форма, от което се снижавала бойната готовност на бригадата. Въпросните футболисти обаче станали армейски шампиони и в хода на делото се изясняваха въпроси от типа, дали, ако човек е шампион, е в добра физическа форма. Прокурорът по делото Христо Анчев поиска наказание от 3 години условно с 5 години изпитателен срок и когато чу оправдателната присъда, обяви, че ще внесе протест. Ген. Шивиков беше оправдан на всички инстанции по делото за злоупотреба с имущество на НАТО като топки и одеяла в качеството му на ръководител на една от мисиите ни в Афганистан. Миналата година беше обявен за невинен и по второто дело срещу него, в което обвиненията бяха подобни на третия процес – там се твърдеше, че е трябвало да иска от подбалканските общини наем за черпаците и тавите, когато им предоставя полевата кухня за техните тържества. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.09.24", "title": " Ген. Шивиков оправдан и по третото дело срещу него"}
{"url": "https://trud.bg/%d0%b4%d0%b5%d1%82%d1%81%d0%ba%d0%b0-%d0%bf%d0%bb%d0%be%d1%89%d0%b0%d0%b4%d0%ba%d0%b0-%d0%bd%d0%b0-%d0%bc%d1%8f%d1%81%d1%82%d0%be-%d0%bd%d0%b0-%d0%b8%d0%b7%d0%b3%d0%be%d1%80%d1%8f%d0%bb%d0%be-%d1%87/", "text": "С нова детска площадка се сдоби шуменският кв.“Дивядово“ на терена на изгорялото преди повече от две десетилетия читалище. 30 000 лв. е вложила община Шумен в детски уреди, ударопоглъщаща настилка и за благоустрояване на района. Предстои да се засадят дървета и да се монтира осветлението. Ще бъдат монтирани и камери за видеонаблюдение, макар на входа на площадката да има призив да не се руши и краде. Още една площадка със силови уреди за батковци се изгражда в „Дивдядово“, каза кметът Любомир Христов, който дойде във вторник да види свършеното. Една плочка е счупена, ще се смени, каза той. Журналисти му посочиха и „хлопаща“. Христов призова да се пази изградено и констатира, че продължават да се харчат средства за заличаване на вандалски изстъпления в целия град. Искаме съдействие от родителите, от гражданите, да ни информират за всичко – и когато има счупени люлки, и когато има вандалски прояви, каза кметът.  Близо 30 нови детски площадки са изградени през последните четири години в община Шумен АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.09.24", "title": " Детска площадка на място на изгоряло читалище"}
{"url": "https://trud.bg/%d1%81%d1%82%d0%b0%d1%80%d1%82%d0%b8%d1%80%d0%b0%d1%82-%d0%bf%d1%80%d0%be%d0%b2%d0%b5%d1%80%d0%ba%d0%b8-%d0%b7%d0%b0-%d0%b3%d0%be%d1%82%d0%be%d0%b2%d0%bd%d0%be%d1%81%d1%82%d1%82%d0%b0-%d0%bd%d0%b0/", "text": "Със заповед на министър Теменужка Петкова експерти от Министерството на енергетиката ще проверят готовността на енергийните дружества за предстоящия зимен сезон. Традиционните проверки имат за цел да намалят неблагоприятните последствия от природни бедствия и аварии през есенно-зимния период. Това съобщиха от пресслужбата на МЕ. Те започват от днес, 24-ти септември и ще продължат по график до 11-ти октомври 2019 г. В периода 24-27 септември ще бъдат проверени обекти на „Електроенергиен системен оператор“ ЕАД и „Електроразпределение Юг“ ЕАД в района на Ямбол, Карнобат, Айтос, Бургас и Пловдив. От 30-ти септември до 4-ти октомври предстои да бъдат инспектирани обекти на ЕСО ЕАД и „ЧЕЗ Разпределение България“ АД в района на Банско, Разлог, Белица, Гоце Делчев и Хаджидимово. Между 7-ми и 11-ти октомври ще бъдат проверени обекти на ЕСО ЕАД и „Електроразпределение Север“ АД в района на Бяла, Борово, Две могили, Русе, Ветово и Цар Калоян. Резултатите от извършените инспекции следва да бъдат готови до 18-ти октомври 2019 г. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.09.24", "title": " Стартират проверки за готовността на енергийните дружества за зимата"}
{"url": "https://trud.bg/%d0%b4%d0%b5%d0%bf%d1%83%d1%82%d0%b0%d1%82%d1%8a%d1%82-%d0%be%d1%82-%d0%b3%d0%b5%d1%80%d0%b1-%d1%81%d1%82%d0%b0%d0%bd%d0%b8%d1%81%d0%bb%d0%b0%d0%b2-%d1%81%d1%82%d0%be%d1%8f%d0%bd%d0%be%d0%b2-%d0%b1/", "text": "Великотърновският народен представител от ПГ на ГЕРБ Станислав Стоянов беше официален гост на родолюбиво събитие, което се състоя в комплекс “Стара Плиска”, намиращ се в близост до първата българска столица. В “Дворът на кирилицата”, който е част от този комплекс, тържествено бяха открити паметниците на двама бележити търновци и велики български просветители от епохата на Второто българско царство – св. Патриарх Евтимий Търновски и св. Киприан, Митрополит на цяла Русия. Историкът проф. Пламен Павлов представи интересни факти от живота на двете духовно свързани личности. Той преряза лентата и откри бюста на св. Евтимий, чийто автор е българският скулптор Борис Гондов. Бюстът на св. Кирпиан бе открит от генералния консул на Русия във Варна Владимир Климанов. Автор на паметника е доцентът от Московската художествена академия Александър Миронов, който пристигна от Москва специално за събитието. Той бе награден с грамота от Асоциацията на българите по света, от кмета на община Каспичан Милена Недева и от Съюза на писателите „Св. св.Кирил и Методий„. Тържествен водосвет бе отслужен от отец Андрей. В качеството си на народен представител от региона на Велико Търново Стоянов приветства с благодарност делото на г-н Карен Алексанян от името на кмета на община Велико Търново инж. д-р Даниел Панов, от свое име и от името на всички признателни граждани на града, в който са родени тези велики българи. Подобни инициативи могат да ни служат за реален пример и да ни дадат сериозна мотивация, с която да продължим да работим с пълни сили за просперитет и въздигане на нашето Отечество, заяви Станислав Стоянов..", "date": "2019.09.24", "title": " Депутатът от ГЕРБ Станислав Стоянов беше официален гост при откриването на паметниците на св. Патриарх Евтимий и св. Киприан"}
{"url": "https://trud.bg/50-%d0%b1%d0%b5%d0%b1%d0%b5%d1%82%d0%b0-%d1%81%d0%b0-%d1%81%d0%b5-%d0%bf%d0%be%d1%8f%d0%b2%d0%b8%d0%bb%d0%b8-%d0%bf%d0%be-%d0%bf%d1%80%d0%be%d0%b3%d1%80%d0%b0%d0%bc%d0%b0-%d0%b8%d0%bd%d0%b2%d0%b8/", "text": "50 бебета са се появили на бял свят в периода от 2015 до 2019 г. по програмата инвитро на община Варна, за която е дадена сумата от близо 600 000 лева. това стана ясно на заседанието на ПК „Здравеопазване“, която даде съгласие за подпомагане на 11 варненски двойки с репродуктивни проблеми. Две от тях ще получат по 3500 лв.за инвитро с донорска яйцеклетка, а останалите девет -по 2000 лв., за медицински изследвания и манипулации. Общата сума на еднократните помощи е в размер на 25 000 лв. Средствата, отделени за 2019 г.,  по това направление са 160 000 лв. След последното решение в бюджета на Община Варна остават  31 500 лв.", "date": "2019.09.24", "title": " 50 бебета са се появили по програма инвитро на община Варна"}
{"url": "https://trud.bg/%d0%b9%d0%be%d1%82%d0%be%d0%b2%d0%b0-%d0%bf%d1%80%d0%b5%d0%b4-%d0%bf%d1%80%d0%b5%d0%b4%d1%81%d0%b5%d0%b4%d0%b0%d1%82%d0%b5%d0%bb%d1%8f-%d0%bd%d0%b0-%d0%b2%d0%be%d0%b5%d0%bd%d0%bd%d0%b8%d1%8f-%d0%ba/", "text": "Инициативите на НАТО в контекста на съвременните предизвикателства обсъдиха на среща на „Дондуков“ 2 вицепрезидентът Илияна Йотова и председателят на Военния комитет на НАТО сър Стюарт Пийч. Това съобщиха от пресслужбата на държавния глава. „Темата сигурност днес има своя специфичен прочит – от точките на конфликти до кризите с миграцията, бежанците и климатичните промени, „Ислямска държава“ и чуждестранните бойци“, отбеляза Илияна Йотова. Вицепрезидентът изтъкна, че като външна граница на ЕС България е важен фактор за сигурността на региона и на цяла Европа. Илияна Йотова отбеляза, че българската държава е успяла да спре негативната тенденция за намаляване на разходите за отбрана. Вицепрезидентът подчерта ролята на България като стабилизиращ фактор в Западните Балкани, където все още има предизвикателства за регионалната сигурност и стабилност. Пред главен маршал Пийч Илияна Йотова заяви, че за България е от голямо значение финализирането на присъединяването на Република Северна Македония към НАТО. „Очакваме през октомври и покана за членство в ЕС към Албания и Република Северна Македония. Членството на двете страни в структурите на НАТО е силен аргумент в положителна посока“, посочи вицепрезидентът Йотова. Тема на разговора на „Дондуков“ 2 бе и ситуацията в Косово и развитието на диалога между Белград и Прищина. Илияна Йотова подчерта, че отношенията между ЕС и НАТО трябва да са по-гъвкави и трябва да се избегнат дублиращите функции между Алианса и прохождащата идея за отбранителен съюз. „Много държим на приемането на пакета на НАТО за Юга, която е от съществено значение за България. Близкият изток и Северна Африка продължават да бъдат нестабилни, само преди три години едва овладяхме Балканския маршрут“, посочи вицепрезидентът Йотова. Сър Стюарт Пийч заяви, че е необходим осъвременен план за Юга и в момента се работи по създаването му. Главен маршал Пийч представи пред българския вицепрезидент инициативите на НАТО и сътрудничеството на страните членки с държавите от Близкия изток и Африка. На срещата беше обсъдена и охраната на морските и въздушните граници в региона. Председателят на Военния комитет на НАТО благодари на България за нейния принос като член на Северноатлантическия пакт. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.09.24", "title": " Йотова пред председателя на Военния комитет на НАТО: България е стабилизиращ фактор за Западните Балкани"}
{"url": "https://trud.bg/%d0%ba%d0%be%d0%bb%d0%b0-%d1%81%d0%b5-%d0%b7%d0%b0%d0%b1%d0%b8-%d0%b2-%d1%82%d0%b8%d1%80-%d0%b2-%d1%85%d0%b0%d1%81%d0%ba%d0%be%d0%b2%d0%be-%d0%bf%d0%be%d1%81%d1%82%d1%80%d0%b0%d0%b4%d0%b0%d0%bb/", "text": "На бул.“Освобождение“ в гр. Хасково е възникнало ПТП между лек автомобил „Ауди А4“, управляван от 28-годишен мъж от с. Долно Големанци, обл. Хасково и товарен автомобил „Ивеко“, управляван от 36-годишен мъж от с. Книжовник, обл. Хасковска. Това съобщиха от пресслужбата на ОДМВР-Хасково. 28-годишният водач, поради движение с несъобразена скорост е изгубил контрол над автомобила, навлязъл е в лентата за насрещно движение и се е ударил в насрещно движещият се към центъра на града товарен автомобил. От удара е пострадал возещият се на предна дясна седалка на лекия автомобил „Ауди“, пътник на 28 години от с. Долно Големанци, който е с травма на главата. Прегледан от екип на спешна помощ и освободен за домашно лечение, без опасност за живота. Съставени са акт за установяване на административно нарушение и глоба с фиш по Закона за движение по пътищата. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.09.24", "title": " Кола се заби в тир в Хасково, пострадал е един човек"}
{"url": "https://trud.bg/%d1%81%d1%82%d0%b0%d1%80%d0%b8-%d0%ba%d0%b0%d0%b7%d0%b0%d1%80%d0%bc%d0%b8-%d1%81%d0%b5-%d0%bf%d1%80%d0%b5%d0%b2%d1%8a%d1%80%d0%bd%d0%b0%d1%85%d0%b0-%d0%b2-%d1%81%d1%82%d0%b0%d1%80%d1%87%d0%b5%d1%81/", "text": "Новият Старчески дом в Шумен е готов, в момента върви обзавеждане на 38-те стаи. Неизползваемата база на бившето Строително поделение беше преустроена с 1,5 млн. лв., отпуснати от Министерски съвет. Идеята за преместването на възрастните хора от шуменския старчески дом е на близо половин век. „Коледа трябва да посрещнем тук“, каза във вторник пред журналисти директорът на Дома Милена Събева. На инспекция дойде кметът Любомир Христов със заместниците си по социални грижи д-р Светлана Маркова и по строителство инж. Боян Тодоров. Грижата за възрастните, които сега обитават стари сгради, вече ще бъде на много по-добро битово ниво. Към всяка стая ще има помещение – дрешник, също и баня с тоалетна. Възрастните хора ще разчитат на асансьори. Между трите блока, в които са разположени стаите, има топли връзки. Изградени са помещения за обслужващия персонал, зали за арт терапия, трудотерапия, физиотерапия, библиотека, клуб по занимания. Блоковете са ремонтирани по всички правила за енергоефективност. В целия комплекс е изградена централна климатизация на базата на газови термопомпи – все още рядко използвана технология в страната. Термопомпите работят на газ и целогодишната икономия ще бъде около 40 000 лв., каза Пламен Петров от фирмата-изпълнител. При режим охлаждане отпадната топлина ще се използва за битова гореща вода, а от това икономията ще е 20 000 лв. годишно.  Запазва се капацитетът на Дома от 110 души, макар че интересът е голям и в момента за постъпване чакат 25 души. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.09.24", "title": " Стари казарми се превърнаха в Старчески дом"}
{"url": "https://trud.bg/%d0%bd%d0%b8%d0%ba%d0%b8-%d0%bc%d0%b8%d1%85%d0%b0%d0%b9%d0%bb%d0%be%d0%b2-%d1%81%d0%b5-%d0%b7%d0%b0%d0%b2%d1%80%d1%8a%d1%89%d0%b0-%d0%b2-%d0%b8%d0%b3%d1%80%d0%b0/", "text": "Николай Михайлов дочака своя шанс за изява под рамката на „Левски“ през новия сезон. Стражът ще се завърне в игра днес срещу „Спартак“ (Варна), а това ще бъдат първите му игрови минути в официален мач под ръководството на наставника Петър Хубчев. През сезона в ролята на твърд титуляр е новото попълнение Милан Миятович, който сега получи почивка и остана извън групата на „сините“. Наставникът стори същото с Холмар Ейолфсон, Нуно Рейш и Паулиньо. Очаква се Хубчев да направи няколко промени в стартовите единадесет, а шанс да получат летните попълнения Насиру Мохамед, Дени Алар, Здравко Димитров, а също Илия Юруков и героят от двубоя с „белите“ Филипе Нашименто. В същото време БФС глоби тежко „сините“ след двубоя в кв. „Овча купел“ в събота. От „Герена“ трябва да платят общо 5300 лева за различни провинения на своите привърженици, а също и да възстановят щетите, нанесени в Сектор „В“. По предварителна оценка те възлизат на около 50 000 лева. „Славия“ пък е санкционирана с други 3300 лева заради действия на своята агитката. Дисциплинарната комисия привика на изслушване Емил Гъргоров от „Витоша“, след като ветеранът потърси саморазправа с рефера Владимир Вълков по време на срещата с „Етър“, спечелена от „болярите“ с 1:0.", "date": "2019.09.24", "title": " Ники Михайлов се завръща в игра"}
{"url": "https://trud.bg/%d0%b4%d0%b2%d0%b0%d0%bc%d0%b0-%d0%b4%d1%83%d1%88%d0%b8-%d1%81%d0%b0-%d1%81-%d0%be%d0%bf%d0%b0%d1%81%d0%bd%d0%be%d1%81%d1%82-%d0%b7%d0%b0-%d0%b6%d0%b8%d0%b2%d0%be%d1%82%d0%b0-%d1%81%d0%bb%d0%b5-3/", "text": "Двама души са приети в областната болница в Сливен с тежки травми и опасност за живота, получени при пътни произшествия през почивните дни, съобщиха от най-голямото лечебно заведение в региона. Жена на 70 години е приета в реанимацията с мозъчен кръвоизлив и фрактура на бедрото. Тя е пострадала при катастрофа на 23 септември. Била е ударена, докато пресича пешеходна пътека на бул. „Бургаско шосе“, от лек автомобил „Опел Астра“. Шофьорът на колата също е бил възрастен човек – дядо на 71 години, уточниха от полицията. В реанимацията е и 21-годишен моторист, с фрактура на черепа и опасност за живота. На 21 септември около 18 часа младежът се е блъснал с мотоциклета в казан за смет на една от улиците в сливенския кв. „Речица“. От полицията съобщиха, че той е неправоспособен и е карал без каска на главата. Водят се досъдебни производства. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.09.24", "title": " Двама души са с опасност за живота след катастрофи"}
{"url": "https://trud.bg/%d0%b1%d1%8a%d0%bb%d0%b3%d0%b0%d1%80%d1%81%d0%ba%d0%b8%d1%8f%d1%82-%d0%ba%d0%b0%d0%bd%d0%b0%d0%bb-%d0%b7%d0%b0-%d1%82%d1%80%d0%b0%d1%84%d0%b8%d0%ba-%d0%bd%d0%b0-%d1%85%d0%be%d1%80%d0%b0-%d1%81-%d1%86/", "text": "Спецпрокуратурата даде брифинг за  , чиито организатори са българи. Задържани са четирима, от които трима българи – баща и син, а третият отговарял за набирането на хора от Търговищко. Единственият французин в групата е осигурявал работодатели. Подмамвали са хора с нисък социален статус и малък социален опит да работят в селското стопанство на територията на Франция. Сумата, която престъпниците са обещавали, е между 60 и 80 евро на ден. Подписвани са били договори на чужд език, като пострадалите даже не са знаели на какъв точно. Откарвани са във Франция с нерегламентиран транспорт и са живеели на палатки в полето без вода и никакви човешки условия. От обещаните 80 евро на ден за работниците е оставала мизерна сума, защото са им удържали разходи за спане и транспорт. Групата е разбита от ГДБОП заедно с Евроджъст, с когото е било създадено бюро за разследване. Евроджъст признава, че това е най-големият пресечен канал за трафик на хора с цел трудова експлоатация на територията на ЕС. Наблюдаващият прокурор Деянова обясни, че досъдебното производство е образувано през май тази година и са събрани достатъчно доказателства срещу трафикантите. Задържането им е станало на 17 септември. Работниците са били наемани за 20 дни, като е трябвало в този срок да получат 1700 евро, но не са получили почти нищо. Тези пари тримата българи трафиканти са купували имоти във Франция, включително и магазин и затова срещу тях е образувано дело и за пране на пари.", "date": "2019.09.24", "title": " Българският канал за трафик на хора с цел трудова експлоатация във Франция е бил най-големият в ЕС"}
{"url": "https://trud.bg/%d0%b1%d1%83%d1%80%d0%b3%d0%b0%d1%81%d0%ba%d0%b8%d1%8f%d1%82-%d1%82%d0%b5%d0%b0%d1%82%d1%8a%d1%80-%d0%b2%d0%b5%d1%87%d0%b5-%d1%81%d0%b8-%d0%b8%d0%bc%d0%b0-%d1%84%d0%b8%d1%82%d0%bd%d0%b5%d1%81-%d0%b7/", "text": "Бургаският драматичен театър „Адриана Будевска“ вече си има своя фитнес зала. Това е станало възможно през лятото, по време на ремонта на административната част на култовата за морския град сграда. Едно от помещенията е било приспособено за фитнес и след като било напълно реновирано, ентусиазираните актьори сами пренесли вътре много от уредите. Новината съобщи пред „Труд“ директорът на театъра Борислав Чакринов. Сред най- запалените артисти, които посещавали фитнеса били Стоян Памуков, Асен Блатечки, и много други. Фитнес залата е нашата гордост, радвам се, че можахме да си го позволим, каза директорът Борислав Чакринов. Първата постановка за новия театрален сезон ще е „Последният янки“, по Артър Милър, с режисьор Николай Ламбрев. Във вторник, на пресконференция, Ламбрев представи постановката си. „Артър Милър не случайно е един от най- големите драматурзи на 20- ти век. Става дума за текст, който ни дава възможност да бъдем трогнати и въодушевени от отношенията мъж- жена. Тук става въпрос за най- интимните неща: Какво е човекът? Какво е близостта? Темата какво значи да обичаш другия и тази за зависимостта от любовта. Тук, в Бургас театърът е наистина нещо, което се случва и надхвърля барбекюто в събота и неделя“, каза Николай Ламбрев. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.09.24", "title": " Бургаският театър вече си има фитнес зала"}
{"url": "https://trud.bg/%d0%b7%d0%b0%d0%bf%d0%be%d1%87%d0%b2%d0%b0-%d1%81%d1%8a%d0%b4%d0%b5%d0%b1%d0%bd%d0%b8%d1%8f%d1%82-%d0%bf%d1%80%d0%be%d1%86%d0%b5%d1%81-%d0%b7%d0%b0-%d1%86%d0%b0%d1%80%d1%81%d0%ba%d0%b8%d1%82%d0%b5/", "text": "Съдебният процес по делото за Царските конюшни срещу областния управител на Софийска област Веселин Пенев и лицензирания оценител на държавните имоти Юлия Цекова стартира на 3 октомври 2019 г. Това реши Специализираният наказателен съд в разпоредително заседание на 20 септември 2019 г. късно следобед. Веселин Пенев ще отговаря за две престъпления. Първото е за умишлена безстопанственост – за това, че като длъжностно лице, в условията на продължавано престъпления (с две деяния) не положил достатъчно грижи за ръководенето, управлението, стопанисването и запазването на повереното му имущество (престъпление по чл. 219, ал. 3 от НК). А именно, за бюджетни средства на Софийска област и на Бългаската държавата в размер на общо 118 439,20 лева, както и за държавен имот, в резултат на което са настъпили значителни вреди. Второто обвинение на Пенев е за това, че като длъжностно лице съзнателно сключил три неизгодни сделки от името и за сметка на Българската държава. Чрез транслация на притежаваната от държавата част от собствеността на Царските конюшни в полза на „Евротрансбилд“ ЕООД, а не чрез обособяване на реален дял със статут на частна държавна собственост, продал държавната част от недвижимите имоти по занижени цени – за сумата от общо 658 870 лв. без ДДС, при обща пазарна стойност към същата дата в размер на 10 989 000. От действията му са произлезли вреди за Българската държава в размер на 10 330 130 лв. Юлия Цекова е обвинена за това, че в качеството си на лицензиран оценител, дала неверни оценки и заключения за определяне пазарната стойност на три недвижими имота в центъра на София – частна държавна собственост, възложени й от областния управител на област София. От това произтекла щета за Българската държава в размер на 10 330 130 лв. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.09.24", "title": " Делото за Царските конюшни започва на 3 октомври"}
{"url": "https://trud.bg/%d1%81%d0%bf%d0%b5%d1%86%d1%81%d1%8a%d0%b4%d1%8a%d1%82-%d0%be%d1%82%d0%ba%d0%b0%d0%b7%d0%b0-%d0%b4%d0%b0-%d0%bf%d1%83%d1%81%d0%bd%d0%b5-%d0%bd%d0%b8%d0%ba%d0%be%d0%bb%d0%b0%d0%b9-%d0%b1%d0%b0%d0%bd/", "text": "Съдебното следствие срещу Николай, Евгения и Мария Баневи тръгва по същество на 21 октомври 2019 г. с разпити на свидетели. Това реши Специализираният наказателен съд на разпоредително заседание днес, 24 септември 2019 г., съобщиха от държавното обвинение. Съдебният състав не установи съществени нарушения на процесуалните правила, които да накърняват правата на обвиняемите и техните защитници. Потвърди и наложените им мерки за неотклонение. Съдът отхвърли искането на задържания под стража Николай Банев за определяне на по-лека мярка, както и искането на Мария Банева за отмяна на наложената й забрана за напуска пределите на страната. Мария Банева остава с мярка за неотклонение „Парична гаранция“, а Евгения Банева – с „Подписка“, след като първоначалната й мярка „Задържане под стража“ бе изменена от Специализираната прокуратура заради влошеното й здравословно състояние. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.09.24", "title": " Спецсъдът отказа да пусне Николай Банев"}
{"url": "https://trud.bg/%d0%b1%d1%8a%d0%bb%d0%b3%d0%b0%d1%80%d0%b8%d0%bd-%d0%b7%d0%b0%d0%b3%d0%b8%d0%bd%d0%b0-%d1%83%d0%b4%d0%b0%d1%80%d0%b5%d0%bd-%d0%be%d1%82-%d0%bc%d1%8a%d0%bb%d0%bd%d0%b8%d1%8f-%d0%b2-%d0%b3%d1%8a%d1%80/", "text": "Българин е загинал от мълния в Гърция, след като времето в страната рязко се влоши днес, съобщи „Елефтерос типос“. 56-годишният българин е бил ударен от мълния в района на незаконно сметище край селището Алимаки на полуостров Пелопонес. Това е вторият смъртен случай от мълния днес. По-рано загина 35-годишен пакистанец, който е извършвал земеделски дейности. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.09.24", "title": " Българин загина, ударен от мълния в Гърция"}
{"url": "https://trud.bg/%d0%b4%d0%b5%d0%bb%d0%be%d1%82%d0%be-%d1%81%d1%80%d0%b5%d1%89%d1%83-%d0%b1%d0%b0%d0%bd%d0%b5%d0%b2%d0%b8-%d1%82%d1%80%d1%8a%d0%b3%d0%b2%d0%b0-%d0%bf%d0%be-%d1%81%d1%8a%d1%89%d0%b5%d1%81%d1%82%d0%b2/", "text": "Спецсъдът даде ход на   срещу Николай Банев, жена му Евгения и майка му Мария. Магистратите счетоха, че няма нарушение в обвинителния акт и обвиненията са ясни, но не допуснаха иск от Министерството на финансите за неплатени данъци от 1.7 млн. лв. с мотива, че това ще затрудни процеса. Съдът насрочи първото заседание по същество за 21 октомври. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.09.24", "title": " Делото срещу Баневи тръгва по същество на 21 октомври"}
{"url": "https://trud.bg/%d1%81%d1%8a%d0%b4%d0%b8%d0%b9%d1%81%d0%ba%d0%b0%d1%82%d0%b0-%d0%ba%d0%be%d0%bb%d0%b5%d0%b3%d0%b8%d1%8f-%d0%bd%d0%b0-%d0%b2%d1%81%d1%81-%d0%b7%d0%b0-%d1%81%d0%bb%d1%83%d1%87%d0%b0%d1%8f-%d0%bf%d0%be/", "text": "Съдийската колегия на Висшия съдебен съвет публикува позиция във връзка с постъпил сигнал от Национален младежки комитет на Политическа партия ВМРО-БНД, изказвания на представители на политически партии, академичната общност, граждани и медийни публикации, относими към определение № 429 от 19.09.2019 г. по въззивно наказателно частно дело № 921, по описа за 2019 г. на Апелативен съд – София, за условното предсрочно освобождаване на австралийския гражданин Джок Полфрийман. „Съдийската колегия на Висшия съдебен съвет изразява своето безпокойство от ескалиращото обществено напрежение през последните дни, по повод съдебния акт, постановен от въззивен състав на Апелативен съд – София, за условното предсрочно освобождаване на австралийския гражданин Джок Полфрийман. Ние сме съпричастни към болката и страданията на близките на Андрей Монов, като споделяме тяхното усещане за нарушен баланс между правото и справедливостта. Правомощията и функциите на Висшия съдебен съвет обаче са прогласени в Конституцията на Република България и в Закона за съдебната власт. В съответствие с разпоредбата на чл. 16 от ЗСВ, Висшият съдебен съвет е административен орган, който не се намесва в правораздавателната дейност и не може да обсъжда, контролира или ревизира съдебни актове. Съгласно чл. 119 от Конституцията на Република България правораздаването се осъществява от Върховния касационен съд, Върховния административен съд, апелативни, окръжни, военни и районни съдилища, като при противоречива или неправилна практика по тълкуването и прилагането на закона се приема тълкувателно решение от Върховния касационен съд, който упражнява върховен надзор за точното и еднакво приложение на законите от всички съдилища. По отношение на твърденията за нарушена независимост и безпристрастност на магистратите от съдебния състав, и за постановен от тях съдебен акт под натиск, както и за уронване на престижа на съдебната власт с посоченото определение, Съдийската колегия на ВСС предоставя получения сигнал от Националния младежки комитет на Политическа партия ВМРО-БНД, за извършване на надлежна проверка, на основание чл. 175к, ал. 3 и ал. 4 на ЗСВ, от компетентния орган – Инспектората към ВСС.“ АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.09.24", "title": " Съдийската колегия на ВСС за случая „Полфрийман“: Споделяме усещането за нарушен баланс между правото и справедливостта"}
{"url": "https://trud.bg/%d0%bf%d1%80%d0%be%d1%84-%d0%bf%d0%b0%d1%81%d0%ba%d0%b0%d0%bb-%d0%b6%d0%b5%d0%bb%d1%8f%d0%b7%d0%ba%d0%be%d0%b2-%d0%b5-%d0%bd%d0%be%d0%b2%d0%b8%d1%8f%d1%82-%d0%b8%d0%b7%d0%bf%d1%8a%d0%bb%d0%bd%d0%b8/", "text": "Проф. д-р Паскал Желязков, д.в.м е новият изпълнителен директор на Българската агенция по безопасност на храните. Заеманата от него позиция до момента е директор на Национален Диагностичен Научноизследователски Ветеринарномедицински Институт „Проф. Д-р Г. Павлов“. Проф. Желязков има дългогодишен опит като ръководител на структури с научноизследователска, диагностична и аналитична дейност. Бил е началник отдел в Център за оценка на риска, директор на Национална научноизследователска станция по ловно стопанство, биология и болести по дивеча, както и зам.-генерален директор в Национална Ветеринарномедицинска Служба. Има над 90 научни публикации и научни доклади. По образование е ветеринарен лекар, завършил е Висшия Институт по зоотехника и ветеринарна медицина гр. Стара Загора. Владее английски и руски език. Назначен е и нов заместник-изпълнителен директор д-р Марияна Шумова, която към момента изпълнява длъжността началник отдел в дирекция „Граничен контрол“. Д-р Шумова е изпълнявала и длъжността директор на Областната дирекция по безопасност на храните в Хасково. Тя ще заеме позицията на доц. д-р Тодорка Янковска-Стефанова, д.в.м. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.09.24", "title": " Проф. Паскал Желязков е новият изпълнителен директор на БАБХ"}
{"url": "https://trud.bg/%d1%80%d0%b0%d0%b5%d0%b2%d0%b0-%d0%bc%d0%bd%d0%be%d0%b3%d0%be-%d0%be%d1%82-%d0%b4%d1%8a%d1%80%d0%b6%d0%b0%d0%b2%d0%b8-%d1%81%d0%b0-%d0%b2-%d1%88%d0%be%d0%ba-%d0%be%d1%82-%d1%81%d1%82%d0%b0%d0%b2/", "text": "Много от държавите са почти в шок, от случващото се в гимнастиката – обяви Илиана Раева след световното в Баку.  Въпреки безупречната игра ансамбълът не успя да спечели злато, като си тръгна със сребро на 5 топки и бронз в многобоя. „Такъв отбор не е имало в света и никой не е играл такава гимнастика – продължи тя. – Четири състезания по четири изигравания – 16 съчетания. Не само без грешка, а с абсолютно всичко, което изисква правилникът! Съсипана съм, толкова слаба никога не съм била в живота си!“ Все пак Боряна Калейн и Катрин Тасева успяха да спечелят олимпийски квоти в индивидуалното.", "date": "2019.09.24", "title": " Раева: Много от държави са в шок от ставащото в гимнастиката"}
{"url": "https://trud.bg/%d0%b1%d0%b8%d1%85-%d0%b8%d0%b7%d0%b1%d1%80%d0%b0%d0%bb-%d1%81%d1%8a%d1%89%d0%b8%d1%82%d0%b5-%d0%b8%d0%b3%d1%80%d0%b0%d1%87%d0%b8-%d0%b8-%d1%83%d1%82%d1%80%d0%b5-%d0%be%d0%b1%d1%8f%d0%b2%d0%b8-%d0%bf/", "text": "Волейболистите, които избрах през юли са същите, които бих извикал и утре – обяви селекционерът на националите Силвано Пранди. – А след европейското бих направил някои леки корекции, защото всяко първенство те научава на нещо ново. Така италианецът отговори на нападките на братята Георги и Валентин Братоеви, че не са повикани в отбора.  „Оставих ги извън състава, както направих със стотици български играчи – продължи наставникът пред Нова ТВ. – И на никого не давам обяснения защо не са повикани. Близнаците са симпатяги, с които съм имал невероятни отношения през годините. Да, Георги Братоев бе важен фактор при избора ми за титулярен разпределител, но то бе в слаба физическа форма.“ Самият волейболист изказаха мнение, че треньор, навършил 70 години, не би трябвало да води национален тим. Защото на тази възраст повечето страдат от деменция.  „Не знам какво точно е имал предвид – каза още Пранди. – Кой е толкова перфектен, че понякога да не забравя по нещо? Кой по света помни всичко…“ Все пак Професора призна, че европейското е било „зле изиграно“, в което нашите отпаднаха безславно на осминафиналите от Словения (1:3). Словения влезе във финалната четворка на европейското по волейбол, след като се наложи и над бившия шампион Русия с 3:1 (23, 22, -21, 21). На осминафиналите тимът на Алберто Джулиани отстрани България със същия резултат. А следващият му съперник ще е Полша. Момчетата, водени от белгийския треньор Витал Хайнен, се справиха с Германия – 3:0 и ще играят полуфинал, за първи път от 2011-а, когато спечелиха бронзовите медали. А на българина Добромир Добрев бе поверен снощи четвъртфинала между Сърбия и Украйна в Антверпен.", "date": "2019.09.24", "title": " Бих избрал същите играчи и утре, обяви Пранди"}
{"url": "https://trud.bg/%d1%81%d1%8a%d1%81%d0%b5%d0%b4%d0%b8-%d0%b7%d0%b0%d0%ba%d0%be%d0%bf%d1%87%d0%b0%d1%85%d0%b0-%d0%ba%d1%80%d0%b0%d0%b4%d0%b5%d1%86-%d0%bd%d0%b0-%d0%b7%d0%bb%d0%b0%d1%82%d0%bd%d0%b8-%d0%bd%d0%b0%d0%ba/", "text": "Съседи задържаха и предадоха на полицията опасен рецидивист, който проникнал в къща и задигнал златни накити. Това е станало на 22 септември през нощта, когато 56-годишният Петър Н. влязъл в чуждия дом, като разбил три врати. Бдителни съседи забелязали крадеца, защото знаели, че собствениците на къщата отстъстват по това време. Те го причакали, закопчали го и повикали полиция. Районната прокуратура във Варна е задържала за срок до 72 часа Петър Н. за кражба на златни накити с цел довеждането му в съда. Държавното обвинение го привлякло към наказателна отговорност за извършена кражба, която представлява опасен рецидив, съобщиха от пресцентъра на Апелативна прокуратура-Варна. Ще бъде внесено искане за определяне мярка за неотклонение „Задържане под стража“. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.09.24", "title": " Съседи закопчаха крадец на златни накити в чужд дом"}
{"url": "https://trud.bg/%d0%ba%d0%bb%d0%be%d0%bf-%d1%81%d0%b5-%d0%b2%d0%ba%d0%bb%d1%8e%d1%87%d0%b8-%d0%b2-%d0%b1%d0%bb%d0%b0%d0%b3%d0%be%d1%82%d0%b2%d0%be%d1%80%d0%b8%d1%82%d0%b5%d0%bb%d0%bd%d0%b0-%d0%ba%d0%b0%d1%83%d0%b7/", "text": "Юрген Клоп е безспорният победител в анкетата на ФИФА за най-добър треньор на 2019 година. Германецът спечели Шампионската лига и Суперкупата на УЕФА с „Ливърпул“. От сцената в Милано наставникът се включи в благотворителна кауза, започната от Хуан Мата, испанския халф на „Манчестър Юнайтед“. Клоп ще дарява по 1 процент от годишната си заплата за благотворителност. Германецът изпревари в анкетата Пеп Гуардиола. Двамата превърнаха Висшата лига в надбягване между два отбора. Там Гуардиола триумфира с титлата начело на „Сити“, а Клоп и „Ливърпул“ останаха на точка. На третото място е друг треньор от английския футбол – аржентинският предводител на „Тотнъм“ Маурисио Почетино. „ Преди 20 години никой не би предложил, че ще съм на това място – каза Клоп. – На много хора трябва да благодаря, но ще сложа на първо място семейството ми. Не приемам на 100 процента индивидуалните награди във футбола.“", "date": "2019.09.24", "title": " Клоп се включи в благотворителна кауза"}
{"url": "https://trud.bg/%d0%bd%d0%b0%d0%b4-54-%d1%85%d0%b8%d0%bb-%d0%bf%d1%80%d0%b5%d0%b2%d0%be%d0%b7%d0%bd%d0%b8-%d1%81%d1%80%d0%b5%d0%b4%d1%81%d1%82%d0%b2%d0%b0-%d1%81%d0%b0-%d0%bc%d0%b8%d0%bd%d0%b0%d0%bb%d0%b8-%d0%bf/", "text": "54 067 превозни средства са преброили трафик камерите на АМ „Тракия“ на изхода на София на 20 септември – последният работен ден преди трите почивни дни около Деня на Независимостта. Това съобщиха от пресслужбата на АПИ. От тях пътуващите към Бургас са 28 712, а в посока София – 25 355 превозни средства, отчитат трафик камерите на Агенция „Пътна инфраструктура“ на изхода на София. На 23 септември /понеделник/, последният от трите неработни дни за празника, са преброени 47 819 автомобила. От тях пътуващите към столицата са 32 420. По АМ „Хемус“ в петък /20 септември/ трафикът е 39 517 МПС, от които 23 655 автомобила в посока Варна. В последния почивен ден /23 септември/, пътуващите от Ботевград към София автомобили са 24 029. На трето място по интензивност на движението е участъкът от път I-1 през Владая. На 23 септември преброителният пункт при Драгичево е отчел 20 364 автомобила, пътуващи към столицата. Почти същите стойности – 20 412 МПС, се наблюдават и на 20 септември за излизащите от София превозни средства. По пътя София – Калотина на 20 септември в посока границата със Сърбия са преминали 21 423 МПС, а на 23 септември в посока към столицата са отчетени 16 144 автомобила. Повече от 16 300 автомобила са проверили инспекторите на Националното тол управление в периода 20-23 септември за платена винетна такса. Установени са близо 1 400 нарушители, като повече от половината от тях са чужденци (775). Наложени са 1192 компенсаторни такси на обща стойност 21 770 лв. Съставени са 166 акта за установяване на административно нарушение От началото на годината инспекторите от тол контрола са проверили близо 1,1 млн. автомобила, като са констатирани близо 80 000 нарушители и стойността на наложените компенсаторни такси е над 3,8 млн. лв.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.09.24", "title": " Над 54 хил. превозни средства са минали по магистрала „Тракия“ в петък преди трите почивни дни\t"}
{"url": "https://trud.bg/%d1%81%d0%b5%d0%b4%d0%bc%d0%be%d0%ba%d0%bb%d0%b0%d1%81%d0%bd%d0%b8%d1%86%d0%b8-%d0%bf%d0%be%d0%b4%d0%b0%d1%80%d0%b8%d1%85%d0%b0-%d1%81%d0%b2%d0%be%d0%b8-%d0%ba%d0%b0%d1%80%d1%82%d0%b8%d0%bd%d0%b8/", "text": "50 картини, изработени от ученици от бургаското ОУ „Александър Георгиев – Коджакафалията“, вече украсяват болнични отделения в УМБАЛ Бургас. Те са правени с помощта на преподавателя по изобразително изкуство Свилен Генов и психолога на училището Севил Иванова. Творбите са релефни, създадени са по специална техника – оцветен пластилин, запечатан с лак. Днес част от авторите дойдоха в болницата, за да окачат картините в детските отделения и детския спешен кабинет. „Щастлив съм, че една отдавна замисляна идея намери своята реализация. От детските рисунки винаги лъха надежда, топлота и искреност. Сигурен съм, че те ще помогнат за по-бързото възстановяване на пациентите и ще ги заредят точно с тази надежда, от която имат нужда. Именно моменти ми носят най-голямо удовлетворение като учител“, сподели Свилен Генов. Дарението е реализирано със съдействието на д-р Светослав Тодоров, специализант по неврохирургия в УМБАЛ Бургас, и с помощта на Мария Маркова и Кирил Танев, които са рамкирали творбите. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.09.24", "title": " Седмокласници подариха свои картини на болничните отделения"}
{"url": "https://trud.bg/%d1%82%d0%be%d1%82%d0%be-%d0%be%d1%82-%d1%81%d0%ba%d0%b0%d0%bd%d0%b4%d0%b0%d1%83-%d1%81%d1%82%d0%b0%d0%bd%d0%b0-%d1%82%d0%b0%d1%82%d0%ba%d0%be-%d0%bd%d0%b0-%d0%bc%d0%be%d0%bc%d1%87%d0%b5-%d0%ba/", "text": "Рапърът от известното дуо „Скандау“ – Йонислав Йотов, стана татко за първи път през уикенда. Момченцето и майката Кристин Петринска са добре. Тото и Криси вече са дали име на сина си и то е Доминик. Това съобщи представител на изпълнителя пред  . Рапърът и приятелката ще се похвалят с новия член на семейството си, но засега имат нужда от уединение, за да се порадват на най-големия подарък в съвместния им живот. Преди няколко месеца по време на тв участие Тото сподели, че Кристин е най-красивата жена. Той сподели още, че самият той има голяма нужда от любов. Тогава изпълнителят допълни, че детето е смисълът на живота. Тото и Кристин са заедно от около година. Рапърът имаше бурна любов с бившата си приятелка Яна, с която се раздели заради изневяра от негова страна. След като обяви връзката си с Кристин, той сподели: „По-влюбен съм отвсякога. Досега не съм изпитвал толкова сериозни чувства към някого.“ През уикенда с  , който се похвали с новината в социалните мрежи. Междувременно все по-упорити стават слуховете, че и   е бременна. Официално потвърждение обаче все още няма. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.09.24", "title": " Тото от „Скандау“ стана татко на момче, кръстиха го Доминик"}
{"url": "https://trud.bg/%d0%b2%d0%b0%d0%b4%d0%b0-%d0%b7%d0%b0%d0%bf%d0%bb%d0%b0%d1%88%d0%b8-%d1%80%d1%83%d1%81%d0%b8%d1%8f-%d1%81-%d0%b8%d0%b7%d1%85%d0%b2%d1%8a%d1%80%d0%bb%d1%8f%d0%bd%d0%b5-%d0%be%d1%82-%d1%82%d0%be%d0%ba/", "text": "Руските спортисти може да не бъдат допуснати до участие на олимпийските игри в Токио догодина, алармираха от Световната антидопингова агенция (ВАДА). Органът даде на руската страна 3 седмици да изясни несъответствието на данни, предоставени от московската лаборатория с други, получена от свой информатор. Това навело ВАДА на съмнения, че става въпрос за манипулиране на данни.  „Ситуацията е много сериозна – призна президентът на РОК Сергей Поздняков. – Участието ни в Токио е поставено под заплаха.“  А Международната асоциация по лека атлетика (ИААФ) удължи забраната за използване на руските символи на международни състезания и така 30 атлети на сборная ще участват като неутрални на световното първенство в Доха след 2 дни.", "date": "2019.09.24", "title": " ВАДА заплаши Русия с изхвърляне от Токио 2020"}
{"url": "https://trud.bg/%d0%ba%d0%bc%d0%b5%d1%82%d1%8a%d1%82-%d0%bd%d0%b0-%d0%b1%d0%bb%d0%b0%d0%b3%d0%be%d0%b5%d0%b2%d0%b3%d1%80%d0%b0%d0%b4-%d0%b4-%d1%80-%d0%b0%d1%82%d0%b0%d0%bd%d0%b0%d1%81-%d0%ba%d0%b0%d0%bc%d0%b1-32/", "text": "Кметът д-р Атанас Камбитов инспектира на място изградената светофарна уредба на кръстовището при квартал „Струмско“ в Благоевград. Днес светлинната сигнализация ще бъде въведена в експлоатация, за да облекчи автомобилния трафик и да улесни шофьорите, които преминават през едно от най-натоварените кръстовища в областния център. „Откриваме светофарната уредба на входа на квартал Струмско и следим трафика. Този проект е изключително важен за всички жители и гости на Благоевград. Много пъти получавахме такива молби от граждани, това беше едно от основните желания на хората и в инициативата „ТИ ПРЕДЛОЖИ! КМЕТЕ, НАПРАВИ!“, каза кметът д-р Атанас Камбитов.  Той призна, че Община Благоевград е обсъждала многократно идеята за монтиране на подобна светофарна уредба на въпросното кръстовище, но съгласуването с други институции отнело време. „Днес, след дълги съгласувателни процедури, откриваме тази светофарна уредба. Вярвам, че тя ще облекчи трафика и ще допринесе за сигурността на шофьорите“, допълни д-р Камбитов. Той увери, че през следващите 15 дни ще бъде направен подробен анализ на работата на светофарите. „Ще следим трафика и натоварванията в час пик, за да сме сигурни, че няма да се образуват тапи. Този анализ ще ни помогне да организираме най-оптимално работата на светофарите“, бе категоричен кметът на Благоевград. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.09.24", "title": " Кметът на Благоевград д-р Атанас Камбитов инспектира светофарната уредба при квартал „Струмско“"}
{"url": "https://trud.bg/%d0%ba%d0%bc%d0%b5%d1%82%d1%8a%d1%82-%d0%bd%d0%b0-%d0%b2%d0%b5%d0%bb%d0%b8%d0%ba%d0%be-%d1%82%d1%8a%d1%80%d0%bd%d0%be%d0%b2%d0%be-%d0%b4%d0%b0%d0%bd%d0%b8%d0%b5%d0%bb-%d0%bf%d0%b0%d0%bd%d0%be%d0%b2-11/", "text": "Над 125 млн. лева са инвестирани за развитието на община Велико Търново през последния мандат. Средствата са от европейски проекти, от държавния и от общинския бюджет. Това отчете кметът на Старата столица Даниел Панов, който е кандидат за трети мандат на управление. „За мен Велико Търново е кауза. През изминалите 4 г. за подобряване на градската среда по Програма „Региони в растеж” бяха привлечени 43 млн. лева. От тях са усвоени средства, които бяха вложени за ремонт на 38 улици в старата част на града, както и за Западната промишлена зона. Инвестирахме 8,6 млн. лева в образователна инфраструктура”, информира Панов. Той допълни, че предстои изпълнение на проект за интегрирания градския транспорт. В него са предвидени нови кръгови кръстовища, надлези, подходи към спирките. „По интегрирания план за градско развитие ще бъдат инвестирани 12 млн. лева. Предстои да бъде построена многофункционалната зала, която ще бъде и Експоцентър и зала за конгресен туризъм и ще разполага с над 1500 места. Така развиваме и най-големият отрасъл в общината-туризма. Над 47 % от Брутния вътрешен продукт на Велико Търново е свързан с туризма и всички дейности, които обслужва този отрасъл. Имаме много проекти за около 7,5 млн. лева за социална инфраструктура”, изтъкна Даниел Панов. Той сподели, че към трети мандат тръгва с множество приоритети. „Най-важното , че моят екип работи, променя Велико Търново към по-добро място за живеене и отглеждане на нашите деца и проектите, които тепърва ще бъдат реализирани, ще променят още повече облика на старопрестолния град”, каза Панов. Той благодари на търновци за градивните критики и сподели, че винаги ги вземал под внимание. „Искам да подчертая, че след края на втория ми във Велико Търново има промяна.Работата на кмета не е да бъде в кабинета, а да е в кварталите, по улиците, на терен. Винаги съм комуникирал с гражданите, включително за дребните проблеми, които са важни за кварталите и за хората. В града и общината през първия ми мандат се говореше за дупки, за лоши улици, запушени квартали, говореше се за лоша образователна инфраструктура, паркова среда, детски площадки. Смятам, че всичко това успяхме с много труд и постоянство да го свършим. Парковете са ремонтирани, почти цялата образователна инфраструктура е обновена, бизнесът винаги е откликвал. Изискванията на гражданите в последните няколко години вече се фокусираха в други посоки – в жилищните квартали”, изброи Панов. Той информира, че преди около три месеца е стартирало планиране в кв.„Колю Фичето”. „В квартала има 8 зони, проучени и заснети са три от тях. Над 220 паркоместа могат да бъдат организирани в услуга на живущите там. Остават други 5 зони и се надявам да излязат още повече места. Имаме визия да се направи и паркинг, но всичко това е въпрос на планиране и време, защото и аз, като всеки един гражданин , искам всичко да се случва бързо и хората да усещат тази промяна”, сподели Панов. Той припомни, че дейностите са започнали още през 2015 г. с междублоковите пространства в кв. „Бузлуджа”, а на следващата година и в кв. „Чолаковци”. „Повече от половината квартал е обновен, не само с улици, осветление,градска среда, но най-важното е, че детската градина, строена преди 40 години в момента има нова визия. Имаме и повече деца записани тази година, заради добрата инфраструктура. СУ „Комаров” е училище за над 1000 ученици, в момента са малко повече от 200. Имаме идея това училище да придобие иновативен статут, предстои кандидатстване по програми, включително по Норвежкия механизъм в края на тази година. Има два частни инвестиционни проекта, входирани миналата седмица в общината. Единият е за многоетажен паркинг, вече има инвеститори, които инвестират в този тип услуга. Няма град в България, който да няма проблем с паркирането”, изтъкна Панов. Той е категоричен, че за да се случи една успешна промяна трябват много усилия, работа, труд – не само на администрацията, към която всички са насочили своето внимание, но трябва да има и гражданска съвест, активност, което в последните няколко години вече се случва. „ Всеки търновец има отношение към промяната на жилищния си квартал, стария град, училището или градината на своето дете. Разглеждали сме предложенията и жалбите като приоритетна форма, която трябва да се реши първа. Работата трябва да е последователна, а това сме го направили. Поех общината, когато бюджетът и беше близо 50 000 000 лв. през 2011 г. Сега, без увеличаване на данъците за 8 г. община Велико Търново разполага с двоен бюджет – почти 100 млн. лв. Няма как да отрека, че това се дължи най-вече на добрата ни комуникация с изпълнителната и законодателната власт”, сподели Даниел Панов. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.09.24", "title": " Кметът на Велико Търново Даниел Панов: Инвестирахме над 125 млн. лева за 4 години за развитието на общината"}
{"url": "https://trud.bg/%d0%bf%d0%be-%d0%bf%d1%8a%d1%80%d0%b2%d0%be%d0%bd%d0%b0%d1%87%d0%b0%d0%bb%d0%bd%d0%b8-%d0%b4%d0%b0%d0%bd%d0%bd%d0%b8-%d0%bf%d0%be%d1%87%d0%b8%d0%bd%d0%b0%d0%bb%d0%b8%d1%8f%d1%82-%d0%b2-%d0%b1%d1%80/", "text": "Първоначалните данни на белгийската полиция по   сочат самоубийство. Това коментираха пред   от посолството ни в Белгия. От там допълниха, че оказват пълно съдействие на близките. Смъртта на 36-годишния Искрен Йорданов от Русе е настъпила на 17 септември. „Искрен е имал близка белгийка. Опитахме да се свържем с нея, но никакъв успех. Надявам се федералните власти да ни обяснят и дадат подробна информация, за което сме направили запитване“, каза Малин Месалски, завеждащ консулска служба към посолството в Брюксел. Мъжът бе намерен мъртъв в гаража на китайското посолство в Брюксел. Той е заминал за Белгия при приятелка на 13 септември. Два дни по-късно говори с майка си по телефона за последно, след което повече връзка с него няма. На 20 септември семейството в Русе е потърсено от полицията, за да ги уведомят, че Искрен е починал в Брюксел на територията на китайското посолство. Информацията до българските власти е подадена от Интерпол. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.09.24", "title": " По първоначални данни починалият в Брюксел българин се е самоубил"}
{"url": "https://trud.bg/%d1%80%d0%b5%d0%b0%d0%bb-%d0%bf%d1%80%d0%b5%d0%b2%d0%b7%d0%b5-%d0%b8%d0%b4%d0%b5%d0%b0%d0%bb%d0%bd%d0%b8%d1%8f-%d0%be%d1%82%d0%b1%d0%be%d1%80/", "text": "Най-голям смут сред феновете по света настана заради обявения от ФИФА идеален тим за 2019 година. В едни от най-слабите 12 месеца в историята си „Реал“ излъчи четирима представители начело с превърналия се в твърда резерва Марсело. За десети път в отбора на ФИФА попада „белият“ капитан Серхио Рамос. Място в тима получи и Лука Модрич, миналогодишният най-добър в света. Четвъртият от „Сантяго Бернабеу“ е Еден Азар, но заради заслугите си към „Челси“ до края на миналия сезон. Нито един от звездното нападение на „Ливърпул“ – Садио Мане, Роберто Фирмино и Мохамед Салах, не попадна в идеалните 11. А сенегалецът и египтянинът са четвърти и пети в класацията за най-добър играч. Атаката се води от Меси, Роналдо и Килиън Мбапе. Гласуваше се между 55 номинирани от ФИФА футболисти. Нито едно място не спечели и „Тотнъм“, който игра финал в Шампионската лига. Същото се отнася и за английския шампион „Манчестър Сити“, определен от Юрген Клоп като най-силния отбор в света. Идеалният тим: Алисон („Ливърпу“), Серхио Рамос („Реал“), Матийс де Лихт („Аякс“ и „Ювентус“), Върдил ван Дайк („Ливърпул“), Еден Азар („Челси“ и „Реал“), Лука Модрич („Реал“), Френки де Йонг („Аякс“ и „Барселона“), Лионел Меси („Барселона“), Кристиано Роналдо („Ювентус“), Килиън Мбапе („Пари Сен Жермен“).", "date": "2019.09.24", "title": " „Реал“ превзе идеалния отбор"}
{"url": "https://trud.bg/%d0%bc%d0%b5%d0%bd%d0%b8%d0%b4%d0%b6%d1%8a%d1%80%d1%8a%d1%82-%d0%bd%d0%b0-%d0%bf%d0%be%d1%87%d0%b8%d0%bd%d0%b0%d0%bb%d0%b8%d1%8f-%d0%b1%d0%be%d0%ba%d1%81%d1%8c%d0%be%d1%80-%d0%b7%d0%b0-%d0%bc%d0%b5/", "text": "Мениджърът на починалия боксьор Борис Станчов твърди, че не е бил наясно, че състезателят се явяват на мачове под фалшива самоличност. Венцислав Георгиев е организирал срещите му на профиринга до момента, включително последния в Шкодра (Албания).  „За мен той беше Исус Величков, по прякор Боби Джи – признава Георгиев. – На кантара преди мача в Албания се подписа като Исус Величков и аз се подписах отдолу.“  Той отхвърли обвиненията на семейството на Станчов, че е виновен за трагичния инцидент. Според Лиляна, сестра на боксьора, Борис се е биел със самоличността на своя братовчед Величков, за да не трупа загуби на собственото си име. Самият Исус призна, че е дал документите на Станчов.  „Той има шест мача с моите данни – разкри Величков, който се оказа, че не е бил футболист на „Сливнишки герой“, както бе съобщено по-рано. – Доколкото знам, плащаха му да пада. Треньорът си го познава, знае че се казва Боби.“  Георгиев твърди, че няма представа каква може да е причината за смъртта.  „През цялото време ми казваше, че ще издържи и дори на моменти водеше боя – смята мениджърът. – След случилото се отидох при семейството му да им върна документите и да дам 400 евро, колкото беше получил Борис от тази среща. Баща му каза, че нямало да го пусне, ако е знаел, че се бие под чуждо име.“", "date": "2019.09.24", "title": " Мениджърът на починалия боксьор: За мен той беше Исус по прякор Боби Джи"}
{"url": "https://trud.bg/%d1%80%d1%83%d0%bc%d0%b5%d0%bd-%d0%bf%d0%b5%d1%82%d0%ba%d0%be%d0%b2-%d1%80%d0%b5%d1%88%d0%b5%d0%bd%d0%b8%d0%b5%d1%82%d0%be-%d0%bd%d0%b0-%d1%81%d1%8a%d0%b4%d0%b0-%d0%b4%d0%b0-%d0%bf%d1%83%d1%81%d0%bd/", "text": "„Решението на съда, да пусне предсрочно убиеца Пофрийман, е вулгарно и цинично. Маса адвокати заеха позиция, че има неспазване на практиките. Очевидно Хелзинкският комитет гледа на съдия Калпакчиев и на Пофрийман като на хора с еднакви заслуги пред обществото. Това заяви бившият министър на вътрешните работи Румен Петков пред „Нова тв“. „Калин Калпакчиев два пъти е получавал наградата на БХК „Човек на годината”. За високото отличие беше номиниран и Пофрийман. ВСС много внимателно трябва да прецени ролята и на тримата съдии. Нашата държава трябва да се намеси, защото иначе един изверг, който е извършил жестоко убийство и е направил опит за второ такова, ще бъде освободен”, каза той. Той допълни, че вероятно става въпрос за конфликт на интереси от страна на тримата магистрати от Софийския апалетивен съд, решили да освободят предсрочно Пофрийман . „В мотивите на САС относно решението им никъде не е посочено кой е доклатчикът. Не вярвам съдиите да имат срам. Едва ли това е причината да не е посочен доклатчикът”, поясни Петков. По думите му ВСС трябва да ги остави да си вадят хляба на свободна практика, а не да им гарантира имунитет. Той допълни, че политизирането на случая е грозно. Според него трябва да се сложи край на намаляването на присъдата при добро поведение. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.09.24", "title": " Румен Петков: Решението на съда да пусне предсрочно убиеца Пофрийман е вулгарно и цинично"}
{"url": "https://trud.bg/%d1%86%d0%b0%d1%86%d0%b0%d1%80%d0%be%d0%b2-%d0%b2%d0%bd%d0%b5%d1%81%d0%b5-%d0%b8%d1%81%d0%ba%d0%b0%d0%bd%d0%b5-%d0%b2%d0%ba%d1%81-%d0%b4%d0%b0-%d0%b2%d1%8a%d0%b7%d0%be%d0%b1%d0%bd%d0%be%d0%b2%d0%b8/", "text": "Днес, 24.09.2019 г., до главния прокурор постъпи молба от Аксения и Христо Монови – родители на убития Андрей Монов, за внасяне на искане до Върховния касационен съд за възобновяване на производството по условно предсрочно освобождаване на Джок Полфрийман, осъден за убийството на сина им, съобщиха от държавното обвинение. Изложени са съображения за наличие на правна възможност съдебният акт на Апелативен съд София да бъде проверен по реда на възобновяването, независимо от това, че е озаглавен „определение“, а не „решение“, както и този акт е постановен от незаконен състав. Приложено е копие от преводно нареждане от 12.06.2012г. за заплатена държавна такса от „Български хелзинкски комитет“/ БХК/ за регистрация на сдружение с нестопанска цел в полза на Джок Полфрийман. След като се запозна с постъпилата молба и определение № 429 от 19.09.2019 г. по внч дело № 921/2019 г. на Апелативен съд гр. София, днес 24.09.2019 г. главният прокурор Сотир Цацаров внесе във Върховния касационен съд искане за възобновяване на производството по делото и отмяна определението. Главният прокурор поиска Върховният касационен съд да спре изпълнението на съдебния акт. Пълният текст на искането на главния прокурор до ВКС: АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.09.24", "title": " Цацаров внесе искане ВКС да възобнови производството по освобождаването на Полфрийман"}
{"url": "https://trud.bg/%d0%b2-%d1%81%d0%b8%d0%bc%d0%b8%d1%82%d0%bb%d0%b8-%d0%b8%d0%b7%d0%b1%d0%be%d1%80%d0%b8%d1%82%d0%b5-%d0%bf%d1%80%d0%b8%d0%ba%d0%bb%d1%8e%d1%87%d0%b8%d1%85%d0%b0-%d0%ba%d0%bc%d0%b5%d1%82-%d0%b5-%d0%be/", "text": "Изборите в Симитли приключиха преди да са започнали. Апостол Апостолов е новият стар кмет на общината. Това е така, защото няма кандидат да претендира на Апостолов за кметското място в община Симитли. И следващите 4 години общината ще се управлява от Апостол Апостолов и екип. Единствени кандидати за кмет на кметство са и настоящите кметове на Черниче, Полена, Крупник, Полето, Брежани, Долно Осеново – Георги Стефанов, Веселин Топузов, Иванка Чакалска, Иван Манчев, Благой Стефанов, Бисер Сегменов. В изборния ден на 27-ми октомври ще се решава само съставът на новия общински съвет. Регистрирани за участие са две кандидатски листи, съобщиха от ОИК-Симитли . На партия ГЕРБ и Партия на зелените. Първоначално участие в Местни избори 2019, с регистрация в Общинската избирателна комисия в Симитли, заявиха 8 партии – ГЕРБ, Партия на зелените, ВМРО, Воля, БДС Радикали, Възраждане, Коалиция Ние гражданите, Коалиция Демократична България – обединени. Участието си в изборите персонализираха обаче само ГЕРБ и Партия на зелените. Това не е изненада за община Симитли, на миналите избори Апостолов отново бе без конкурент. Той е независим, не членува в никоя партия, а хората го обичат и наричат просто нашия Поли. За сегашния вот той бе подкрепен от ГЕРБ, а БСП му отказа подкрепа. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.09.24", "title": " В Симитли изборите приключиха, кмет е отново Апостол Апостолов"}
{"url": "https://trud.bg/%d0%be%d1%82%d0%bc%d0%b5%d0%bd%d1%8f-%d1%81%d0%b5-%d0%b0%d0%ba%d1%82%d1%8a%d1%82-%d0%b7%d0%b0-%d1%81%d0%bf%d0%b8%d1%80%d0%b0%d0%bd%d0%b5-%d0%bd%d0%b0-%d0%bc%d0%be%d1%89%d0%bd%d0%be%d1%81%d1%82%d0%b8/", "text": "Регионалната инспекция по околната среда и водите (РИОСВ)-Стара Загора днес издаде заповед, с която се преустановява принудителната административна мярка за спиране на дейността на котли №1,2,3,4,5 и 6 на горивната инсталация за производство на топлинна енергия на ТЕЦ „Брикел“ ЕАД, гр. Гълъбово, съобщиха от Министерството на околната среда и водите. Принудителната мярка беше наложена на 09.09.2019 г. заради установено използване на неразрешен вид гориво – биомаса, в нарушение на издаденото Комплексно разрешително на дружеството. Едно от основанията за налагане на мярката е установено при проверка на дружеството на 03.09.2019  г. – наличие на биомаса на транспортната лента, която подава гориво към работещ котел, както и съхранение на големи количества балирана слама с осигурен достъп до централата. Мярката на ТЕЦ „Брикел“ беше наложена с оглед невъзможността на оператора да гарантира спазването на екологичното законодателство чрез осигуряване на необходимите условия за съответствие на експлоатацията на инсталацията с действащото Комплексно разрешително. На 09.09.2019 г. РИОСВ-Стара Загора издаде предписания на ТЕЦ „Брикел” ЕАД да отстрани от площадките на предприятието наличните горива, които не са разрешени според действащото Комплексно разрешително. След уведомление от дружеството, че предписанията са изпълнени, днес РИОСВ-Стара Загора извърши проверка на място, която установи, че неразрешените горивата се отстранени от площадките на територията на предприятието. Проверката установи също, че операторът е изградил система за непрекъснато видеонаблюдение за контрол на съоръженията, осигуряващи подаване на горива към котлите на ТЕЦ-а. На РИОСВ-Стара Загора и органите за местно самоуправление е осигурен непрекъснат достъп в реално време до видеоизображенията, както и възможност за отдалечен преглед и съхраняване на информацията от системата за видеонаблюдение. Целта на системата е да се гарантира, че няма да бъде използван неразрешен вид гориво в предприятието. След като се увери в изпълнението на предписанията и в непрекъснатия достъп до системата за видеонаблюдение чрез предоставените IP-адреси, днес РИОСВ пристъпи към премахване на поставените пломби към генераторите, за да може да бъде възстановено подаването на гориво. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.09.24", "title": " Отменя се актът за спиране на мощности на ТЕЦ „Брикел“"}
{"url": "https://trud.bg/%d0%bd%d0%b0%d0%b9-%d0%bc%d0%b0%d0%bb%d0%ba%d0%be-%d1%82%d1%80%d0%b8%d0%bc%d0%b0-%d0%b4%d1%83%d1%88%d0%b8-%d1%81%d0%b0-%d0%b7%d0%b0%d0%b3%d0%b8%d0%bd%d0%b0%d0%bb%d0%b8-%d0%bf%d1%80%d0%b8-%d1%81%d0%b8/", "text": "Най-малко трима души са загинали, а десетки ранени, след като силно земетресение разтърси Източен Пакистан, като свидетели твърдят, че сграда се е срутила в администрирания от Пакистан Кашмир, предава AFP. Епицентърът на плиткото земетресение с магнитуд 5,2 по скалата на Рихтер е бил близо до кашмирския град Мирпур, приблизително на 20 километра северно от Джелум в селскостопанска провинция Пенджаб, според ревизирани данни, публикувани от Геологическата служба на САЩ. „Повече от 70 души са ранени и най-малко трима са загинали при земетресението“, заяви пред AFP служител на Държавния орган за управление на бедствията. Пакистанската армия разполага екипи за „авиационна и медицинска помощ“ заедно с войски в засегнатите райони в Кашмир, според нейния говорител. „Земетресението беше плитко – на 10 километра и се усети в по-голямата част от провинция Пенджаб и някои части на Хибер Пахтунхва. Най-лошо пострада град Мирпур, Азад Кашмир“, заяви главният метеоролог на Пакистан Мухаммад Риаз пред AFP. Премиерът на Пакистански Кашмир Раджа Фарук Хайдер Хан заяви, че най-малко 100 души са ранени и се лекуват в болница в Мирпур. „Нашата инфраструктура е унищожена“, каза Хан пред репортери. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.09.24", "title": " Най-малко трима души са загинали при силно земетресение в Пакистан"}
{"url": "https://trud.bg/%d1%80%d0%be%d0%bd%d0%b0%d0%bb%d0%b4%d0%be-%d0%b1%d0%be%d0%b9%d0%ba%d0%be%d1%82%d0%b8%d1%80%d0%b0-%d0%b8-%d1%81%d0%b5-%d0%bf%d0%be%d0%b4%d0%b8%d0%b3%d1%80%d0%b0%d0%b2%d0%b0-%d1%81-%d0%b8%d0%b7%d0%b1/", "text": "Вечеря между Лионел Меси и Кристиано Роналдо явно няма да има. Когато двамата останаха зад Върджил ван Дайк при наградите на УЕФА за №1 на сезона, португалецът обяви, че ще покани аржентинеца. Но… Кристиано е известен, че рядко присъства на церемонии, когато не е първи. А така беше при избора за футболист №1 в света на ФИФА. Милиони по света се учудиха защо Меси за шести рекорден път грабна трофея в анкетата между национални селекционери, капитани и избрани от световната централа журналисти. За поредна година ФИФА избра единствено „Труд“ в лицето на Боян Бойчев да гласува от медиите. Роналдо не отиде от Торино на церемонията в Милано. Минути след обявяването на Меси португалецът пусна снимка как чете книга върху диван и видимо нехае за церемонията на ФИФА. „Търпението и упоритостта са две характеристики, които отличават професионалиста от аматьора – написа Кристиано под фотоса. – Всяко нещо, което е голямо днес, в началото е било малко. Човек не може да направи всичко, но трябва да направи така, че да сбъдне мечтите си.“ Английската легенда Гари Линекер поздрави Меси, но отдаде повече почит в друга посока. Голмайсторът на Мондиал ‘ 86 публикува в туитър възхищение от Марсело Биелса. Аржентинският треньор на „Лийдс“ накара отбора си да пусне гол, защото преди това падна несправедлив гол срещу „Дарби Каунти“. Накрая „Лийдс“ не влезе във Висшата лига, но Биелса получи наградата на ФИФА за феърплей. Заслужава ли Меси да е №1 на 2019 година? Аржентинецът изведе „Барселона“ до титлата в Примера дивисион, вкарвайки 36 гола в 35 мача, но серията е от есента на 2018-а. Каталунците се провалиха в полуфинала на Шампионската лига срещу „Ливърпул“ и във финала за купата срещу „Валенсия“. Меси бе твърде „тих“ и с националния отбор на Копа Америка. Вторият Ван Дайк триумфира с две еврокупи – Шампионската лига и Суперкупата на Европа. Освен това игра с Холандия във финала на Лигата на нациите. Роналдо пък стана шампион на Италия и спечели Лигата на нациите с Португалия. Заради успехите през годината социалните медии полудяха в учудване защо точно Меси получи най-много гласове. От 2008-а година насам единствено Лука Модрич успя да наруши хегемонията на Лео и Кристиано за най-добър играч в света. Преди тях за последно стана бразилецът Кака. „ Не ме сравнявайте с Меси, аз съм горд, че съм в тройката“, каза Ван Дайк, който беше избран за най-добър на миналия сезон в европейския футбол от УЕФА. Унгарецът Даниел Жори получи наградата за най-красив гол на годината, носеща името на великия му сънародник Ференц Пушкаш. Футболистът вкара фамозен гол със задна ножица за „Дебрецен“ срещу „Ференцварош“. Само за справка – това беше дебютът на 18-годишния тийнейджър!", "date": "2019.09.24", "title": " Роналдо бойкотира и се подиграва с избора на Меси"}
{"url": "https://trud.bg/%d0%b0%d1%80%d0%bd%d0%b0%d1%83%d0%b4%d0%be%d0%b2%d0%b0-%d0%b7%d0%b0-%d0%bf%d0%be%d0%bb%d1%84%d1%80%d0%b8%d0%b9%d0%bc%d0%b0%d0%bd-%d0%b5%d0%b4%d0%bd%d0%be-%d0%be%d1%82-%d0%be%d1%81%d0%bd%d0%be%d0%b2/", "text": "След като главният   молба на родителите на убития студент Андрей Монов, както и като прецени мотивите на атакуваното определение от Софийския апелативен съд и се запозна с материалите по делото прецени, че са на лице основания за възобновяване на това производство и затова сезира Върховния касационен съд. Това заяви на брифинг говорителят на главния прокурор Румяна Арнаудова. „Основанията са две – неспазването на изискуемата форма на произнасяне на Софийския апелативен съд като становището на главният прокурор е, че е следвало този съд да се произнесе с решение, тъй като такъв е законът, такъв е наказателно процесуален кодекс, но въпреки това и въпреки че не е спазена тази форма Софийският апелативен съд се е произнесъл по начин, който противопоставя невъзможност да се поиска възобновяване на това производство“, добави Арнаудова. „Второто основание да се поиска възобновяване на това производство са доказателствата за незаконен състав. Това определение според доказателствата по делото е постановено от незаконен състав от двама от общо тримата съдии са имали законно основание за самоотвод. Това те не са сторили въпреки задълженията си по закон, тъй като има достатъчно доказателства за отношения включително и лични на председателя на състава и на докладчика по това производство, за които те са били длъжни да съобщят“, обясни още говорителят на главния прокурор. „Софийския апелативен съд отмени определение на Софийски градски съд и постанови условно предсрочно освобождаване на Джок Полфрийман с остатък повече от 6 годни и половина, което беше постановено на 19 септември с акт озаглавен от Софийския апелативен съд определение, което е окончателно и беше изпълнено незабавно. Още на 19 септември Полфрийман свободен гражданин. Независимо от произнасянето на съда, независимо от начина, по който беше съобщено и на прокуратурата и на медиите днес главният прокурор беше сезиран с молба от родителите на починалото момче, което е убито от Полфрийман с искане на внасяне на искане за възобновяване на това производство с условното предсрочно освобождаване на извършителя на престъплението“, коментира Арнаудова. Незаконният състав е абсолютно основание за отмяна на постановен съдебен акт, заяви тя. „Още пред Софийски градски съд са поставени огромен обем доказателства за това налице ли са условията за постановяване на условно предсрочно освобождаване на Полфрийман. Три от тези доказателства са положителна характеристика от Български хелзинкски комитет, както и две становища от пастор и от отец. Съдът в решението е анализирал тези доказателства, но е дал превес на становището на затворническата администрация, по силата, на което макар започнал процес на поправяне все още не са постигнати целите на наказанието и не са налице условия за условно предсрочно освобождаване на лицето“, каза още тя. „Точно тези доказателства са оценени в други светлина от Софийски апелативен съд и са дали съдиите превес на тези доказателства, игнорирайки до голяма част становището на затворническата администрация, която има пряко наблюдение върху процесите на поправяне на извършителят на престъплението“, обясни Арнаудова. „Установени са били налични и тези факти, че председателят на състава двукратно е бил награждаван от Български хелзинкски комитет като човек на годината в организираната от тази неправителствена организация класация. Съдията докладчик е била съавтор в годишният доклад за 2016 година за същата неправителствена организация. Тези лични отношения е трябвало да бъдат обявени от съдиите, трябвало е да се самоотведат, доколкото те по този начин са показвали и съпричастност към идеята на неправителствената организация. Фактът, че не са направили дължимото за всеки един магистрат поведение и не са предприели необходимите действия поставя под съмнение законността на съдебния акт, защото всички граждани имат право да получат безпристрастно правосъдие“, подчерта говорителят на главният прокурор. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.09.24", "title": " Арнаудова за Полфрийман: Едно от основанията да се поиска възобновяване на производството са доказателствата за незаконен състав"}
{"url": "https://trud.bg/%d0%b2%d0%be%d0%b4%d1%8f%d1%82-%d0%b0%d0%b2%d1%81%d1%82%d1%80%d0%b0%d0%bb%d0%b8%d0%b9%d1%81%d0%ba%d0%b8-%d0%bd%d0%be%d0%ba%d0%b0%d1%83%d1%82%d1%8c%d0%be%d1%80-%d0%bd%d0%b0-%d0%ba%d0%be%d0%b1%d1%80/", "text": "Австралиецът Марк де Мори е най-вероятният съперник на Кубрат Пулев за галата на 9 ноември във Фресно, Калифорния. Българският боксьор се завръща на ринга след 7-месечна пауза, последвала победата му над румънеца Богдан Дину и наказанието за сексуален тормоз заради целувка с репортерка.  Боят ще е подгряващ за главния мач между Джамел Херинг и Ламонт Роуч.  Де Мори има авторитетен рекорд – 37 победи, 2 загуби и 2 равни мача, като доста висок е процентът на нокаутите – 33.  37-годишният австралиец е известен и с особения си стил, като има навика често да отпуска ръцете си покрай тялото и да провокира съперниците. Той е в серия от 7 поредни победи с нокаут, а последната му загуба беше през 2016-а от британеца Дейвид Хей, който го нокаутира в първия рунд при завръщането си на ринга.", "date": "2019.09.24", "title": " Водят австралийски нокаутьор на Кобрата"}
{"url": "https://trud.bg/%d0%b1%d1%8a%d0%bb%d0%b3%d0%b0%d1%80%d0%b8%d1%8f-%d0%b8%d1%81%d0%ba%d0%b0-%d0%b4%d0%b6%d0%be%d0%ba-%d0%b2-%d0%b7%d0%b0%d1%82%d0%b2%d0%be%d1%80%d0%b0/", "text": "Главният прокурор Сотир Цацаров внесе искане за възобновяване на делото за предсрочното пускане на убиеца Австралийският убиец Джок Полфрийман да се върне в затвора, а делото за неговото предсрочно освобождане да бъде гледано отново. Искане за спиране на действието на съдебното определение, постановено от състава с председател Калин Калпакчиев, и възобновяване на производството, внесе главният прокурор Сотир Цацаров във Върховния касационен съд. Рано сутринта Аксиния и Христо Монови – зачернените родители на загиналия студент Андрей Монов, подадоха жалба в прокуратурата и още същия ден обвинител №1 прие мотивите им, че са извършени съществени процесулани нарушения при постановяване на съдебния акт. Сред тях и е и конфликтът на интереси на Калпакчиев и докладчикът по делото Весислава Иванова, които би следвало да си направят отвод заради връзките си с Българския хелзински комитет. В същото време вълната от гняв от пускането на убиеца продължи да се разраства. От ВМРО поискаха Висшият съдебен съвет (ВСС) да назначи дисциплинарна проверка на съдиите Калин Калпакчиев и Весислава Иванова. Партия “Атака” организира протест пред Съдебната палата с искане за оставката на Калпакчиев. За утре – 26 септември, от 18 ч на площад “България” пред НДК, в социалните мрежи се подготвя национален митинг срещу освобождаването на Джок.   Христо Монов – бащата на убития студент, пред “Труд”:  Пускането на убиеца е не само неморален, а и неграмотен акт  “Не само неморален, но и правно неграмотен се оказа актът на съдиите, освободили предсрочно от затвора убиеца на сина ми”. Това обяви пред “Труд” Христо Монов, баща на убития през 2007 г. студент Андрей Монов. Родителите на момчето внесоха в прокуратурата искане за възобновяване на делото на основание на формално нарушение на Наказателно процесуалния кодекс. “Двама от членовете на този съдийски състав – Калпакчиев и Иванова, се покриха с позор за цял живот, който ще носят и семействата, и децата им, защото те не просто постановиха един акт, който е срам за българското национално самочувствие, но и нарушиха закона. Жалбата ни е за това, че е нарушен чл. 32 от НПК. Съставът си е измислил “определение”, а определение се произнася от първата инстанция. Като втора инстанция те гледат жалбата на Полфрийман и на нея трябва да отговорят с решение, а не с определение. Затова искаме възобновяване на делото, като даваме и шанс на българското правосъдие да поправи актът на този състав. Защо са постъпил така – те трябва да кажат. Не предполагам, че са правно неграмотни. Може би са мотивирани по някакъв друг начин. Точно затова искаме възобновяване, защото съставът не е независим, а предопределен. А и двамата съдии – Калпакчиев и Иванов, са много тясно свързани с Българския хелзинкски комитет”, каза още Христо Монов. Той призна, че от пет дни, след като е научил за съдебния акт, не е спал, ял и усеща, че е на ръба на физическите си възможности. “Благодаря на всички, които заявиха, че ще присъстват на протеста на 26 септември на площад “България”. Сега е моментът да си подредим къщичката, за да не могат да влизат с гнусни души и кални крака”, допълни почерненият баща.   Съдийската колегия на ВСС:  Нарушен е балансът между право и справедливост  “Съдийската колегия на Висшия съдебен съвет изразява своето безпокойство от ескалиращото обществено напрежение през последните дни, по повод съдебния акт, постановен от въззивен състав на Апелативен съд – София, за условното предсрочно освобождаване на австралийския гражданин Джок Полфрийман. Ние сме съпричастни към болката и страданията на близките на Андрей Монов, като споделяме тяхното усещане за нарушен баланс между правото и справедливостта” Това обявиха от съдийската колегия на ВСС. Изявената позиция бе по повод внесеното от младежката организация на ВМРО искане за дисциплинарно производство срещу съдиите Калпакчиев и Иванова заради съмнения в тяхната независимост и безпристрастност, както и за уронване на престижа на съдебната власт. От съдийската колегия на ВСС уточняват, че нямат правомощия да се намесват в дейността на съдилищата, но ще предоставят получения от ВМРО сигнал за извършване на надлежна проверка на Инспектората към ВСС.   Калпакчиев и Полфрийман с еднакви номинации от БХК Председателят на състава и докладчикът по делото са в конфликт на интереси Председателят на съдебния състав Калин Калпакчиев и Весислава Иванова, докладчик по делото за пускането на Джок Полфрийман, са били в конфликт на интереси. Двамата мотивират определението си за предсрочно освобождаване на убиеца на доклад на Българският хелзинкски комитет (БХК), а като активисти на Съюза на съдиите са работили с тази неправителствена организация по общи становища и проекти, получавали са финансиране от общи донори като “Америка за България”, “Отворено общество” и др., писа сайта “Правен свят”. Нещо повече – Калпакчиев на два пъти е номиниран за конкурса на БХК “Човек на годината” и през 2013 и 2016 г. получава втора награда от същия конкурс. През 2016 г. пък Весислава Иванова участва в изготвянето на годишния доклад на БХК за човешките права в България. Същият комитет през 2015 г. номинира убиеца Джок Полфрийман за “Човек на годината”, плаща разходите за създаването на затворническата му организация и по делото му, което австралиецът води срещу България в Страсбург. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.09.24", "title": " България иска Джок в затвора"}
{"url": "https://trud.bg/%d1%80%d0%b0%d0%b7%d0%b1%d0%b8%d1%85%d0%b0-%d0%bf%d1%80%d0%b5%d1%81%d1%82%d1%8a%d0%bf%d0%bd%d0%b0-%d0%b3%d1%80%d1%83%d0%bf%d0%b0-%d0%b2-%d1%81%d0%be%d0%bb%d1%83%d0%bd-%d0%b7%d0%b0-%d0%bd%d0%b5%d0%bb/", "text": "Полицията в Солун е разкрила престъпна група, която се е занимавала с нелегални осиновявания от България, съобщи АНА-МПА. В рамките на полицейската операция са задържани 12 души, сред които адвокат и лекар, а цялата преписка включва повече от шейсет лица. Според съдебни източници сред арестуваните са и три грузинки, за които се смята, че са имали ръководна роля в престъпната група. Според същите източници многомесечното разследване е извадило на светло цяла „фабрика“ за нелегални осиновявания. В преписката са описани десетки случаи на жени от България, които са пътували до Гърция, съпровождани от членове на престъпната група, за да родят „по поръчка“, а новородените са били давани срещу заплащане на бездетни двойки. Цената на нелегалното осиновяване е достигала до 25 хиляди евро, в която, освен „цената“ на новороденото, са били включени и разходите по раждането. Цената е варирала според пола на детето и останалите му характеристики. В хода на разследването е разкрита и друга, също толкова доходна дейност на престъпната група, а именно – търговия с яйцеклетки. В преписката са описани случаи на млади жени, чужди гражданки, които са давали срещу заплащане яйцеклетки, а престъпната група ги е продавала. В случая с яйцеклетките изглежда, че са замесени частни клиники, които се занимават с асистирана репродукция. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.09.24", "title": " Разбиха престъпна група в Солун за нелегални осиновявания от България, задържани са 12 души"}
{"url": "https://trud.bg/%d1%81%d0%bb%d0%b8%d0%b2%d0%b5%d0%bd%d1%81%d0%ba%d0%b8%d1%8f%d1%82-%d0%b2%d0%bb%d0%b0%d0%b4%d0%b8%d0%ba%d0%b0-%d0%bf%d0%be%d0%bb%d0%be%d0%b6%d0%b8-%d0%bf%d1%8a%d1%80%d0%b2%d0%b8%d1%8f-%d0%ba%d0%b0/", "text": "Негово Високопреосвещенство сливенският митрополит Иоаникий освети местата и символично положи първия камък на нови църкви, които ще бъдат вдигнати в сливенските села Бинкос и Струпец. И в двете села досега не е имало православни храмове. Водосветът в Бинкос Дядо владика отслужи заедно с протосингела на митрополията отец Евгений Янакиев навръх празника на селото. Той пожела на жителите здраве, смирение и благоденствие. Сред многобройните гости на празника бе забелязана световната шампионка Станка Златева. Ден по-късно, на 24 септември, сливенският митрополит прочети молитва и отслужи водосвет и в Струпец. Терените, върху които ще бъдат построени новите църкви, са предоставени от общината. Средствата за градежа ще се събират с дарения от местното население и близките им.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.09.24", "title": " Сливенският владика положи първия камък на две нови църкви"}
{"url": "https://trud.bg/%d0%be%d1%81%d1%8a%d0%b4%d0%b8%d1%85%d0%b0-%d0%bd%d0%b0-1-%d0%b3-%d0%b7%d0%b0%d1%82%d0%b2%d0%be%d1%80-%d0%bc%d0%bd%d0%b8%d0%bc-%d1%88%d0%be%d1%84%d1%8c%d0%be%d1%80/", "text": "Районният съд в Лом е осъдил на една година лишаване от свобода условно млад мъж за шофиране с фалшив документ на територията на Германия, съобщиха от магистратурата. 24-годишният безработен Ц.Ц. е бил спрян от полицията в германския град Хаген, при което комисарите установили, че нашенецът карал с подправен документ, издаден на името на друго лице. При фалшифицирането Ц.Ц. променил личните данни и поставил своя собствена снимка на оригиналната заготовка. Мнимият шофьор ще трябва да плати и разноските по делото от 559 лв. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.09.24", "title": " Осъдиха на 1 г. затвор мним шофьор"}
{"url": "https://trud.bg/%d0%bc%d0%b0%d1%80%d0%b8%d1%8f-%d0%ba%d0%b0%d1%80%d0%b0%d0%ba%d1%83%d1%88%d0%b5%d0%b2%d0%b0-%d0%b2%d0%b4%d1%8a%d1%85%d0%bd%d0%be%d0%b2%d1%8f%d0%b2%d0%b0-%d0%b6%d0%b5%d0%bd%d0%b8%d1%82%d0%b5-%d1%81/", "text": "Талантливата млада пианистка Мария Каракушева, известна с експерименталните си компилации на смесване на поп, хаус и джаз жанрове с класическа музика, ще представи първия си самостоятелен албум Hearteclipse на 30 октомври. Промоцията ще бъде в MUSIC JAM CLUB – София, а билетите вече са в продажба в мрежата на  Eventim.  Това е истинско събитие на музикалната сцена, защото е първият български класически албум издаден от жена композитор, изпълнител и продуцент.     Мария Каракушева приема за своя лична кауза да вдъхновява жените. Трудният път, през който е минала, за да успее да създаде Hearteclipse й е показал, че дамите имат нужда от повече подкрепа и вдъхновение, за да си повярват в собствените си сили. Тук младата пианистка намира и пресечна точка със специалната програма Smart Lady на Първа инвестиционна банка. Програмата на банката е специално разработена, за да подпомага жените в бизнеса и да развива техния предприемачески дух. Това впечатлява Каракушева и тя приема каузата да подкрепя жените творци, а  Fibank  застава зад нея като спонсор на концерта, с който Мария ще представи своя първи самостоятелен албум – Hearteclipse. Младата изпълнителка включва в събитието още 8 други жени носещи името Мария. Те са творци работещи в различни сфери на изкуството, които ще разкажат своите вдъхновяващи истории, пример за успеха и трудностите, през които са минали, но не са ги спрели да са успешни. Сред тях са водещата Мария Силвестър, певицата Мария Илиева и балерината Маша Илиева. Концертът ще  e  съвместно с Иван Шопов, който е един от най-популярните български електронни музиканти. Специално участие ще вземат също така музикантите от Quarto Quartet и визуалният артист Петко Танчев. Каракушева се влюбва в класическата музика още на 5 годишна възраст, когато за започва да свири на пиано. Завършила е Националното музикално училище и Националната музикална академия с пълно отличие. Лауреат е на множество престижни международни конкурси за пиано и камерна музика и вече има зад гърба си над 50 концерта.", "date": "2019.09.24", "title": " Мария Каракушева вдъхновява жените с албума си Hearteclipse"}
{"url": "https://trud.bg/%d0%bb%d0%b5%d0%b2%d1%81%d0%ba%d0%b8-%d0%bb%d1%83%d0%ba%d0%be%d0%b9%d0%bb-%d0%b2%d0%b7%d0%b8%d0%bc%d0%b0-%d1%82%d0%b5%d0%b6%d0%ba%d0%be-%d0%ba%d1%80%d0%b8%d0%bb%d0%be/", "text": "Баскетболният вицешампион „Левски Лукойл“ продължава селекцията преди новия сезон. Към „сините“ се присъедини американецът Куан Чийтъм, който за последно бе част от тима на белгийския „Мехелен“. 24-годишният състезател играе на поста тежко крило и е с впечатляващи габарити – висок е 208 см и тежи 107 кг. Здравенякът ще замени в тима сънародника си Ричард Амарди, който получи тежка контузия по време на контрола.  Чийтъм е бил част от университетския отбор в Акрън, където има средно по 11,3 точки и 7 борби. А след това играе два сезона в Белгия и на сметката си има средно с по 13,4 т. и 6 борби за 36 мача.", "date": "2019.09.24", "title": " „Левски Лукойл“ взима тежко крило"}
{"url": "https://trud.bg/%d1%81%d0%bf%d1%80%d1%8f%d1%85%d0%b0-%d0%b4%d0%be%d1%81%d1%82%d0%b0%d0%b2%d0%ba%d0%b8%d1%82%d0%b5-%d0%bd%d0%b0-%d0%bf%d0%bb%d0%be%d0%b4%d0%be%d0%b2%d0%b5-%d0%b2-%d1%83%d1%87%d0%b8%d0%bb%d0%b8%d1%89/", "text": "Директори отказват да приемат продуктите Набутват търговци в схемата Директори на училища и детски градини връщат доставените плодове и зеленчуци по схемата “Училищен плод” и на практика децата не получават полагащите им се закуски. За това предупредиха производители, които са одобрени през 2018 г. като доставчици по схемата. В мейли до фирмите от учебните заведения обясняват, че отказват доставките, защото са получили указания от Държавен фонд “Земеделие” да не приемат никакви продукти по схемите “Училищен плод” и “Училищно мляко”, обясни Милена Рашева, управител на една от фирмите. Като претекст се използва обжалването на наредбата за условията и реда за прилагане на схемите, за която се чака решение на 5-членния състав на Върховния административен съд. Целта е в доставките да се вкарат търговци и прекупвачи, твърди Венцислав Михайлов, заместник-председател на Националната асоциация на млекопреработвателите в България. По думите му търговците изнудват производителите да кандидатстват с най-ниска цена, за да печелят те. Така, ако държавата дава 60 ст. за доза кашкавал по схемата “Училищно мляко”, те ни принуждават да им я даваме по 30 стотинки, а разликата отива в джоба им, обясни Михайлов. Затова директорите са подлъгани да правят нови процедури по избор на доставчик, въпреки че договорите на старите са до 2021 година. Производителите предлагат до излизане на решението на ВАС по казуса, фонд “Земеделие” да даде съответните указания на директорите. “Има действащи индивидуални административни актове, има подадени графици на директорите в голяма част от учебните заведения и фонд “Земеделие” трябва да приложи стария ред за условията и реда на прилагане на наредбата”, каза Венцислав Михайлов. Заради бездействието по проблема производителите поискаха оставките на земеделския министър Десислава Танева, нейния заместник Чавдар Маринов и изпълнителния директор на фонда Васил Грудев. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.09.24", "title": " Спряха доставките на плодове в училищата"}
{"url": "https://trud.bg/%d0%bf%d0%bb%d0%be%d1%89%d0%b0%d0%b4%d0%ba%d0%b0-%d0%b7%d0%b0-%d1%81%d0%ba%d0%b5%d0%b9%d1%82%d0%b1%d0%be%d1%80%d0%b4-%d1%81%d1%82%d1%80%d0%be%d1%8f%d1%82-%d0%b2-%d1%81%d0%bb%d0%b8%d0%b2%d0%b5%d0%bd/", "text": "Площадка за скейтборд ще бъде построена в центъра на Сливен, съобщиха от местната администрация. Това е първото по рода си съоръжение. То ще се намира върху общински терен, южно от централния кооперативен пазар. „С това ще разширим спортната инфраструктура. Ще има възможност да се организират събития, които да привличат млади хора от страната и чужбина”, каза на символичния старт на строителството кметът Стефан Радев. Площадката ще бъде оградена. Ще има различни съоръжения, които ще създават условия за тренировки и демонстративни състезания на скейтбордисти и ролер-скейтъри. Проектът се осъществява съвместно от общината и „Скейтклуб – Сливен”. Фирмата-изпълнител трябва да приключи работата си за 40 дни. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.09.24", "title": " Площадка за скейтборд строят в Сливен"}
