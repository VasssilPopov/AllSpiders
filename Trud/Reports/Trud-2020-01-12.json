{"url": "https://trud.bg/%d0%b2%d0%b4%d0%b8%d0%b3%d0%bd%d0%b0%d1%85%d0%b0-%d1%81-200-%d0%bb%d0%b2-%d0%b7%d0%b0%d0%bf%d0%bb%d0%b0%d1%82%d0%b8%d1%82%d0%b5-%d0%b2-%d1%81%d0%be%d1%84%d0%b8%d1%8f/", "text": "Силистра е на второ място със 155 лв. В десет области увеличението на възнагражденията е с над 100 лв. Заплатите в София нараснаха с 200 лв. за година. През септември средното възнаграждение в столицата е 1711 лв., при 1513 лв. за същия месец на миналата година, сочат последните официални данни на НСИ. Това представлява ръст с 13,1%. Заплатите в София не само са най-високи, но и нарастват най-бързо като абсолютна сума спрямо останалите райони на страната. Софиянци взимат с 445 лв. повече от средното възнаграждение за страната, което е в размер на 1266 лв. Но ако от данните на НСИ се извадят възнагражденията в столицата, се оказва че средната заплата за останалата територия на страната е малко над 1000 лв., а столичани взимат със 70% повече. Основната причина за това са инвестициите. София привлича над 50% от всичките инвестиции в страната. В резултат, въпреки че всяка година хиляди хора се местят от по-малките градове в София, безработицата в града е най-ниска. На второ място по ръст на заплатите е област Силистра. Увеличението на възнагражденията там е със 155 лв. за година, или с рекордните за страната 19,4%. Въпреки това средната заплата в Силистра остава сравнително ниска – само 954 лв. На трето място е област Добрич, където месечните възнаграждения са нараснали със 148 лв., или със 17,1% за година до 1011 лв. Всичко това става благодарение на инвестициите в тези области. Сериозен ръст от 130 лв. има и на заплатите в област Варна. Това представлява увеличение с 12,3% до 1189 лв. Челната петица се допълва от област Перник със 115 лв. допълнително на месец. Заплатите в Перник са нараснали с 13% за година средно до 1002 лв. Това се дължи на близостта на Перник до София и факта, че много хора от областта работят в столицата. Възнагражденията нарастват в цялата страна. Но само в 10 от 28-те обрасти увеличението е с над 100 лв. за година. В топ 10 влизат и областите Русе (+111 лв.), Габрово (+109 лв.), Търговище (+105 лв.), Хасково (+102 лв.) и Враца (+101 лв.). За страната средното възнаграждение е нараснало за година със 131 лв., или с 11,5% до 1266 лв. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.12", "title": "\n\t\t\tВдигнаха с 200 лв. заплатите в София\t\t\t"}
{"url": "https://trud.bg/%d0%b4%d0%b5%d1%87%d0%be-%d0%b4%d0%b5%d1%87%d0%b5%d0%b2-%d0%bd%d0%b0%d1%81%d1%82%d0%be%d1%8f-%d0%b7%d0%b0-%d0%be%d1%81%d0%bd%d0%be%d0%b2%d0%bd%d0%b0-%d1%80%d0%b5%d0%b2%d0%b8%d0%b7%d0%b8%d1%8f-%d0%bd/", "text": "Институцията не е адекватна на промените  Шефът на НЗОК Дечо Дечев настоя за основна ревизия на здравната каса, защото институцията не е адекватна на промените, които са настъпили в последните 20 години от съществуването й. “Нужни са не повече от шест здравни каси за цялата страна, а не 28, както е в момента, но една година преди парламентарни избори такава ревизия е невъзможна”, посочи той. Пред “Дарик радио” той обяви, че се оттегля от поста си. Управителят на здравната каса се аргументира с това, че е поел ангажимент само до 12 март, когато приключва настоящият мандат, но посочените от него примери за нередности в системата доизясниха останалите причини за решението му. По думите му НЗОК заплаща едно лекарство за частна болница на 7 пъти по-висока цена, отколкото същото за държавна и общинска. Парадоксът бил резултат от законови текстове на здравните власти, които той определи като лобистки. Според Дечев се налага и ограничаване на броя и на болниците, както и въвеждането на редица реформи. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.12", "title": "\n\t\t\tДечо Дечев настоя за основна ревизия на НЗОК\t\t\t"}
{"url": "https://trud.bg/%d0%b2%d0%b8%d0%b6%d1%82%d0%b5-%d0%b0%d0%ba%d1%86%d0%b5%d0%bd%d1%82%d0%b8%d1%82%d0%b5-%d0%b2-%d0%b1%d1%80%d0%be%d1%8f-%d0%bd%d0%b0-%d0%b2%d0%b5%d1%81%d1%82%d0%bd%d0%b8%d0%ba-%d1%82%d1%80%d1%83-559/", "text": "Малката коалиция с 3 варианта за поста на Нено Димов Предложенията са политически фигури заради влизането на правителството в последната година от мандата.             „Стомана” търгувала водата на Перник Спецпрокуратурата проверява версия за незаконни печалби.               Мержелее се ЕС на 2-3 скорости Целокупният още не е огладнял, мрази тихо, приема Борисов за най-малкото зло – анализ на д-р Илия Илиев.           Ядрената заплаха отшумя, но не и кризата у нас Стилът на Тръмп – без война печели войни, за да постига политическите си и преди всичко икономически цели – „ТВ Панорама“ с Иван Гарелов.         Политиката на централните банки доведе до повече ликвидност Резултатът няма да е трайно ускоряване на растежа, поради липсата на реформи от страна на правителствата – „Капитал и пазари“ с Димитър Чобанов.         Животът е стадион, а българите зяпаме от пейките, как други вкарват голове Веднъж Ванга ми каза, че вулканът в Рупите е затрупал огромен град с много черкви. После допълни, че там има даже огромен златен кръст, казва комикът Димитър Туджаров-Шкумбата в интервю за „Труд“.           Цар на Африка Силует на звездата на „Ливърпул“ Садио Мане. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.12", "title": "\n\t\t\tВижте акцентите в броя на вестник „Труд“ в понеделник, 13 януари 2020\t\t\t"}
{"url": "https://trud.bg/%d0%bd%d0%b0%d0%bf-%d1%81%d1%8a%d0%b1%d1%80%d0%b0-%d1%80%d0%b5%d0%ba%d0%be%d1%80%d0%b4%d0%bd%d0%b8-%d0%bf%d1%80%d0%b8%d1%85%d0%be%d0%b4%d0%b8/", "text": "23,8 млрд. лв. са общите постъпления от данъци и осигуровки по сметките на Националната агенция за приходите за 2019 г., съобщиха от ведомството. Сумата е с рекордните 2,8 млрд. лв. повече от постъпленията през 2018 г. и с 628 млн. лв. над планираното за годината. Данъчните приходи възлизат на 13,3 млрд. лв., като от данъка върху доходите на граждани в хазната са влезли над 3,6 млрд. лв. Постъпленията от корпоративни данъци са 2,8 млрд. лв., а нетните приходи от ДДС са 6,8 млрд. лв. Събраните осигуровки са общо 10,3 млрд. лв. „Приходите в НАП са на рекордно високо ниво през 2019 г. Ще запазим фокуса си към подобряване на общественото доверие и справедлива среда за правене на бизнес “, коментира изпълнителният директор на НАП Галя Димитрова. \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.12", "title": "\n\t\t\tНАП събра рекордни приходи\t\t\t"}
{"url": "https://trud.bg/%d1%81%d0%b8%d0%b4%d0%b5%d1%80%d0%be%d0%b2-%d0%ba%d1%8a%d0%bc-%d0%b1%d0%be%d1%80%d0%b8%d1%81%d0%be%d0%b2-%d0%b4%d0%be%d1%80%d0%b8-%d0%ba%d0%b0%d1%80%d0%b0%d0%ba%d0%b0%d1%87%d0%b0%d0%bd%d0%be%d0%b2/", "text": "„Премиерът Борисов се опасява, че ако отстрани Каракачанов от министерския пост, ще падне цялото правителство. Същия страх имаше и спрямо Валери Симеонов, когато го посъветвах да го смени след серия от скандали, за да се свърши нещо добро. След оставката на Симеонов правителството остана стабилно. Смятам, че ако Каракачанов бъдеотстранен заради корупционни основания, правителството пак няма да падне. Дали ВМРО ще оттегли подкрепата си, е друг въпрос, но ако го направят, ще затвърдят тезата, че са били в управлението само заради постове. Принципната позиция, която трябваше да заемат, е да назначат технократ за министър, както направи АТАКА, а не партийния си лидер, което придава една изкуствена стойност. Да не забравяме, че министърът на практика е слуга на народа.” Това заяви ексклузивно в предаването „Неделник” в ефира на АЛФА ТВ лидерът на АТАКА Волен Сидеров. Относно скандалите около екоминистъра лидерът на АТАКА заяви, че Нено Димов не е издържал теста за министър и въпреки че е човек на Иван Костов, е могъл да се покае и да направи добри неща за народа, за съжаление обаче той е избрал друг път – този на олигархичните кръгове и собствени интереси. Националистът заяви още, че Каракачанов носи отговорност за Димов, но не е бил разпитван, и припомни случая с друго назначение на лидера на ВМРО – Бате Харо, и схемата с продажбата на български паспорти. Сидеров дори се усъмни, че ако спецпрокуратурата влезе в Министерство на отбраната, може би също ще се натъкне на любопитна информация и за други сделки. В края на разговора Волен Сидеров разкри и приоритетите си за новия сезон в Общинския съвет. „Като член на социалната комисия възнамерявам да работя в сферата на социалните дейности. Възнамерявам да повдигна темата за недостига на общински жилища и да помогна на хора в нужда. Да дам надежда на пенсионерите и на многодетните семейства, че може да им се помогне.” \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.12", "title": "\n\t\t\tСидеров към Борисов: Дори Каракачанов да подаде оставка заради корупция, правителството ще оцелее\t\t\t"}
{"url": "https://trud.bg/%d1%82%d1%83%d1%80%d1%86%d0%b8%d1%8f-%d0%b5-%d1%81%d0%bf%d1%80%d1%8f%d0%bb%d0%b0-%d0%bd%d0%b0%d0%b4-1-%d0%bc%d0%b8%d0%bb%d0%b8%d0%be%d0%bd-%d0%bd%d0%b5%d0%bb%d0%b5%d0%b3%d0%b0%d0%bb%d0%bd%d0%b8-%d0%bc/", "text": "Турските власти са задържали над 1.2 милиона нелегални мигранти и са арестували над 27 хиляди каналджии в последните пет години. Това сочат последните данни, след като Анкара увеличи усилията си да спре мигрантите, които тръгват на опасни пътувания с цел да намерят по-добро бъдеще, пише вестник “Дейли Сабах”. Според данни на Генералната дирекция по управление на миграцията, турските власти са задържали рекордния брой от 454 662 нелегални мигранта в цялата страна през 2019 г. Повече от 200 000 души от тях са граждани на Афганистан, а над 71 000 са от Пакистан. Сирийските бежанци са на трето място в списъка с около 55 000 нелегални мигранти. В сравнение с предходни години, броят на задържаните мигранти отбелязва значително увеличение. За сравнение – през 2018 г. Турция е задържала 268 хил. мигранти, и по около 175 хил. през 2017 и 2016 г., и 146 000 души през 2015 г. Приблизително 28 000 трафиканти на хора /каналджии/ са били арестувани от турските власти през последните пет години, като само за миналата година те са над 9 хиляди души. Около 60 000 от мигрантите бяха задържани през миналата година във водите на Турция – опасно пътуване с цел търсене на по-добър живот, тъй като често то завършва със смърт. Лодките, които мигрантите използват, са твърде малки, често претоварени, и не могат да удържат на непредсказуемите условия в морето. Турция остава ключова транзитна спирка за нелегалните мигранти, които целят да преминат в Европа, за да започнат нов живот. Според официални данни на турското министерство на вътрешните работи, Турция е приела поне 4,2 милиона бежанци през 2017 г. Броят им вече е достигнал 4,9 милиона, от които 3,6 милиона са сирийци. Турция е на челно място по брой приети мигранти, като след нея се нареждат Ливан и Йордания, които са приели съответно 2,2 милиона и 1,2 милиона сирийски бежанци. Германия е дом за най-голям брой сирийски бежанци сред западните страни със 770 000, следвана от Швеция със 122 000. Бягащи от бедността и от военните конфликти, хиляди нелегални мигранти пристигат в Турция всяка година, за да се опитат да преминат незаконно в Западна Европа. Като страна с морски и сухопътни граници, споделени с България и Гърция, нелегалните мигранти са често срещана гледка в Турция. Нелегалните мигранти знаят и използват трите маршрута до европейските страни – Беломорски, Средиземноморски и Черноморски. Беломорието е най-популярно, тъй като е осеяно с гръцки острови в непосредствена близост до турските брегове. Преди пътуването си до бреговете на Егейско море, мигрантите обикновено влизат в Турция от южните или източните граници на страната. Нелегалната миграция се превърна в световен проблем в последните години заради нарастващите военни конфликти, но и заради икономически кризи и политическа несигурност, засягащи страни като Афганистан, Пакистан, Сирия, Ирак и Иран, както и други африкански държави. През 2016 г. Анкара и Европейският съюз подписаха споразумение за намиране на решение за притока на бежанци, които се насочват към ЕС. Като част от сделката на Турция бяха обещани общо 6 милиарда евро финансова помощ. Първоначално идеята бе помощта да се предостави на турското правителство на два транша, за да бъде използвана от турското правителство за финансиране на проекти за сирийски бежанци. Турция, обаче, остава критично настроена към Европейския съюз, като критиките са насочени към това, че Брюксел не прави достатъчно или прави малко, за да помогне на страната да се справи с мигрантския натиск. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.12", "title": "\n\t\t\tТурция е спряла над 1 милион нелегални мигранти за последните 5 години\t\t\t"}
{"url": "https://trud.bg/%d0%b0%d0%bb%d0%b3%d0%be%d1%80%d0%b8%d1%82%d1%8a%d0%bc-%d0%b4%d0%b5%d1%84%d0%b8%d0%bd%d0%b8%d1%80%d0%b0-%d0%bb%d0%b5%d0%ba%d0%b0%d1%80%d1%81%d0%ba%d0%b8%d1%82%d0%b5-%d0%b3%d1%80%d0%b5%d1%88%d0%ba/", "text": "Пишат медицински правила по модел на френската здравна система Новите норми се очакват да бъдат готови до средата на годината Нови медицински правила за оценка на лекарските грешки по модел на френската здравна система е предложил Български лекарски съюз. Това стана ясно по време на семинара “Лекарска грешка или неблагоприятния изход от лечение”, който се проведе в Правец през уикенда. “Идеята е да се определят правила и норми за работа във всяка медицинска специалност, които да следват алгоритъм при изпълнението на задълженията”, обясни пред “Труд” председателят на Столична лекарска колегия на Български лекарски съюз д-р Асен Меджидиев. Според предложението, най-добрите експерти във всички специалности трябва да изготвят правила за диагноза и лечение във всяка специалност. Очаква се по този начин да се улеснят и разследващи органи и медицински корективи. Д-р Меджидиев допълни, че в средата на годината трябва да бъдат готови правилата за медицинска практика. Според депутата и юрист Явор Нотев, който също участва в лекарския семинар, сезирането на прокуратурата се е превърнало в модерен и употребяем термин. По думите му в “лекарските дела” решенията на съда са натоварени емоционално, а мотивите често са като “другарски съд”. “Най-често осъжданите лекари са заради “небрежност”, защото това е единствената дефиниция за лекарска грешка, която е ясна в българското законодателство. А на практика този вид дела се основават дословно, пресъздавайки съдебно-медицинските експертиза”, обясни Нотев. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.12", "title": "\n\t\t\tАлгоритъм дефинира лекарските грешки\t\t\t"}
{"url": "https://trud.bg/%d1%87%d0%b5%d1%82%d0%b8%d1%80%d0%b8%d0%bc%d0%b0-%d0%b8%d1%80%d0%b0%d0%ba%d1%81%d0%ba%d0%b8-%d0%b2%d0%be%d0%b9%d0%bd%d0%b8%d1%86%d0%b8-%d1%81%d0%b0-%d1%80%d0%b0%d0%bd%d0%b5%d0%bd%d0%b8-%d0%bf%d1%80/", "text": "Седем минометни снаряда са паднали в иракската авиобаза „Балад“, където са позиционирани американски войници, съобщава Ройтерс. Четирима иракски войници са ранени при атаката, предава агенцията, цитирайки военни източници. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.12", "title": "\n\t\t\tЧетирима иракски войници са ранени при ракетно нападение срещу военна база с американско присъствие\t\t\t"}
{"url": "https://trud.bg/%d0%b2%d0%b5%d0%b6%d0%b4%d0%b8-%d1%80%d0%b0%d1%88%d0%b8%d0%b4%d0%be%d0%b2-%d0%b1%d0%be%d0%b9%d0%ba%d0%be-%d0%b1%d0%be%d1%80%d0%b8%d1%81%d0%be%d0%b2-%d0%bd%d0%b0%d0%bf%d1%80%d0%b0%d0%b2%d0%b8-%d1%81/", "text": "България никога не е била като малка страна, припозната от който и да е. Страната я нямаше на картата, на диаспората на международния терен и стана известна, когато Бойко Борисов започна да се занимава успешно с международна дейност. И днес сме фактор и сме на световната карта и това е благодарение на Бойко Борисов.  Това коментира Вежди Рашидов, депутат от ГЕРБ председател на парламентарната комисия по култура. Пред БНТ той бе категоричен, че Борисов е доказал, че е “изключително талантлив човек, защото ходи върху тънък лед – с Турция, Америка и Русия”. “Борисов ходи върху жарава в интересите на българската държава”, каза още Рашидов. \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.12", "title": "\n\t\t\tВежди Рашидов: Бойко Борисов направи страната ни фактор на световната карта\t\t\t"}
{"url": "https://trud.bg/%d0%bc%d0%b0%d0%bb%d0%ba%d0%b0%d1%82%d0%b0-%d0%ba%d0%be%d0%b0%d0%bb%d0%b8%d1%86%d0%b8%d1%8f-%d1%81-3-%d0%b2%d0%b0%d1%80%d0%b8%d0%b0%d0%bd%d1%82%d0%b0-%d0%b7%d0%b0-%d0%bf%d0%be%d1%81%d1%82%d0%b0-%d0%bd/", "text": "Предложенията са политически фигури заради влизането на правителството в последната година от мандата БСП внася вот на недоверие на 20 януари Три работни варианта за поста министър на околната среда и водите са представени вече пред премиера Бойко Борисов от “Обединени патриоти”. Това потвърдиха пред “Труд” от управляващата коалиция. Две от предложенията са от ВМРО на вицепремиера Красимир Каракачанов, а едно от имената е от квотата на НФСБ с председател Валери Симеонов. Все още нямаме решение, предстои да разговаряме с Валери Симеонов”, заяви лаконично пред “Труд” вицепремиерът и лидер на ВМРО Красимир Каракачанов. Той отказа да коментира евентуалните номинации и последващи действия от страна на воеводите. “Труд” научи, че от там с номинации за поста на Нено Димов са Искрен Веселинов, който в момента е съпредседател на ПГ на “Обединени патриоти” и председател на комисията по регионално развитие в Народното събрание, както и сегашният зам.-министър на екологичното министерство Николай Кънчев. От своя страна НФСБ са предложили Борис Ячев, който е зам.-председател на ПГ на “Обединени патриоти” и председател на парламентарната комисия за борба с корупцията и конфликт на интереси. “Знам, че ме спрягат за министър, но това на този етап са спекулации. Все още не све се събирали във формат ВМРО-НФСБ, а най-вероятно във вторник ще се състои и Коалиционния съвет при премиера. Част от колегите от ВМРО пътуват, някои са извън страната и ще обсъдим детайлно ситуацията след като се съберем всички”, заяви пред “Труд” Искрен Веселинов. Самият той отбеляза, че също е “на път в момента”. Предложенията до министър-председателя са били направени още през почивните дни, като до провеждането на Коалиционния съвет между ГЕРБ и патриотите, който се очаква да е във вторник, ще бъдат обсъдени и експертни имена. По-вероятно е обаче новият екоминистър да бъде политическа фигура, тъй като мандатът на правителството влиза в последната си година. Целта е новият министър на околната среда и водите да бъде гласуван още в сряда по време на първото заседание след ваканцията на депутатите. От БСП вече обявиха, че ще внесат вот на недоверие срещу правителството на 20 януари, като темата ще е точно кризата с водата. “Нужен е спешен план за действие, за да се осигури вода за населението на Перник, защото в момента има ресурс само за 20 дни. Но са нужни и отговори на големите въпроси – как се е стигнало до тази ситуация и как проблемът да се реши изцяло, а не на парче”, заяви депутатът от БСП Атанас Костадинов. Социалистите ще бъдат готови с мотивите си за вота на недоверие до вторник, когато ще ги обсъдят на заседание на парламентарната група. След това ще инициират и консултации с останалите парламентарно представени партии от опозицията. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.12", "title": "\n\t\t\tМалката коалиция с 3 варианта за поста на Нено Димов\t\t\t"}
{"url": "https://trud.bg/%d1%85%d0%be%d1%80%d0%b0-%d0%bf%d0%b5%d1%87%d0%b5%d0%bb%d1%8f%d1%82-50-%d0%bc%d0%bb%d0%bd-%d0%bb%d0%b2-%d0%b3%d0%be%d0%b4%d0%b8%d1%88%d0%bd%d0%be-%d0%be%d1%82-%d0%bf%d1%80%d0%b5%d0%b4%d0%b0%d0%b2/", "text": "Хора печелят над 50 млн. лв. годишно от събиране на боклуци и предаването им за рециклиране. Фирмите, които имат право да събират, транспортират и предават за преработка отпадъци, са декларирали, че са изплатили на граждани за предадения боклук 50,34 млн. лв. през 2018 г. Това става ясно от писмен отговор на министъра на финансите Владислав Горанов на въпрос на депутата от БСП Явор Божанков. През 2012 г. декларираните доходи от отпадъци са над четири пъти повече – 226 млн. лв. През 2013-2014 г. тези доходи намаляват съответно до 200 млн. и 153 млн. лв. През 2015-2016 г. изплатените суми на граждани за предадения боклук намаляват съответно до 40 млн. лв. и 32 млн. лв. През следващите две години обаче оборотите в бранша нарастват. За спада на парите в бранша има обективни причини, става ясно от отговора на министъра. През 2012 г. беше приет нов Закон за управление на отпадъците. С него предаването за рециклиране на някои черни и цветни метали стана възможно само с документ за произход като целта бе да бъдат спрени кражбите на метали. През 2014 г. беше въведено изискване изплащането на суми за предаване за скрап да става само по банков път, като има изключение за граждани, които получават от скрап до 100 лв. на година. В резултат през 2014-2015 г. 14 от най-големите фирми в бранша са прекратили регистрацията си по ДДС, една фирма е преустановила работа, други 7 фирми отчитат спад на приходите. На всички дерегистрирани по ДДС фирми е направена ревизия като са установени данъчни задължения в големи размери. \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.12", "title": "\n\t\t\tХора печелят 50 млн. лв. годишно от предаване на скрап\t\t\t"}
{"url": "https://trud.bg/%d0%b0%d0%ba%d1%81%d0%b5%d0%bb-%d0%b7%d0%b0%d0%ba%d0%bb%d0%b0%d0%bb-%d0%b8-%d0%b8%d0%b7%d0%bd%d0%b0%d1%81%d0%b8%d0%bb%d0%b8%d0%bb-%d0%b0%d0%bd%d0%b4%d1%80%d0%b5%d0%b0-%d0%b7%d0%b0%d1%80%d0%b0%d0%b4/", "text": "17-годишният касапин направил самопризнания пред криминалистите Купил си дрехи и маратонки след убийството Убиецът на красивата Андреа от село Галиче я нападнал в къщата й, за да я ограби. Това е основната версия на криминалистите за зверството в белослатинското село. Ден преди кръвопролитието 18-годишното красиво момиче получило 300 лева от баща си, който работи в Англия. При огледите портмонето й с парите не било открито. Трупът на Андреа бе намерен в събота сутринта в двора на дома й. На тялото се натъкнал неин първи братовчед. В нощта на петък срещу събота Андреа му позвънила, но той не успял да й вдигне. На сутринта той върнал обаждането, но като не получил отговор отишъл до дома є и се натъкнал на ужасяваща гледка – момичето било с прерязано гърло и изнасилено. Само часове по-късно криминалисти арестуваха двама братовчеди и техен приятел за убийството. След дълги разпити, задържан остана само 17-годишният Аксел Олегов. Първоначално той категорично отричал да има нещо общо с кръвопролитието. После обаче разказал, че влязъл в дома на жертвата си през отворен прозорец. Най-вероятно Андреа го чула и позвънила на братовчед си, но за нещастие без успех. След това Аксел й се нахвърлил, заклал я и я изнасилил. По време на самопризнанията, задържаният показал къде е скрил ножа. Малко преди ареста му той бил забелязан и да си купува дрехи, маратонки и техника. Къщата на дядото и бабата на задържания е срещу дома на момичето. Най-вероятно така Аксел е разбрал, че Андреа е сама. Баща й и брат й работели в Англия, а майка й ги била напуснала. Докато роднините й отсъствали, Андреа живеела при чичо си, но във фаталната вечер се прибрала в дома си. Светнати лампи и мълвата, че момичето е получило пари, са подтикнали Аксел да извърши престъплението, смятат местни хора. Арестуваният Аксел имал завършен само първи клас. Местните хора го описват като агресивен, преди време с негов приятел пребили с камъни жител на Галиче. “Моят внук не е рецидивист. Не е имал отношения с Андреа. Аз го гледам, защото родителите му са в чужбина. Смятам, че е нереално това, дето го говорят”, заяви дядото на Аксел – Олег Красимиров.   Разказвал спокойно за зверството Разследващите били шокирани от спокойствието, с което арестуваният Аксел разказвал за извършеното престъпление. Според експерти става въпрос за личност с психиката на закоравял убиец. По неофициална информация той дори се подсмихвал, докато давал подробности за екзекуцията. Задържаният е преместен в ареста във Враца, като се очаква прокуратура да поиска от съда да бъде оставен за постоянно зад решетките.   Искат да изгонят семейството на килъра Село Галиче е в шок от жестокото убийство на Андреа. Местните жители споделиха, че докато кмет е бил скандалният Ценко Чоков, такива престъпления не е имало. “Мислим да направим подписка и да изгоним цялото семейство на задържания от селото. Надявахме се да не е така и да не сме живели с такова чудовище”, каза Касъм Касъмов от Галиче. Сегашният кмет на селото Страхил Стоянов пък обеща да бъдат сложени камери във всички възлови места, за да има 24-часово наблюдение. Съучениците на убитото момиче настояват за строго наказание за извършителя. Те описват жертвата като кротка, тиха и усмихната. Преди време Андреа споделила, че се страхува, но не казала точно от какво. В социалните мрежи пък потребители искат линч за задържания Аксел. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.12", "title": "\n\t\t\tАксел заклал и изнасилил Андреа заради 300 лева (обзор)\t\t\t"}
{"url": "https://trud.bg/%d0%bf%d1%80%d0%be%d1%82%d0%b5%d1%81%d1%82%d0%b8%d1%80%d0%b0%d1%89%d0%b8-%d0%bf%d0%be%d0%b8%d1%81%d0%ba%d0%b0%d1%85%d0%b0-%d0%be%d1%81%d1%82%d0%b0%d0%b2%d0%ba%d0%b0%d1%82%d0%b0-%d0%bd%d0%b0-%d1%85/", "text": "Британският посланик арестуван за кратко Тръмп изрази възхищение и подкрепа за демонстрантите Стотици иранци излязоха на протест в Техеран, на който заклеймиха управляващите като лъжци и поискаха оставката на върховния лидер аятолах Али Хаменей, предаде Би Би Си. Общественото недоволство бе предизвикано от опитите на властта в Техеран да прикрие, че иранска ракета е свалила на 8 януари украинския пътнически самолет, в който загинаха всички 176 души на борда. В събота обаче Техеран призна, че негови военни са свалили боинга по грешка, когато са били в готовност за ответни американски удари след иранските нападения по ползвани от САЩ бази в Ирак. „Смърт на диктатора“, скандираха на протест в столицата в събота, насочвайки гнева си към Али Хаменей. Съобщено бе и че демонстранти са късали снимки на топ генерала Касем Солеймани, чието убийство в US удар подпали новата криза в региона. На протестите се стигна и до размирици, като полицията използва сълзотворен газ, за да разпръсне тълпите. Иранските власти задържаха за няколко часа британския посланик Роб Макеър, който се появил сред демонстрантите пред университет в Техеран, като го обвиниха в подстрекаване на антиправителствени протести. Междувременно президентът Доналд Тръмп изрази в туитър подкрепа за „вдъхновяващите“ протести в Техеран и изказа възхищение от смелостта на демонстрантите. \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.12", "title": "\n\t\t\tПротестиращи поискаха оставката на Хаменей\t\t\t"}
{"url": "https://trud.bg/%d0%b0%d0%bb%d0%b8-%d1%85%d0%b0%d0%bc%d0%b5%d0%bd%d0%b5%d0%b9-%d0%bf%d1%80%d0%b8%d0%b7%d0%be%d0%b2%d0%b0-%d1%81%d1%82%d1%80%d0%b0%d0%bd%d0%b8%d1%82%d0%b5-%d0%be%d1%82-%d0%b1%d0%bb%d0%b8%d0%b7%d0%ba/", "text": "Върховният лидер на Иран аятолах Али Хаменей призова страните от Близкия Изток да засилят връзките за преодоляване на сътресенията, причинени от присъствието на САЩ и техните съюзници. „Сегашната ситуация в региона изисква, повече от всякога, засилване на отношенията между страните в региона, както и избягване на влиянието на чужденците“, пише Хаменей в Туитър. „Причината за настоящата турбулентна ситуация в нашия регион е корумпиращото присъствие на САЩ и тяхната кохорта. Единственият начин да се противопоставим на това зависи от сътрудничеството в региона“, добави той. \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.12", "title": "\n\t\t\tАли Хаменей призова страните от Близкия Изток да засилят отношенията помежду си\t\t\t"}
{"url": "https://trud.bg/%d0%b7%d0%b5%d1%82%d1%8a%d1%82-%d0%bd%d0%b0-%d0%bd%d0%b0%d1%81%d0%ba%d0%be-%d1%81%d0%b8%d1%80%d0%b0%d0%ba%d0%be%d0%b2-%d0%b7%d0%b0%d0%bf%d0%be%d1%87%d0%bd%d0%b0-%d0%b2-%d0%bb%d0%b5%d0%b2/", "text": "Ръководството на „Левски“ обяви големи промени в школата. На „Герена“ разкриха имената на новите треньори, които започват работа в Академията на клуба от началото на 2020 година. Сред тях е и Георги Коруджиев, юноша на „сините“. Доскорошният полузащитник е зет на голямата легенда на клуба Наско Сираков, след като през 2019 година се ожени за Виолета Сиракова. 31-годишният бивш играч на „Локомотив“ (Пд), „Ботев“ (Пд), „Спартак“ (Вн) и за последно на „Царско село“, ще работи като треньор в подготвителните групи в Академия „Левски“. Димитър Телкийски, един от участниците в „синята“ приказка в Шампионската лига от 2006 година, ще води талантите на столичния гранд до 19 години. Другата промяна отново е свързана с отбор участващ в Елитна юношеска група – Захари Сираков застава начело на „Левски“ U17. \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.12", "title": "\n\t\t\tЗетът на Наско Сираков започна в „Левски“\t\t\t"}
{"url": "https://trud.bg/%d0%b7%d0%be%d1%83%d0%b8-%d0%b4%d0%b5%d1%88%d0%b0%d0%bd%d0%b5%d0%bb-%d0%bd%d0%b5-%d0%b2%d1%81%d0%b8%d1%87%d0%ba%d0%b8-%d0%bb%d1%8a%d0%b6%d0%b8-%d1%81%d0%b0-%d0%bb%d0%be%d1%88%d0%b8/", "text": "Лятото е моят сезон Интернет е мръсно място В киното бях стигнала до един праг на изтощение. Участвах в по пет филма на година. Просто се изморих. На моменти си ставаше тежко – сякаш един огромен камион беше минал през мен Зоуи Дешанел е сладко и секси бижу в короната на Холивуд. Тя е атрактивно американско момиче, което от рано се отдава на шоубизнеса. Зоуи не иска да се ограничава само до една артистична сфера и се изявява като актриса, певица и модел. В киното си спечелва репутация на качествена изпълнителка с роли във филми като “Почти известн”, “Пътеводител на галактическия стопаджия”, “Добро момиче”, “Елф”, “500 Days of Summer” и други. В музиката тя се ориентира към джаза и прави класически кабаретни участия, които пресъздават носталгична ретро естетика. Тя има и успешни коледни албуми, свири на множество инструменти, но най-много обича укулелето. Участвала в създаването на женски ориентиран уебсайт, който преди пет години беше продаден на компанията, която държи и “Тайм”. \n\t\t \t – Зоуи, в последните години намалихте малко участията си в игрални филми. Какви са причините? \n– Трябваше да успокоя малко топката. Още преди време бях казала, че ако мога да дам един съвет на по-младото ми аз, той би звучал така: “Карай го по-спокойно!” Винаги съм била много активна и съм се занимавала с различни неща. По принцип съм позитивен човек и се вълнувам лесно, направо започвам да скачам от емоции. Но всяко нещо трябва да води към цялостен баланс, ако искаме да се запазим във времето. В киното бях стигнала до един праг на изтощение. Участвах в по пет филма на година. Просто се изморих. На моменти си ставаше тежко – сякаш един огромен камион беше минал през мен. – Как ви се отразява почивката? \n– То не е истинска почивка, аз съм страшно активна, но реших да внеса поне малко баланс. Но от друга страна, изобщо не си се представям като човек, който не прави нищо и се излежава по цял ден. За мен е жизнено важно да се занимавам с кино, телевизия, музика, да чета, да научавам. Практиката е есенциална. Аз мисля, че съм от хората, които стават по-добри с възрастта и натрупването на опит. – Мислите ли за остаряването? \n– Остаряването е страхотно – човек придобива опит, опознава себе си и света и се ориентира по-пълноценно в сложната среда. Практиката ме подобрява. – Без какво не можете? \n– Без музика и любов. Е без лято – лятото е моят сезон. Дайте ми слънце и море. – Вярвате ли в истинската любов? \n– Да! Вярвам, че има истинска и вечна любов. Моите родители са заедно от повече от 40 години, а баба ми и дядо ми имаха брак, продължил 70 години. Аз съм в лагера на дългите романси, на класическите и старомодни любови. – Кои са лошите страни на модерността във вашите очи? \n– Има много несигурност и изолация, все повече хора се чувства самотни. От друга страна има Интернет, който свързва милиони. Но Интернет може да бъде и мръсно място. Някои социални мрежи напомнят на стените в обществените тоалетни, където анонимни хора пишат всякакви откровени простотии. Злобни, отвратителни неща. Но трябва да приемем тази реалност. Аз силно вярвам в свободата на словото и мисля, че хората трябва да казват това, което мислят и искат да кажат. Но това не означава, че аз ще искам да го чуя, или ще ме заинтересува. – А кои са лошите страни от живота на известните? \n– Има голям натиск жените да бъдат слаби. Тренират, поставят се на свирепи диети, правят си операции, за да задоволят някакви обществетни очаквания. Толкова е скучно и депресиращо. Не мисля, че това трябва да бъде целта на една модерна жена. Независимо дали е известна или не. В шоубизнеса има и много лъжи, манипулации. Истината се изплъзва лесно. Не ме разбирайте погрешно, не всички лъжи са лоши. И най-моралните и нормални хора понякога лъжат в името на доброто и компромиса. Това са така наречените “бели лъжи”. Просто не трябва да се прекалява. – Как избирате приятелите си? \n– По вкуса им за музика. Това звучи като шега, но не е много далече от истината. Има и по-важни неща, но за мен е основополагащо да мога да се разбера с близките ми за нещата от живота, които ми носят щастие и ме снабдяват със смисъл. Помня как преди време моя приятелка и съученичка ми сподели, че не може да понася песните на “Бийч бойс”. Познайте какво стана? От този момент тя вече не ми беше приятелка. – Какво дете бяхте в училище? \n– Много емоционално, понякога притеснително и развълнувано. Част от мен още е онова леко пълно момиченце, което е било подлагано на тормоз от други деца. В същото време бях и непоправима романтичка в традиционния смисъл. Представях си как ще се развие живота ми, чертаех въображаеми сценарии, играех в сюжети, родени от фантазията ми. – Какви филми харесвате? \n– Винаги съм била запалена фенка на авторските, независими филми. Там процъфтява истинската творческа свобода, ражда се креативната енергия. Независимите филми дават начало на много културни трендове. Тези среди са и инкубатор за кариерите на най-талантливите режисьори и сценаристи. – Има ли тип роли, които избягвате? \n– Никога не съм търсила съзнателно да бъда “готиното маце”. Знаете за кой стереотип говоря – за образа на “бебчето”, което е украшение за кадъра. Старая се да не позволявам на суетата да попречи на актьорската ми игра. Не смятам, че работата ми е да бъда просто “красив човек”. Израснала съм в Лос Анджелис. Това е мястото, което привлича възможно най-добре изглеждащите мъже и жени. Всички, обсебени от външия вид се струпват тук в търсене на своя късмет. От рано научих, че в Ел Ей няма как да бъда най-хубавото момиче в стаята и няма смисъл да се опитвам да бъда. Външният вид просто не ми е най-ценното нещо на този свят. – Какво е отношението ви към светската страна на работата – премиери, церемонии, интервюта? \n– Това е най-малко любимата ми част. Отивам на наградите “Златен глобус”, например, и се озовавам на най-бляскавото място на планетата. После се прибирам вкъщи и усещам колко тясна и неудобна е бляскавата ми вечерна рокля. Усещам как веднага искам да махна скъпите обувки и да се напъхам в комфортната си пижамка. \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.12", "title": "\n\t\t\tЗоуи Дешанел: Не всички лъжи са лоши\t\t\t"}
{"url": "https://trud.bg/%d0%b2%d0%b5%d1%81%d0%b5%d0%bb%d0%b8%d0%bd-%d1%81%d1%82%d0%b0%d0%bd%d0%ba%d0%be%d0%b2-%d0%be%d1%82-%d0%b5%d0%ba%d0%b8%d0%bf%d0%b0-%d0%bd%d0%b0-%d0%b4-%d1%80-%d0%b5%d0%bc%d0%b8%d0%bb%d0%be%d0%b2%d0%b0/", "text": "Специално за “Труд” д-р Людмила Емилова представя своята поредица на дълголетието. Тя е лекар с три специалности – вътрешни болести, кардиология и ревматология и здравен мениджмънт. След като изпитва системата за лечение с плодове, чай и мед върху себе си и успява да се спаси от много тежки болести, решава, че ще се довери на природосъобразната медицина. Насърчава я създателката на метода Лидия Ковачева. През 1993 г. д-р Емилова открива медицинския си център за безлекарствено лечение, през който са преминали над 46 000 пациенти от цял свят. Мнозина са се спасили от шаблонно дефинираните от официалната медицина като нелечими заболявания и като бонус са стопили килограми, при това с траен ефект. През 1997 г. д-р Емилова става единственият български член на Лекарската асоциация към Обществото за натурална хигиена на САЩ. Визитната картичка на Веселин, даже в непълен вариант, би изпълнила няколко вълнуващи страници. Но може да се събере и само в три думи – отговорен за света веган. Веднага уточнява с колко предубеденост и неточности е обрасло веганството и че никога не прави от темата център на вселената. Свободният избор е много важен, още по-важно е да го правим, след като сме възможно най-добре информирани, е убеждението му. На тази кауза Веселин е посветил близо 6 години в медицинския център на д-р Емилова. Шегува се, че скоро ще завърши подготвителния период и след първите 7 вече ще има своя школа в практическото приложение на натрупания опит. Пътищата на Станков и лекарката се пресичат преди 6 години, и както и двамата казват, нищо в живота не се определя от случайността. След кратко време на опознаване и споделяне лекарката попитала младия мъж какво ще го спечели да работи за медицинския център. Отговорът бил, че вече е спечелен и приема мисията на медицинския център като своя. Преди да стане част от екипа на д-р Емилова, Веселин е бил организатор на доставките в голяма верига пицарии, изпълнителен директор на Асоциацията на биотърговците, полеви експерт към дружеството за защита на птиците, работил по проект за опазване на едрите хищници в България, както и по още други с екологична насоченост. Бил е един от създателите и съдружник в първия веган ресторант в София. Завършил е екология в СУ „Кл. Охридски” и пак там курс по нутрициология при доц. Ламбаджиева. Станков не се уморява да отговаря на въпроси и да споделя как най-лесно да се избегнат разочарования и несигурност от хората, избрали здравословния начин на живот. Стъпките по този път могат да са много лесни, ако имаш опитен водач, преминал през проби и грешки. Веселин е точно този човек. По-рано е имал период на хранене, който сега нарича безобразен. Запалил се по трупането на мускули, фитнесът заел голяма част от времето му, вземал изолирани чисти протеини. Но не се чувствал добре. Край на лутането по пътя към хармонията сложил филмът „Земляни”. През 2008 г. светът ми се преобърна, казва Станков. Само след няколко дни мъжът се потопил в изцяло нов свят. Спрял да яде месо и това се оказало нещо съвсем естествено за него. Не било изключение в детските си години Веселин да прибере у дома бедстващо животинче и да се грижи за него. В менюто му останали яйца и млечни продукти заради убеждението, че само чрез тях може да си набавя пълноценен протеин, необходим за запазване на добрата физическа форма. Свръхкомпенсирането на липсата на месо с много млечни продукти обаче довело до появата на упорит дерматит. Грешки в диетата са най-често споделяните от пациентите на медицинския център препъни камъни, с които не могат да се справят сами. И тук се отзовава като една зелена линейка Веско. С удивително търпение се потапя във всеки личен проблем, изслушва с насърчение и винаги намира верния съвет. За точността му помагат собствените изпитания, които вече е оставил в миналото. Спомня си, че спрял всички животински храни, попадайки на сайта „Земя на заем”. Следващата логична стъпка била да премине изцяло на суровоядство, което съветва хората да правят само при сериозен здравословен проблем. В други случаи едно балансирано меню, базирано на непреработени растителни храни, може да е устойчив пълноценен начин на живот за съвременния човек. Добре е основната част от продуктите в менюто да са от регионални източници. Живата енергия в тях преминава лесно в клетките, усвоява се пълноценно и прави всяка клетка по-устойчива и по-жадна за щастие. Кулинарното училище дошло като естествена стъпка в работата на Станков в медицинския център. Казва, че преди да срещне д-р Емилова, никога не е имал началник над себе си. В нейно лице попаднал на възможно най-добрия вариант и двамата довършват еднакво започнато от другия изречение. Всеки следобед Веселин показва на пациентите рецепти за нещо вкусно и полезно. Започва с подбора на продуктите и съвети откъде да се набавят. Работи с оборудване, достъпно за всекиго и обяснява как по ефективен и неразточителен начин да се набавят необходимите уреди. Рецептите се подбират според препоръките на медицинския екип на лекарката и опита, натрупан за 26 години в центъра. В подходящите сезони Веселин прави и „спецкурс” за ядливи диворастящи зелени растения. Посочва ги на пациентите в естествените им обиталища и изтъква неоценимите им ползи за здравето и начините за употреба. Казва, че иска да провокира промяна в мисленето на хората, а не просто да ги научи как да приготвят нещо полезно за трапезата си. Съветва и решилите да преминат към растителен начин на хранене да внимават с количествата растителни мазнини и ядки. Посочва като полезна утвърдената в много проучвания цялостна растителна въглехидратна храна. Доказва го и историческият опит – могъщи цивилизации са процъфтявали хилядолетия с храни като ориз, царевица, пшеница, картофи. На родителски въпроси Веско отговаря, че на малчуганите нищо не бива да се натрапва. Те не могат изкуствено да се разделят на месоядни и вегетарианци, защото са в една-единствена група – тази на децата. А те много често попиват видяното от родителите и най-добре изборът им да стане по естествен път. Мечтая за времето, когато няма да се налага да обяснявам защо храненето на растителна основа е необходимо и ценно и мнозина ще са достигнали до това убеждение по свой път, казва Веселин. И продължава с уроците в полза на каузата.     Постна баница Продукти: \n10 листа пълнозърнести кори, \n300 г тофу, \n200 г натурални маслини, \n1 стрък праз, \n200 г пресен спанак, \n30 г слънчогледов тахан Приготовление: \nСпанакът и празът се нарязват и се сваряват на пара за няколко минути. Маслините се нарязват на ситно. Тофуто се натрошава. Тези продукти се объркват добре в купа. След това започваме разпределянето на плънката върху корите, като използваме вместо олио капки слънчогледов тахан. Печем във фурна на 180 градуса с включен вентилатор за около 20 минути или докато корите придобият меден цвят. \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.12", "title": "\n\t\t\tВеселин Станков от екипа на д-р Емилова: Живата храна укрепва духа и тялото\t\t\t"}
{"url": "https://trud.bg/%d0%bb%d1%8e%d0%b1%d0%b8%d0%bc%d0%b0%d1%82%d0%b0-%d0%bd%d0%b0-%d0%b2%d0%b0%d0%b7%d0%be%d0%b2-%d0%b1%d0%b8%d0%bb%d0%b0-%d1%81-%d0%bc%d1%83%d1%81%d1%82%d0%b0%d1%86%d0%b8/", "text": "Не е за вярване, но поетът вярва, че тъкмо тя ще го замести на литературния престол Мустаци поникнаха на литературната дама Евгения Марс. През 1906 г. тя издаде книга, която стана причина за феноменалното окосмяване. Евгения е любима на народния поет Иван Вазов. В живота си той има много жени, но Марс държи първенството. Евгения Бончева е родом от Самоков. Завършва девическа гимназия в София. Сключва ранен брак със зъболекаря Михаил Елмазов, раждат им се две деца. Елмазова е материално осигурена но духовно ощетена. Търси упование в световната класика и сама хваща перото. Мечтае един ден да бъде властелин на Парнас. С името Евгения Марс. “Из живота” е заглавието на нейната първа книга. Девет разказа са събрани в корица със сецесионова винетка. Иван Вазов веднага реагира с два отзива за изданието. През октомври 1906 г. в списанията “Българска сбирка” и “Духовна пробуда”. Литературният авторитет започва внимателно: “Една известна несръчност още в техниката, една мила простота и безизкуственост в похвата у млад, новоначинающ автор, неусвоил още присъщите на опитен литератор приеми в творческата работа; никаква маниерност, никакво хитро съчетание на случките с цел за ефектност, голяма пестеливост, почти оскудия от лъскави обрати на речта, от богати фигури, от риторически цветя, които често подкупват читателя, даже при бедността на вътрешното съдържание.” Тук Вазов вече не издържа, изригва в панегирик: “И при това каква жизненост, каква топлота вее из тия безхитростни творения, които се четат леко и увлекателно! Четеш ги и чувстваш силата на нещо живо, право, искрено, което дъха от тях. Това са късове от живот, уломки от души и сърца, трептящи и живи, силуети на лица сякаш познати. Тия жени и мъже в разказите ти си ги виждал някъде, сблъсквал си се с тях, може би ти си един от тях…” “Книгата “Из живота” е една от ония книги, които ще се четат у нас”, отсича литературният съдник и удря финалния акорд: “В нея има душа.” Евгения Марс и Иван Вазов се срещат предишната година. Тя е на 28, той на 55 лазарника. Стрелата на Амур пронизва сърцето на поета. В любовно заслепение Вазов отлита този свят. Витае във вселената около планетата Марс. Антон Страшимиров се опитва да го приземи. През декември неговото списание “Наш живот” също излиза с рецензия за книгата. “За нас е несъмнен фалша в тази печална история: авторката непременно има мустаки”, категоричен е Антон. В следващата книжка на списанието Страшимиров продължава темата. Опитва се да докаже, че разказите са написани от Иван Вазов. Дълбоко греши! Колкото и да насилва таланта си, майсторът на словото не може да стигне висотата на текста. Ето кака е портретувана една от героините в книгата: “Младостта й напълно отговаряше на темперамента й. Едва на 22 годишна възраст, женена преди четири години, тя не можеше друга да бъде, при все че имаше и едно детенце. Висока, грациозна и с елегантни маниери, тя приличаше на чистокръвна аристократка и като че ли не в България бе отраснала, а нейде в Париж или Виена.” “Из живота” е пример за плиткотемие и сълзлив сантиментализъм. Това е проза на изтърканите фрази и изкуствените въздишки. Населена е с баналности и сухи напъни за оригиналност. Четивото наподобява така наречените “слугински романи”, които прислужничките купуват от пазара. Иван Вазов не е автор на “Из живота”. През март 1907 г. той публикува опровержение, в което заявява: “Аз отхвърлям с негодувание тази инсинуация и скърбя, че редакцията на “Наш живот” тъй лекомислено є е дала място в списанието си.” Вазов не е стъкмил злополучната книга, но негов е приносът за сетнешното израстване на Евгения Марс. Народният поет използва мощното си влияние, за да лансира една творческа немощ. Пробутва я в периодиката и издателствата. “Хубавото Ви разказче г. Бобчев го прие с удоволствие. То ще влезе в тая книжка на “Бълг. сбирка”, известява Вазов дамата на своето сърце. През май 1917 г. неговият довереник проф. Иван Шишманов свидетелства: “Вазов е приготвил вече за печат една нова сбирка “Нови екове”. Направил контракт с Чипева да му даде 2000 екземпляра, които сам ще си продаде. Ще му плаща по 100 лева на кола. И още едно условие: ще напечата след войната една сбирка разкази от г-жа Х.” Иван Вазов качва Евгения Марс и на сцената. С ходатайството му в Народния театър са поставени нейните пиеси “Божана” и “Магда”. След премиерата на първата през 1912 г. възкръсва споменът, че авторката носи мустаци. Вазов пак е принуден да се оправдава в печата: “За да не се утвърдява чрез умълчаването ми тая идиотска клюка, считам за дълг високо да протестувам против нея и заявявам категорически, че нямам никаква намеса в казаната пиеса и че нито характерът ми, нито достойнството ми не би ми позволили безсъвестно приписваната ми низкопробна мистификация.” Истината е, че след резила с “Из живота” класикът грижливо обработва писанията на Марс. Година след скандала Вазов се оплаква от вредните течения в литературата и декларира пред Шишманов: “В това отношение правят приятно изключение едва ли не само разказите на моята ученичка Евгения Марс, чийто свеж талант расте с всякой неин нов труд.” Не е за вярване, но Иван Вазов вярва, че тъкмо тя ще го замести на литературния престол. В миг на несвяст, той извършва кощунство. Вазов поднася в нозете на Марс сребърната лира, с която българският народ го е дарил на юбилея през 1895 г. Ето този изумителен документ: Уважаема и драга Евгения Марс, Щастлив съм днес да Ви поклоня като сувенир от мене един от най-скъпите ми литературни сувенири – лирата. Приемете го, драга Евгения Марс, като едно материално и красноречиво свидетелство как високо ценя всичко онова, което е хубаво и благородно у Вас и като нов знак на моята дълбока признателност за Вашите чувства на симпатия и неизменна дружба, с които сте ме почитали до днес и от които, лаская се да вярвам, няма да ме лишите и в бъдеще. С най-сърдечен поздрав \nВаш предан И. Вазов \nСофия \n26 януари 1908 Реликвата Евгения Марс продава след смъртта на Иван Вазов. Не за слава, а за пари! \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.12", "title": "\n\t\t\tЛюбимата на Вазов била с мустаци\t\t\t"}
{"url": "https://trud.bg/%d0%b2-%d0%be%d0%bc%d1%83%d1%80%d1%82%d0%b0%d0%b3-%d0%b6%d0%b8%d0%b2%d0%b5%d1%8f%d1%82-%d0%bd%d0%b0-%d0%b2%d0%be%d0%b4%d0%b5%d0%bd-%d1%80%d0%b5%d0%b6%d0%b8%d0%bc-%d0%be%d1%82-30-%d0%b3%d0%be%d0%b4/", "text": "Жителите на Омуртаг вече 30 години са на воден режим, при това много по-строг, отколкото в Перник, съобщава  . Дневният разход на семейството на Петър Бончев е около 20 литра. Те живеят във високата част на града, където водата идва последно и спира първо. „На обяд никога не пускат вода. Сутрин и вечер имаме само по 2 часа”, разказа Петър. Затова в къщата му винаги има подготвени туби с вода. „Имам бойлер на дърва. Палим го и чакам да загрее водата. Пускам дрехи за пране, когато знам, че ще има вода и няма да спре скоро”, каза още жителят на Омуртаг. Проблемът в града е от десетилетия. Омуртаг се захранва от извор в Сливенско, а водата идва по 45 километра тръби. „От юли месец не е валяло дъжд. Дебитът на водоизточника, който нормално при влажна година е над 50 литра в секунда, в момента е 23. И тръгвайки 23 литра от Кипилово в град Омуртаг пристигат около 16. Има загуби по трасето. Проблемът е, че когато спрем трасето за отстраняване на авария, водата после пътува 11 часа”, заяви Явор Миланов, управител на ВиК-Търговище. Най-големите загуби не са по водопровода от Сливенско до Омуртаг, а по тръбите вътре в града. „При население около 6 000 човека и норма 120 литра – това са 700 кубика на ден. В момента в града влизат около 1 400 кубика на ден и тя не достига”, поясни Миланов. Решението да има постоянно вода в града е в нова ВиК мрежа, която на намали загубите. „Има изготвен проект за подмяна на вътрешната водопроводна мрежа и се чака финансиране”, каза още Миланов. Според управителя на ВиК реализацията на този проект ще отнеме около 2 години, а стойността му е около 12 милиона лева. Докато чакат това да стане, гражданите на Омуртаг поне няма да имат увеличение на водата и тя ще остане 2,20 лв. за кубик. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.12", "title": "\n\t\t\tВ Омуртаг живеят на воден режим от 30 години\t\t\t"}
{"url": "https://trud.bg/%d0%b4%d0%b2%d0%b5-%d0%ba%d0%be%d0%bb%d0%b8-%d0%ba%d0%b0%d1%82%d0%b0%d1%81%d1%82%d1%80%d0%be%d1%84%d0%b8%d1%80%d0%b0%d1%85%d0%b0-%d0%b8-%d0%b7%d0%b0%d1%82%d1%80%d1%83%d0%b4%d0%bd%d0%b8%d1%85%d0%b0/", "text": "Заради катастрофа за около час движението по пътя Симитли – Кресна се осъществяваше в една лента, съобщи БНР, позовавайки се на информация от ОПУ–Благоевград. Пътният инцидент е възникнал между два леки автомобила, няма сериозно пострадали. Екип на „Пътна полиция“ е регулирал движението до възстановяване на нормалната обстановка. В момента пътят е чист. В почти цялата област пътищата са мокри, превалява дъжд, а по високите полета и в планините – слаб сняг. Шофьорите трябва да се движат с повишено внимание и да се съобразяват с пътната обстановка. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.12", "title": "\n\t\t\tДве коли катастрофираха и затрудниха движението на пътя Симитли – Кресна\t\t\t"}
{"url": "https://trud.bg/%d1%81%d0%b8-%d0%b5%d0%bd-%d0%b5%d0%bd-%d0%b2%d0%be%d0%b5%d0%bd%d0%bd%d0%b8%d1%82%d0%b5-%d0%bd%d0%b0-%d1%81%d0%b0%d1%89-%d0%b2-%d0%b8%d1%80%d0%b0%d0%ba-%d1%81%d0%b0-%d0%b7%d0%bd%d0%b0%d0%b5%d0%bb/", "text": "Американските военни от базата „Айн ал Асад“ в Ирак са били информирани предварително, че Иран ще нанес  тях се укрили два часа и половина преди  , съобщи вчера американският телевизионен канал Си Ен Ен. Журналисти от медията посетили обекта и получили тази информация от военните там. В материала на телевизията се твърди, че американската страна била уведомена, че Иран смята да атакува базата, но не се знаело как точно ще действа. Събеседниците на журналистите не казали откъде точно са били получени тези сведения, предава БТА. Според материала на Си Ен Ен, ударите били нанесени по тази част от „Айн ал Асад“, където обикновено се намират военните на САЩ. Това представлявало около една четвърт от територията на обекта. По данни на Си Ен Ен някои ирански ракети паднали на неколкостотин метра от убежищата а американците. В сряда американската телевизия съобщи, че иракските власти предварително уведомили американски официални лица по кои военни бази ще бъдат нанесени ирански удари. Според Си Ен ЕН, тази информация иракчаните получили от Иран. След ликвидирането на иранския генерал Касем Солеймани на 3 януари в Багдад, на 8 януари Техеран нанесе удари по два обекта в Ирак, използвани от американски военни – базата „Айн ал Асад“ и летището в Ербил. Пострадали нямаше. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.12", "title": "\n\t\t\tСи Ен Ен: Военните на САЩ в Ирак са знаели, че ще бъдат атакувани, укрили се преди иранските ракетни удари\t\t\t"}
{"url": "https://trud.bg/%d0%ba%d0%be%d0%bc%d0%b8%d1%81%d0%b8%d1%8f-%d1%82%d1%80%d1%8a%d0%b3%d0%b2%d0%b0-%d1%81%d1%80%d0%b5%d1%89%d1%83-%d0%bd%d0%b5%d0%bb%d0%b5%d0%b3%d0%b0%d0%bb%d0%bd%d0%b8-%d0%bf%d1%80%d0%b5%d0%b2%d0%be/", "text": "Цели общини в област Шумен може да останат без редовен транспорт заради нелегални превозвачи и конкуренция. Това вече се случи в община Върбица, която започва създаване на общинско транспортно предприятие и ще купи собствени автобуси. За опасността алармираха от фирма „Шумен – Пътнически автотранспорт“ ООД по време на заседание на Областна транспортна комисия при губернатора проф. Стефан Желев. От дружеството са съставили списък с регистрационните номера и марки на 29 микробуси и коли, които дублират линиите им. Водачите нагло събират хора, не само по автобусните спирки в Шумен, но и от автогарите в Смядово, Велики Преслав, Нови пазар, алармират от фирмата, която търпи огромни загуби. Заради проблема, комисия започва проверки за нерегламентирани пътнически превози в Шуменска област. В нея ще влязат представители на „Пътна полиция“, „Икономическа комисия“ при ОДМВР-Шумен, Областния отдел „Автомобилна администрация“ и НАП. Резултатите от проверките ще се представят на областния управител всеки месец. По време на срещата стана ясно, че близо 400 глоби са наложени от полицията за престой по автобусни спирки през м.г., но няма резултат заради остаряла нормативна база. Закононарушението се доказва трудно, защото пътниците не съдействат на органите на реда. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.12", "title": "\n\t\t\tКомисия тръгва срещу нелегални превозвачи в Шуменско\t\t\t"}
{"url": "https://trud.bg/%d0%b0%d0%bf%d0%b8-%d0%bf%d1%80%d0%b5%d0%b4%d1%83%d0%bf%d1%80%d0%b5%d0%b4%d0%b8-%d1%88%d0%be%d1%84%d0%b8%d1%80%d0%b0%d0%b9%d1%82%d0%b5-%d1%80%d0%b0%d0%b7%d1%83%d0%bc%d0%bd%d0%be-%d0%b2-%d1%80%d0%b0/", "text": "В момента слаб сняг вали в областите Перник, София и по високите места в областите Благоевград, Кюстендил, Пазарджик, Смолян и на Твърдишки проход в област Велико Търново, което увеличава предпоставките за поледици. В тази връзка Агенция „Пътна инфраструктура“ призовава шофьорите да тръгват на път с автомобили, подготвени за зимни условия, да карат със скорост, съобразена с пътните условия и да не предприемат рискови изпреварвания и маневри. Всички машини на пътноподдържащите фирми са в пълна мобилизация за почистване и обработване на републиканските пътища. За повишаване безопасността на движение е възможно затваряне на определени участъци за обработване на настилките с химически вещества и инертни материали. Гражданите и транспортни фирми могат да получават информация за актуалната пътна обстановка в страната от интернет страницата на АПИ –api.bg, както и по всяко време на денонощието на телефон 0700 130 20 в АПИ. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.12", "title": "\n\t\t\tАПИ предупреди: Шофирайте разумно в районите със снеговалеж, възможни са поледици\t\t\t"}
{"url": "https://trud.bg/%d0%b5%d0%b2%d0%b0%d0%ba%d1%83%d0%b8%d1%80%d0%b0%d1%85%d0%b0-%d0%bd%d0%b0%d0%b4-13-%d1%85%d0%b8%d0%bb-%d0%b4%d1%83%d1%88%d0%b8-%d0%be%d1%82-%d0%b4%d0%be%d1%80%d1%82%d0%bc%d1%83%d0%bd%d0%b4-%d0%b7/", "text": "Над 13 000 души са евакуирани от град Дортмунд, провинция Северен Рейн-Вестфалия в Германия, предава БГНЕС. Евакуацията се налага заради стари бомби, открити в близост до жилищни сгради. Смята се, че бомбите са от времето на Втората световна война и са били хвърлени от съюзническите сили по време на войната. На гражданите е разпоредено рано тази сутрин да напуснат домовете си. Бомбите, някои от които се намират на около 500 метра от жилищни сгради, ще бъдат извадени и неутрализирани в късния следобед. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.12", "title": "\n\t\t\tЕвакуираха над 13 хил. души от Дортмунд заради бомби от Втората световна война\t\t\t"}
{"url": "https://trud.bg/%d0%bf%d1%80%d0%b8%d0%bd%d1%86-%d1%83%d0%b8%d0%bb%d1%8f%d0%bc-%d0%bf%d0%be%d0%b2%d0%b5%d1%87%d0%b5-%d0%bd%d1%8f%d0%bc%d0%b0-%d0%b4%d0%b0-%d0%bf%d1%80%d0%b5%d0%b3%d1%8a%d1%80%d0%bd%d0%b0-%d1%85%d0%b0/", "text": "Принц Уилям повече няма да прегърне брат си Хари. Това е казал самата кралска особа пред свои приятели в коментар на решението на херцозите на Съсекс Меган и Хари да се откажат от кралските си задължения и да си изкарват парите сами. Меган и Хари планиран още да разделят времето си между Великобритания и Северна Америка. Вестник „Сънди Таймс“ цитира Уилям, който казва: „Цял живот съм прегръщал брат си и сме били неразделни. Сега вече всеки тръгна по своя път. Много ми е тъжно за това. Всичко, което мога да направя, е да подкрепям брат си и Меган, и да се надявам, че все някога семействата ни ще се съберат отново“. Междувременно стана ясно, че кралица Елизабет е привикала Хари на среща. 35-годишният наследник на трона е бил помолен да присъства на среща с монарха, с баща си принц Чарлз и с брат си принц Уилям в Сандрингам в понеделник (13.01.20). Херцогинята на Съсекс Меган е задължена да присъства на срещата чрез конферентен разговор, тъй като тя е в Канада при сина си Арчи. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.12", "title": "\n\t\t\tПринц Уилям: Повече няма да прегърна Хари\t\t\t"}
{"url": "https://trud.bg/%d0%bb%d0%b8%d0%b2%d1%8a%d1%80%d0%bf%d1%83%d0%bb-%d0%b2%d0%b0%d0%b4%d0%b8-100-%d0%bc%d0%bb%d0%bd-%d0%b7%d0%b0-%d0%b3%d0%b5%d1%80%d0%bc%d0%b0%d0%bd%d0%b5%d1%86/", "text": "Въпреки че чупи рекорд след рекорд на терена, „Ливърпул“ е готов да инвестира 100 млн. евро в нов футболист. Според британското издание „Експрес“, „червените“ са влезли в преговори с „Байер“ (Леверкузен) за Кай Хавертц. 20-годишният германски национал е цел на куп европейски колоси, но на „Анфийлд“ са решени да ударят в земята едновременно двата гранда от Манчестър, а също и „Байерн“. На свой ред „аспирините“ са готови да се разделят със своето бижу, но срещу не по-малко от 100 млн. евро. През изминалия сезон атакуващият халф вкара 17 попадения, с което привлече вниманието на големите клубове от Европа. Освен това Хаверц може да играе на няколко различни позиции, което допълнително вдига цената му. \nА потенциалният нов отбор на германския талант продължава да чупи рекорди. „Ливърпул“ надви „Тотнъм“ като гост с 1:0 и стана първият отбор от топ 5 първенствата на Стария континент, стартирал сезон с 20 победи след 21 мача. Постижението, както и успехът, бяха поставени под съмнение от мениджъра на „шпорите“ Жозе Моуриньо. \n„Бяхме много, много близо – обясни Специалния. – Мисля, че имаме много причини да сме разочаровани от резултата, но съм страшно доволен от това, което момчетата направиха. Заслужавахме повече, тъй като имахме достатъчно добри положения, за да отбележим. „Ливърпул“ определено трябваше да завърши с 10 души и те имаха сериозен късмет. Явно по това време обаче, ВАР пиеше следобедния си чай и не видя действието на Робъртсън“. \nБалансът на португалецът пък вече не е толкова впечатляващ след слабата серия, в която тимът му се намира – 6 победи, 3 равенства и 5 поражения. \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.12", "title": "\n\t\t\t„Ливърпул“ вади 100 млн. за германец\t\t\t"}
{"url": "https://trud.bg/%d0%ba%d0%bb%d0%b8%d0%bc%d0%b0%d1%82%d0%be%d0%bb%d0%be%d0%b3-%d0%b0%d0%ba%d0%be-%d0%bd%d0%b5-%d1%81%d0%b5-%d1%81%d0%bf%d1%80%d0%b0%d0%b2%d0%b8%d0%bc-%d1%81-%d0%bf%d0%be%d0%ba%d0%b0%d1%87%d0%b2%d0%b0/", "text": "Пожароопасният сезон в Австралия се увеличава с от 15 до 30 дни заради климатичните промени, сочи проучване по темата, каза пред   климатологът от Националния център по обществено здраве и анализи Зорница Спасова. Тя добави, че 2019 може да се окаже втората най-гореща година след 2016 г. Пожарите, обхванали континента, са по-големи от тези, горели в Сибир и в Амазонската джунгла миналата година. Според учени от университета в Сидни, огънят е погубил близо половин милиард животни. Смята се, че са загинали 30% от коалите.Опустошени са цели региони на континента, пламъците отнеха живота на десетки хора, унищожиха имущество за стотици милиони долари. Над 10 милиона хектара земя – площ колкото Южна Корея, са опустошени от огъня.Според излязъл доклад само 1% от пожарите са предизвикани умишлени или поради небрежност, обясни Спасова. Климатологът поясни, че сушата продължава 3 години в Австралия, предшествана от 2 години обилни валежи, което е довело до избуяване на растителност, така че има какво да гори сега и ветровете. Има и няколко други фактора за разпалването, като един от тях са ветровете. Другият са сухите бури, които зачестяват заради климатичните промени. Високите температури са рекордни за 2019 г. за Австралия, като достигат до 50 градуса по Целзий на 18 декември, същата година е и най-сухата – 40% валежи под нормата има за миналата година, което е екстремно под нормалните стойности, каза експертът. Според Спасова се харчат милиарди заради катаклизмите, не само в Австралия, но и в целия свят, а ако не се справим с покачването на температурите в следващото десетилетие, климатичните промени ще са необратими, добави тя. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.12", "title": "\n\t\t\tКлиматолог: Ако не се справим с покачването на температурите, климатичните промени ще са необратими\t\t\t"}
{"url": "https://trud.bg/%d0%b7%d0%b5%d0%bb%d0%b5%d0%bd%d0%b0-%d1%81%d0%b2%d0%b5%d1%82%d0%bb%d0%b8%d0%bd%d0%b0-%d0%b7%d0%b0-%d1%81%d1%82%d0%b0%d1%80%d1%82%d0%be%d0%b2%d0%b5%d1%82%d0%b5-%d0%b7%d0%b0-%d1%81%d0%b2%d0%b5%d1%82/", "text": "Международната федерация по ски даде в събота зелена светлина за провеждане на състезанията за жени за Световната купа по ски в Банско. Това стана след като Валентин Стефанов от ФИС провери и одобри снежната покривка в ски зоната и така бе изпълнено и последното условие за провеждането на най-значимото спортно събитие в България за 2020 година. 80 човека от БФСки и 101-и алпийски батальон на БА подготвят трасето, като 1/3 от него вече е готова. В петък, 24.01.2020 жените от белия керван ще премерят сили под връх Тодорка в спускането (DH), което беше отложеното от Вал д’Изер заради лошо време, а в събота и неделя същата седмица (25. и 26.01.) ще се проведат планираните за Банско стартове в дисциплините спускане и супер гигантски слалом (Super G). На 24.01. достъпът до трибуните за всички, които са закупили билет или карта за ски зоната за този ден, ще е безплатен до изчерпване на местата. Движението на МПС в планината през състезателния уикенд 24.01. – 26.01. ще е забранено, освен за автомобили и автобуси с пропуски, които обслужват състезанията и участниците в тях. Освен кабинковата въжена линия ще има организиран наземен транспорт (шатъли) от Банско до Бъндеришка поляна, като всички, които са закупили билети за трибуните ще го ползват с предимство. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.12", "title": "\n\t\t\tЗелена светлина за стартовете за Световната купа по ски в Банско\t\t\t"}
{"url": "https://trud.bg/%d1%82%d1%80%d0%b8%d0%bc%d0%b0-%d1%83%d0%b1%d0%b8%d1%82%d0%b8-%d1%81%d0%bb%d0%b5%d0%b4-%d1%81%d1%82%d1%80%d0%b5%d0%bb%d0%b1%d0%b0-%d0%b2-%d1%86%d0%b5%d0%bd%d1%82%d1%8a%d1%80%d0%b0-%d0%bd%d0%b0-%d1%81/", "text": "Трима мъже бяха застреляни при предполагаема атака за отмъщение в центъра на град Сплит, съобщи „Дойче Веле”. Хърватската полиция задържа двама мъже, след като в центъра на Сплит бяха убити трима души. Местните медии съобщиха, че стрелецът е отмъстил на наркодилъри, които са тормозели брат му, въпреки че няма официално потвърждение на тази информация. Полицейски сили бяха разположени в центъра на втория по големина град на Хърватия – Сплит, след стрелбата. Очевидец в популярния пристанищен град съобщи, че е чул стрелба. Впоследствие онлайн се появи видеоклип, показващ мъж, който се разхожда, носейки автомат. Кметът на Сплит Андро Кръстулович Опара потвърди, че извършителят е в ареста. „Такъв акт не е наблюдаван от десетилетия“, написа Опара във Фейсбук. По-късно полицията заяви, че са задържани двама души. „Единият от тях е свързан с престъплението, докато вторият човек е свидетел“, се казва в изявление на полицията, цитирано от хърватския обществен оператор HRT. Макар че официалните власти не са публикували веднага подробности за стрелбата, няколко хърватски медии съобщават, че стрелецът е 26-годишен професионален моряк и че жертвите му са свързани с търговията с наркотици. Според сплитския всекидневник „Slobodna Dalmacija”, един от братята на стрелеца е имал дългове към хора, участващи в организирана престъпност, като членове на престъпни кланове впоследствие са заплашвали както задлъжнелия брат, така и предполагаемия стрелец. Една от жертвите на стрелбата е лежала три години в затвора за това, че през 2004 година ранява осемгодишно момиче с мотоциклета си и бяга от местопроизшествието. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.12", "title": "\n\t\t\tТрима убити след стрелба в центъра на Сплит\t\t\t"}
{"url": "https://trud.bg/%d0%be%d0%b1%d1%89%d0%b8%d0%bd%d0%b0-%d0%bf%d0%b5%d1%82%d1%80%d0%b8%d1%87-%d0%b8%d0%b7%d0%bf%d1%8a%d0%bb%d0%bd%d0%b8-%d0%bc%d0%b5%d1%87%d1%82%d0%b0-%d0%bd%d0%b0-%d1%81%d1%82%d0%be%d0%bb%d0%b5%d1%82/", "text": "Община Петрич изпълни една голяма мечта на баба Елена от Рупите, подари й печка на дърва в деня, в който тя навъртя точно 100 години. Елена Велковска от село Рупите отпразнува 100-годишния юбилей, на който присъства зам.-кметът Илияна Попова. Тя пожела здраве, обич и радост на бабата и всички нейни роднини. Старата печка на възрастната жена се повредила и тя много искала нова за отполение и готвене. И мечтания подарък станал реалност. Освен печката, зам.-кметицата Попова връчи почетен плакет от името на петричкия градоначалник Димитър Бръчков. Баба Елена има 6 деца, 18 внуци, 20 правнуци и 3 праправнуци. През целия си живот е работила на полето. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.12", "title": "\n\t\t\tОбщина Петрич изпълни мечта на столетница, да има нова печка\t\t\t"}
{"url": "https://trud.bg/19-%d0%b3%d0%be%d0%b4%d0%b8%d1%88%d0%b5%d0%bd-%d0%b5-%d0%bd%d0%b0%d0%bc%d0%b5%d1%80%d0%b5%d0%bd-%d0%bc%d1%8a%d1%80%d1%82%d1%8a%d0%b2-%d0%b2-%d0%bb%d0%be%d0%b2%d0%b5%d1%87-%d1%81%d0%bb%d0%b5%d0%b4/", "text": "19-годишен младеж е намерен починал в Ловеч, съобщи „Дарик“, позовавайки се на информация от областната дирекция на МВР. Сигналът е подаден тази сутрин около 10.00 часа от гражданин. Той е бил открит в района между кварталите „Червен бряг“ и „Гозница“. Младият мъж е бил обявен от полицията за установяване на местонахождението му, след като майка му в събота, 11 януари, сутринта е съобщила, че не се е прибрал от предната вечер. Оказало се е, че младежът е катастрофирал, като автомобилът му е паднал от моста на околовръстния път, минаващ между двата квартала. Пътувал е сам, а аутопсия ще установи кога точно е настъпила смъртта му. На място се извършва оглед на произшествието. Образувано е досъдебно производство. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.12", "title": "\n\t\t\t19-годишен е намерен мъртъв в Ловеч, след като паднал с колата си от мост\t\t\t"}
{"url": "https://trud.bg/%d0%b5%d1%81-%d0%b8%d0%b7%d1%80%d0%b0%d0%b7%d0%b8-%d0%bf%d1%8a%d0%bb%d0%bd%d0%b0-%d1%81%d0%be%d0%bb%d0%b8%d0%b4%d0%b0%d1%80%d0%bd%d0%be%d1%81%d1%82-%d1%81-%d0%ba%d0%b8%d0%bf%d1%8a%d1%80-%d0%be%d1%82/", "text": "Председателят на Европейския съвет Шарл Мишел повтори позицията на Европейския съюз относно нерегламентираните сондажни дейности на Турция, заявявайки, че „ЕС е в пълна солидарност с Кипър“, пише вестник The Cyprus Mail. Председателят на Европейския съвет заяви това по време на срещата, която той проведе с президента на Република Турция Реджеп Тайип Ердоган. Според писменото изявление сред срещата, направено от Съвета, „преговорите за уреждане на Кипърския въпрос са от важно значение за разрешаване на някои спорни въпроса“. „Председателят на Европейския съвет също така изрази безпокойство относно меморандума за разбирателство между Либия и Турция“, се казва в съобщението. Лидерите проведоха дискусия относно как ЕС и Турция могат да работят заедно за деескалация на ситуацията в Близкия изток и в Либия. Бяха обсъдени и отношенията между ЕС и Турция. „И двете страни споделят интерес да бъде предотвратено ново насилие в Близкия изток чрез деескалация и диалог“, се казва в съобщението. \n„В интерес на страните е да си сътрудничат по въпроси, по които имат общи интереси, но и да обръщат внимание и на онези, по които нямат“, се казва в изявлението. Накрая- миграционния натиск, с който продължава да се сблъсква Турция, е огромен, и ЕС признава, че в страната съществува напрежение, след като Турция прие около четири милионна бежанци. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2020.01.12", "title": "\n\t\t\tЕС изрази пълна солидарност с Кипър относно нерегламентираните сондажни дейности на Турция\t\t\t"}
