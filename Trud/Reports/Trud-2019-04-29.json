{"url": "https://trud.bg/1089-%d1%84%d0%b8%d1%80%d0%bc%d0%b8-%d0%b8-%d0%b3%d1%80%d0%b0%d0%b6%d0%b4%d0%b0%d0%bd%d0%b8-%d0%b2-%d1%81%d1%85%d0%b5%d0%bc%d0%b8-%d0%b7%d0%b0-%d0%b4%d0%b0%d0%bd%d1%8a%d1%87%d0%bd%d0%b8-%d0%b8%d0%b7/", "text": "Приходите от налози нараснаха с 9% В организирани схеми за данъчни измами през 2018 г. е установено, че участват 1089 фирми и граждани, сочат данни на Министерството на финансите. Предполагаемият размер на нанесените от тези лица щети на бюджета е над 80 млн. лв. Въз основа на идентифицираните организирани схеми за измами данъчните са извършили 400 проверки и 258 ревизии, като в резултат допълнително начисленият данък е в размер на 62,5 млн. лв. За да бъдат открити участниците в организираните измами през 2018 г. са анализирани общо 74 523 граждани и фирми. Като през 2018 г. в базата с данни на Националната агенция за приходи за “Рискови субекти” са добавени 1725 имена на отделни хора и дружества с изразен рисков профил на поведение, т.е. рискови по отношение на приходите в хазната. В резултат на предприетите от НАП и Агенция “Митници” мерки за повишаване на приходите в бюджета, събраните в държавния бюджет данъци през 2018 г. са с 2,65 млрд. лв., или с 9% повече от предходната година. Това увеличение е близо три пъти по-голямо от ръста на икономиката през миналата година от 3,1%, и очевидно се дължи на излизане на част от сивата икономика на светло. НАП работи съвместно с МВР, ДАНС при разследването на организираната престъпност, свързана с данъчни престъпление. През миналата година от НАП са направили анализ на данъчна информация по 43 досъдебни производства и прокурорски преписки, в които са установени 280 лица, участници в измами. В резултат са описани 39 схеми на данъчни измами. Данъчните са извършили анализ и на информация по оперативни разработки на служители на ГД БОП, в резултат на което са идентифицирани 940 лица, участници в измами. През 2018 г. под постоянно наблюдение са поставени 1104 дружества, които са с мащабна икономическа дейност и високо влияние върху приходите на държавния бюджет. В резултат те са направили редица доброволни корекции на дължимите данъци. През 2018 г. са предприети значително повече проверки спрямо лица, които укриват доходи от търговия в интернет. Възложени са 595 ревизии и 2178 проверки на онлайн търговци. В резултат на приключилите през миналата година 357 ревизии са установени допълнителни данъчни и осигурителни задължения за над 27 млн. лв.   Всяка втора ревизия е за над 10 000 лв. През 2018 г. от Националната агенция за приходи са издадени 8651 ревизионни акта, като 59% от тях са с разкрития за над 10 000 лв. Допълнително установените задължения при тези ревизии са над 1,018 млрд. лв., като 22 млн. лв. от тях са за осигурителни вноски. Издадените през годината ревизионни актове за осигуровки са 687 броя. През миналата година служителите на НАП са проверили 37 706 търговски обекта. За година служителите за фискален контрол на фиксираните контролни пунктове по границите и във вътрешността на страната са направили над 374 хил. проверки на камиони и микробуси. А извършените проверки на мястото на разтоварване на камионите са над 58 хил. броя. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.04.29", "title": " 1089 фирми и граждани в схеми за данъчни измами\t"}
{"url": "https://trud.bg/%d0%ba%d1%83%d0%b1%d0%b8%d0%ba-%d0%b4%d1%8a%d1%80%d0%b2%d0%b0-%d0%b8%d0%b7%d0%bb%d0%b5%d0%b7%d0%b5-1000-%d0%bb%d0%b2-%d0%bd%d0%b0-%d0%ba%d1%80%d0%b0%d0%b4%d0%b5%d1%86/", "text": "Бракониер, решил да се сдобие с дърва за огрев от Природен парк „Шуменско плато“, сега дължи 1000 лв. за един кубик, който дори не успял да открадне. До рекордната сума се стига след като Н.И./39г./ бил усетен от горски стражари, докато събирал дърва в гората на 29 март т.г. По бързата процедура е осъден от Районен съд-Шумен, като му е наложена административна санкция глоба 1000 лв., защото без редовно писмено позволително събрал и извозил от горския фонд 11 отсечени и паднали части от дървета от вида „бук“. Във фаталния ден мъжът решил да събере дърва за огрев от платото за нуждите на семейството си. Качил се на своето „Рено“ и поканил приятел от махалата да му помогне. Двамата натоварили возилото с дървета и клони, но на път за дома били засечени от горските стражари, които им наредили да спрат. В началото бракониерът започнал преговори – предложил да остави събраните части от дървета на място, а стражарите да пуснат него и приятеля му да си тръгнат, без да им съставят актове. След като горските не се съгласили, Н.И. дал газ. За лош късмет обаче, охранителите били известили и полиция, която ги пресрещнала. Дървата на стойност 82 лв. били разтоварени и върнати на ПП“Шуменско плато“. Съдебното решение подлежи на обжалване.", "date": "2019.04.29", "title": " Кубик дърва излезе 1000 лв. на крадец"}
{"url": "https://trud.bg/%d0%bf%d0%b5%d1%82%d0%ba%d0%be-%d1%81%d1%82%d1%80%d0%b5%d0%bb%d0%b5%d1%86%d0%b0-%d1%81%d1%8a%d0%b4%d0%b8-%d0%be%d1%82-%d0%b7%d0%b0%d1%82%d0%b2%d0%be%d1%80%d0%b0-%d0%b4%d1%8a%d1%80%d0%b6%d0%b0%d0%b2/", "text": "Петко Петков, по-известена като Петко Стрелеца е завел дело срещу държавата и Европейския съюз, представляван от Европейската комисия у нас с рекордния иск от 1 милион лева.  Исковата молба е входирана във Великотърновския окръжен съд,но дело все още не е насрочено,защото се чакат документи от институциите, призовани на съд. Те са Прокуратурата на Република България,Висшият съдебен съвет, както и министърът на финансите. Претенцията е за обезщетение за претърпени вреди от незаконното поведение на Районна прокуратура в Горна Оряховица за времето от 1 август 2010 г. до 14 март 2014 г. Преди 5 години по време на акция за отнемане на незаконно оръжие от дома на Петко Петков, той уби баретата Емил Шарков и рани няколко негови колеги. Сега Стрелеца е в Ловешкия затвор с доживотна присъда без право на замяна. Исковата молба на осъдения е от 15 страници. До сега той изпращаше до различни инстанции и до медиите хартиени писма на ръка .Сега явно е имал добри учители зад решетките и се е запознал с всички закони,които според него,са нарушили човешките му права . След над 20 отказа на различни адвокати да поемат делото му,за негов особен представител най-сетне е назначен адвокат Венцислав Фоти от Велико Търново. 57-годишният затворник се е запознал в Ловешкия затвор с другия осъден до живот Георги Вълев. Сега Стрелеца тръгва по стъпките на Вълев, който води дела срещу всички възможни ведомства,включително и срещу енергото. Затворниците са освободени от държавни такси и Петко Стрелеца няма да плати дори стотинка за иска си от 1 млн.лв. Петко Стрелеца е написал, че 4 г. бил принуден от прокуратурата и полицията да търпи незаконни проверки и принудителна изолация в собствения си дом под постоянна заплаха да го вкарат в лудница,където с медикаменти да го подлудят и да го унищожат физически и психически с една едничка цел-да му вземат къщата,защото няма наследници. С тази увертюра започва исковата молба на затворника. Според него тормозът започнал на 1 август 2010 г.,когато бил призован от кварталния по жалба от съседите му.Същата година и след пореден разпит пред къщата му в Лясковец били спрели 5 полицейски автомобила.Униформените започнали да чукат и звънят по вратата на апартамента ,а Петко ги питал кой ги праща и те казали,че е Районна прокуратура в Горна Оряховица.После през два-три дни ситуацията се повтаряла и накрая се стигнало до щурма от 14 март 2014г. През изминалите четири години Петков написал над 200 жалби до 43  институции ,медии, авторски предавания, интелектуалци и т.н. Никой обаче не му се притекъл на помощ .Вместо да му помогне, държавата му пратила баретите. Стрелеца се позовава на хартата за правата на човека,на ред европейски нормативи, на конституцията и на различни решение на висши съдилища. Към съда той е изтъкнал 21 доказателствени искания ,които също са пълен абсурд .Най- скандалните искания са обаче – представяне на бюджета на Главна прокуратурата за времето от 2010 до 2014 г., кадрови досиета на прокурори и техните имуществени декларации плюс заплати и премии, пощата да представи пощенските разписки с писмата, които е пращал Петко Стрелеца и майка му Стефанка до различни държавни институции и неправителствени организации през въпросните четири години. Затворникът цитира имената на определени прокурори, полицаи и служители . Замесени са още куп имена включително и това на главния прокурор Сотир Цацаров.След като тръгне делото ,Петко щял да посочи четирима свидетели, които да бъдат разпитани за неговите неволи и тормоз.", "date": "2019.04.29", "title": " Петко Стрелеца съди от затвора държавата и Европейския съюз за 1 милион лева\t"}
{"url": "https://trud.bg/%d0%b3%d0%b5%d0%be%d1%80%d0%b3%d0%b8-%d1%82%d0%be%d0%b4%d0%be%d1%80%d0%be%d0%b2-%d0%b4%d0%be%d0%b2%d1%8a%d1%80%d1%88%d0%b2%d0%b0-%d1%81%d0%b5%d0%b7%d0%be%d0%bd%d0%b0-%d0%bd%d0%b0-%d0%b3%d0%b5%d1%80/", "text": "Георги Тодоров ще бъде треньор на „Левски“ до края на кампанията. Опитният специалист вече има три периода начело на „сините“, последният от които в края на миналото лято. Тогава той бе в ролята на асистент на Тодор Симов. Преди това Тодоров трябваше да закърпва положението след уволненията първо на Люпко Петрович, а след това и на Слаболюб Муслин. С него „сините“ имат 20 победи, 7 равенства и 1 поражение. Най-големият му успех е спечелването на купата на България след 2:1 над „Литекс“.  От „Герена“ все още мълчат по отношение на това кой ще застане начело на тима през лятото. Опцията Петър Хубчев обаче става все по-актуална. А последният любопитен слух от клуба е, че доскорошният селекционер вече стяга селекция за новата кампания. В сайта на „сините“ пък бяха разкрити и причините за раздялата с Дерменджиев. „В плановете на ръководството на Левски влизаше дългосрочно сътрудничество с наставника. Причината обаче, поради която това няма как да се случи, е незадоволителното представянето на отбора в последно време. Загубата и представянето в последния шампионатен мач на стадион „Виваком Арена Георги Аспарухов“ срещу Берое наложиха спешните мерки, за да може тимът да бъде стабилизиран в оставащите срещи от плейофите в Първа Професионална Лига. ПФК Левски благодари на Георги Дерменджиев за работата му и му пожелава бъдещи професионални успехи. Георги Тодоров ще води отбора до края на сезона, като негов помощник-треньор ще бъде Красимир Петров. Останалите треньори от щаба на Георги Дерменджиев запазват постовете си и ще помагат на временния старши треньор Георги Тодоров.“", "date": "2019.04.29", "title": " Георги Тодоров довършва сезона на „Герена“"}
{"url": "https://trud.bg/%d0%bf%d0%b0%d1%80%d0%b0%d0%b4-%d0%bd%d0%b0-%d0%ba%d0%b8%d0%bb%d0%b8%d0%bc%d0%b8-%d1%83%d1%81%d1%82%d1%80%d0%be%d0%b8%d1%85%d0%b0-%d0%b2-%d1%87%d0%b8%d0%bf%d1%80%d0%be%d0%b2%d1%86%d0%b8-%d0%bf%d0%be/", "text": "Фестивал на чипровските килими откри по Великден кметът на балканската община Чипровци Пламен Петков. Изявата се провежда за шести път и цели да популяризира уникалните местни тъкани, чието ръчно производство бе обявено през 2014 г. от ЮНЕСКО за част от световното нематериално културно наследство. На площада в планинското градче местни тъкачки и работници в откритата със средства от Евросъюза социална работилница подредиха и предложиха за продан килими, пана, дрехи, чанти и сувенири, изпъстрени с традиционните чипровски мотиви. Пред местни жители и гости бяха показани и нови експонати в музея на града,  сред които и получен като дарение 200 годишен килим – местно производство.  Преди дни изложба на чипровски килими и тъкани бе подредена и в Народното събрание.", "date": "2019.04.29", "title": " Парад на килими устроиха в Чипровци по Великден"}
{"url": "https://trud.bg/%d0%bc%d0%b0%d1%80%d0%b8%d1%8f-%d0%b3%d1%80%d0%be%d0%b7%d0%b4%d0%b5%d0%b2%d0%b0-%d1%81%d0%bf%d0%b0%d1%81%d0%b8-%d0%bc%d0%b5-%d1%82%d0%be%d0%b2%d0%b0-%d1%87%d0%b5-%d0%bd%d0%b5-%d1%81%d0%b5-%d0%b8/", "text": "Наистина невероятен успех! – заяви емоционално Мария Гроздева, която тримфира на световната купа в Китай и си осигури квота за рекордна седма олимпиада. – Имайки предвид силния финал и високите резултати. До края ме спаси това, че не гледах таблото и не се интересувах от резултатите.  Гроздева ликува на 25 метра пистолет, като изпревари с една точка унгарката Вероника Майор. Тя влезе с шести резултат във финала (587 т.), а първа бе германката Моника Карш (593), само на точка под световния рекорд на друга българка – Диана Йоргова. Така Мария стана първата наша състезателка, която ще участва за 7-и път на олимпиада. По шест пъти участия досега са записали Нонка Матова, Таню Киряков, Йордан Йовчев, Евгения Раданова и Емил Милев. До момента Гроздева има титли и три бронзови медала от игрите. „През цялото време си мислех, че феновете в залата са повече за другите – продължи тя пред Нова ТВ. – Едва накрая разбрах, че руснаци, грузинци, сърби, гърци са били въодушевени от представянето ми и дойдоха да ме поздравят. Не мисля още за самата олимпиада. Не става само с желание, трябва и много труд. Имам и задълбочаваща се травма в рамото, но дано се съхраня за игрите.“", "date": "2019.04.29", "title": " Мария Гроздева: Спаси ме това, че не се  интересувах от резултата"}
{"url": "https://trud.bg/%d0%bf%d1%80%d0%b0%d1%89%d0%b0%d0%bc%d0%b5-%d0%bf%d1%80%d0%b0%d0%b2%d0%b8%d1%82%d0%b5%d0%bb%d1%81%d1%82%d0%b2%d0%b5%d0%bd-%d1%81%d0%b0%d0%bc%d0%be%d0%bb%d0%b5%d1%82-%d0%b7%d0%b0-%d0%bf%d0%b0%d0%b2/", "text": "Премиерът Борисов разрешил полета, след като Вежди Рашидов съобщава за състоянието му Пращаме до Москва правителствен самолет, за да транспортира Павел Васев, който от четири месеца е в будна кома в руска болница. Очаква се режисьорът, който е дългогодишен директор на Сатирата, Народния театър и Националния филмов център, сега шеф на Българския културен център в Москва, да бъде върнат в София около 10 май. Това разказа пред “Труд” председателят на парламентарната Комисия по култура и медии Вежди Рашидов, който от години е близък приятел на Васев и семейството му. Веднага след инсулта, Рашидов с помощта на много хора, успява за два дни да събере необходимите 12 000 евро за лечението на Васев. До преди дни състоянието му не позволява да го транспортират, но след като това станало възможно, Рашидов получава подкрепа от директора на “Пирогов” проф. Асен Балтов. Информира и премиерът Бойко Борисов за ситуацията с известния културен деец. “Позволих си да обезпокоя премиера, защото целта ни е да го транспортираме тук и български лекари да поемат лечението му – той има необходимите застраховки. Благодаря на Борисов, че реагира мигновено – щом става въпрос за човешки живот, той не се двоуми и секунда, както го е правил още много пъти”, каза пред “Труд” Вежди Рашидов. До дни в руската столица ще пристигне видният неврохирург проф. д-р Николай Габровски от “Пирогов”, за да прецени какво е състоянието на Васев. Подготвен е и екип от “Пирогов”, който да пътува с него към България. “Благодаря и на директора на Сатирата Калин Сърменов, който организира благотворителни представления, с които се събират средства. Ние българите много говорим, а малко си помагаме – затова дарителите на бива да бъдат анонимни. Важно е да помагаме навреме. Благодаря на всички, които подадоха ръка”, каза Рашидов. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.04.29", "title": " Пращаме правителствен самолет за Павел Васев\t"}
{"url": "https://trud.bg/%d0%ba%d0%b3%d0%b1-%d0%b7%d0%b0%d0%b1%d1%80%d0%b0%d0%bd%d0%b8%d0%bb%d0%be-%d0%bd%d0%b0-%d0%bc%d0%b0%d1%8f-%d0%bf%d0%bb%d0%b8%d1%81%d0%b5%d1%86%d0%ba%d0%b0%d1%8f-%d0%b4%d0%b0-%d1%82%d0%b0%d0%bd%d1%86/", "text": "Баща й е разстрелян по време на сталинския терор, а майка u е изпратена в ГУЛАГ Примата застава срещу министър в битката си за новаторската постановка на Кармен Запознава се със съпруга си Радион Шчедрин в парижкия дом на Лиля Брик и присъствието на кинозвездата Жерар Филип Руската балерина Мая Плисецкая (1925-2015) е обявена за балерината на XX век. Божествените й ръце, с които изобразява лебедовите движения, високите й скокове и несравнимата грация, с която танцува, са нейна запазена марка. Плисецкая е една от двете дами в руското изкуство, получила титлата Prima ballerina assoluta (другата е Галина Уланова). Животът на Гранд Дамата на световния балет е белязан от превратностите и изпитанията на три епохи и е достоен за литературен или кино епос. Животът й е истинска борба и всичко в него е посветено на балета и публиката. Великата Дама има щастието да срещне и да е приятел с най-големите личности, променяли света… Освен балерина, тя е хореограф и актриса. Сравняват я с взрив – от емоции, красота и несравнима грация. Мая Плисецкая е от личностите, за които комплиментите са излишни. Името им е достатъчно, то говори всичко за тях. Божествената Плисецкая бе на голямата сцена цели седем десетилетия и през цялото време изглеждаше възхитително. А как само танцуваше! Примабалерината Мая Плисецкая си отиде от тоя свят на 2 май 2015-а – няколко месеца преди да навърши 90 години. Родена е в Москва в известно еврейско семейство през далечната 1925-а. И няма никакво съмнение, че и на този юбилей тя щеше да танцува. Както всеки път. Подготовката за него вече вървеше в Москва, уточняваха се подробности за честванията в руската столица и големия концерт, който трябваше да бъде на 20 ноември, нейният рожден ден… Уви, Съдбата беше решила друго – Лебедът се пресели на небето. Когато Мая Михайловна се омъжва за композитора Радион Шчедрин, Лиля (Лили) Юриевна Брик (руски литератор, муза на поета Владимир Маяковски, по-голямата сестра на френската писателка Елза Триоле, б.а.) се шегува по адрес на младоженеца: „Вашият избор ми харесва. Но Мая има един голям недостатък – има твърде много роднини по света”. Действително, в семейството на Михаил Борисович Месерер – дядо й по майчина линия, зъболекар, има 12 деца. Някои от тях свързали живота си с балета като например Асаф и Суламиф Месерер – виртуозни танцьори солисти на Болшой театър (1930-1940) и прекрасни педагози. Майката на Мая – Ракел Михайловна Месерер (1902 – 1993), е актриса от нямото кино, а баща й – Михаил Емануилович Плисецкий (1901-1938), е далече от изкуството – той е инженер, и се занимава с административна дейност. През 1932 г. е назначен за генерален консул и директор на въглищните мини „Арктикуголь” в Шпицберген, архипелаг в Северния ледовит океан. На този мрачен остров малката Мая кара ски и прави своя сценичен дебют по време на някаква конференция за оръжието в ролята на Чан Кайши (президент на Китай). Когато баща й получава дългоочаквания отпуск, се прибира в Москва и през 1934 г. е приета в балетното училище. След три години обаче в навечерието на 1 май, зловещо събитие стряска почти 12-годишната девойка. Баща й изчезва, той е разстрелян по време на сталинските чистки, вероятно защото е назначил на работа приятел, който е секретар на Лев Троцки. По-късно е арестувана и майка й като съпруга на „изменник на родината” и заедно с по-малкия й син е изпратена първо в Бутирския затвор, а после на заточение в трудов лагер в Казахстан. Квартирата им е запечатана и Мая е отгледана от сестрата на майка й – Суламиф. Така семейството й се разпада, а детството свършва. С балета Мая живее своя красив живот далече от реалността и ужасите на ГУЛАГ-а. Учениците от хореографското участват в текущия репертоар на Болшой театър. На 21 юни 1941 г., ден преди Хитлер да нападне Съветския съюз, Мая успешно дебютира в дипломния концерт на училището. Ракел Месерер е в залата и бъдещата прима успява да види щастливите очи на майка си, която е освободена от лагера два месеца преди това. На 1 април 1943 г. Плисецкая получава щат в трупата на Болшой. Оттук започва блестящата кариера на Мая. Изигравайки ролята на Раймонда, на всички става ясно, че на небосклона изгрява нова претендентка за званието примабалерина. Решаваща роля в живота й изиграва балетът „Лебедово езеро”, танцувала го къде ли не по световните сцени. Статистиката сочи, че само в Болшой театър балерината е изиграла своята Одета – Одилия 800 пъти, за първи път през 1947 г. Колко пъти това е направила на сцените на другите градове в бившия Съветски съюз, както и по света, е трудно да се преброи. Последната си Одета – Одилия тя играе на 71-годишна възраст през 1996 г. на гала в нейна чест в Санкт Петербург. В Мая всичко е брилянтно, но онова, което веднага забелязваш, са прекрасните й дълги ръце! Който види плавните им движения като крилете на лебед, остава като омагьосан. Няма друга като нея. Необикновената й грация, извивката на тялото й създават илюзия за плуващия лебед сред вълните. Пластичността на Плисецкая е оценена от критиците като „нечовешка”. Световната известност идва няколко години след войната. Въпреки, че това са години, когато всемогъщото КГБ не й разрешава да танцува извън страната. На нея – примабалерината на Болшой, заради антисемитските настроения в Сталиновите времена, й е забранено да показва таланта си в чужбина, тя е изтрита от списъците на гост изпълнителите извън „великия Съветски съюз”. Никой навън не може да види примата, освен в родината й. Следват 5-6 години ходене по мъките. Тя ще трябва да мине от кабинет на кабинет на чекистки и партийни началници, ще трябва да изтърпи унижения и да се моли на кого ли не от важните хора на деня в СССР. Но…резултатът е все един и същи – неизменен отказ без обяснение на причините за него. Но знаменитият американски импресарио, признат за № 1 в Америка, Сол(омон) Юрок започва да прави през 1963-а списък за бъдещи гастроли. И Плисецкая е на първо място. Луи Арагон, известият френски поет, при поредното си посещение в СССР заплашва, че ще отиде да говори за Мая лично с нейния „злодей” Никита Хрушчов (ръководител на Съветския съюз тогава, б.а.). Но чак през 1959-а, когато ненавистният ръководител на КГБ Серов е сменен, Плисецкая е включена в списъка на съветските артисти за 70-дневното турне на Болшой в САЩ, което има грандиозен успех. Точно тогава започва световната слава на руската балерина. Американците буквално са втрещени от таланта на примата, възхищението им е толкова голямо, че те завинаги попадат в плен на нейното изкуство. Тя обаче никога не пожела да последва великите балетисти Нуреев и Баришников, които избягаха от СССР и останаха на Запад. Ролите на Мая са толкова много, но тя мечтае за друго – образа на Кармен. И през 1967-а се появява „Кармен сюита”. Балетът, за който Плисецкая дълго ще се бори с властта, отстоявайки правото си на творчество, е поставен в Болшой специално за нея от кубинския световен балетмайстор Алберто Алонсо. Плисецкая няма търпение да покаже своята героиня. И ето – за премиерата чака цяла Москва, всичките й почитатели. Примата я изиграва с цялото си сърце и душа по начин, който никой никога досега не е виждал. Тя буквално изригва на сцената. Цялата е огън и страст. Движенията й нямат нищо общо с вижданите досега, няма и помен от познатите класически пируети и фуете-та (завъртания на един крак). Пред публиката балерината представя абсолютно нов и модерен стил. Всяка нейна поза изглежда като скулптура (по думите й тя изгражда героинята си върху основата на 8 пози). Финал, умерени аплодидменти и…почуда. Ама това ли е Кармен? Следва грандиозен скандал и след премиерата „Кармен сюита” е спряна. В залата е прочутата и страховита министърка на културата Екатерина Фурцева. И в тази априлска вечер на 1967-а тя буквално изригва срещу постановката, заради отдалечаване от класическата постановка. Спектакълът е забранен и нищо не може да се направи. Настъпва истинска война – примабалерина срещу министърка. Фурцева към Плисецкая: „Вие сте предателка на класическия танц. Трябва да се откажете от Кармен.” Плисецкая към Фурцева: „Кармен ще умре тогава, когато умра аз.” Великата Мая отказва да замине за турнето на Болшой в Канада. (Тогава в Монреал се провежда световното изложение ЕКСПО-1967.) Примабалерината дори заплашва, че ще предизвика скандал и публично ще обяви, че в нейната родина няма свобода и има цензура. Три месеца Плисецкая е болна – и физически, и душевно. Победата й е изстрадана макар и след доста време. Сега няма място по света, където Кармен да не се изпълнява. Руската звезда е муза не само на своя съпруг, 35-години тя е муза на световния дизайнер Пиер Карден – той я облича на сцената и в живота, въпреки че името му не фигурира в театралните афиши. Мая е модел и вдъхновение и за Ив Сен Лоран. Тя е единствената жена в СССР, с която приятелски връзки е поддържала самата Коко Шанел! Плисецкая е муза и на едни от най-големите хореографи на XX век – Морис Бежар и Ролан Пети. „Болеро-то” на Бежар е от най-силните изпълнения, които почитателите на Плисецкая направо обожават. 16-те минути са изпълнени с толкова сила и красота на движенията, изиграни са с такава страст, че накрая зрителят остава без дъх. След „Болеро” Бежар създава за примадоната още миниатюрите „Айседора”. През 1995-а 70-годишната Плисецкая дебютира в специално написаната пак от Бежар за нея миниатюра „AVE Мая”. Изиграва я и когато е на 82 години! Самата Плисецкая се затруднява да каже дори приблизително колко пъти е изиграла „Умиращият лебед” в своята изумителна кариера. Според нея ако каже 30 000 – няма да излъже, но ако каже и 40 000 – също. Танцувала го е 54 години – за първи път през 1942-а в Свердловск, а последния – на Червения площад през 1996-а. Двамата със съпруга си нямат деца. Балерината не крие, че между кариерата и майчинството е избрала първото. Примата на руския и световния балет е награждавана с много отличия – тя е народна артистка на СССР и е носител на най-големите съветски, руски и чуждестранни ордени. Рижата врана, както я наричали в училище, и кралицата лебед, каквато бе на сцената, не можа да изтанцува последното си фуете. Със сигурност щеше да го направи на 90. И щеше да бъде велико.", "date": "2019.04.29", "title": " КГБ забранило на Мая Плисецкая да танцува извън „великия СССР”\t"}
{"url": "https://trud.bg/%d1%82%d0%be%d0%b2%d0%b0%d1%80%d0%b5%d0%bd-%d0%b2%d0%bb%d0%b0%d0%ba-%d1%83%d0%b4%d0%b0%d1%80%d0%b8-%d0%ba%d0%b0%d1%80%d1%83%d1%86%d0%b0-%d0%b2-%d0%bd%d0%be%d0%b2%d0%be%d0%b7%d0%b0%d0%b3%d0%be%d1%80/", "text": "Товарен влак удари каруца в Новозагорско този следобед. Влакът е навлизал от гара Коньово към гара Нова Загора,  . Според полицията няма пострадали при инцидента. Конят също е в добро състояние. Вероятно животното се е уплашило от преминаващия влак. Сигналът за инцидента е подаден в 15:36 мин. в дежурната част на Областната дирекция на полицията в Сливен. От там съобщиха, че огледът е приключил и железопътната линия е отворена за преминаване на пътнически и товарни влакове.", "date": "2019.04.29", "title": " Товарен влак удари каруца в Новозагорско"}
{"url": "https://trud.bg/%d0%b0%d1%80%d0%b5%d1%81%d1%82-%d0%b7%d0%b0-7-%d1%86%d0%b8%d0%b3%d0%b0%d0%bd%d0%b8-%d0%bf%d0%be%d1%82%d1%80%d0%be%d1%88%d0%b8%d0%bb%d0%b8-%d0%bf%d0%b0%d1%82%d1%80%d1%83%d0%bb%d0%ba%d0%b0-%d0%b2/", "text": "Съседски сблъсък заради силна музика Счупени са стъклата на колата Седем пияни цигани бяха арестувани за нападение в чужд имот и трошене на полицейски автомобил в град Куклен. Това съобщиха от полицията в Пловдив, като уточниха, че при безредиците няма пострадали. Нямало и напрежение в града, въпреки това там остават екипи на жандармерията. Скандалът избухнал в неделя следобед, когато мургава компания засилила тонколоните с маанета и кючеци. Силният шум подразнил съседите, чиито четири деца не искали да спят. Хората излезли направили забележка за децибелите. Пияните ги изгонили и след малко нахлули в двора им. Започнали да чупят, каквото видят и да се заканват на стопаните, които извикали полиция. Пристигнали патрулка, по която циганите започнали да мятат камъни. Строшили предното и задното є стъкло. Наложило се да дойдат подкрепления и всички агресори били изловени. Прокуратурата остави за 72 часа зад решетките една 40-годишна циганка, трима мъже на възраст от 21 до 25 г. и непълнолетен на 16 години. “Нощта срещу понеделник и вчерашния ден преминаха спокойно, – каза кметицата на Куклен Мария Белчева. – На същата улица живеят в разбирателство както роми, така и българи. Те знаят, че всички, независимо от етноса си, трябва да спазват законите”, каза още Белчева. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.04.29", "title": " Арест за 7 цигани, потрошили патрулка в Куклен (обзор)\t"}
{"url": "https://trud.bg/%d1%81%d0%be%d1%84%d0%b8%d1%8f-%d0%b8-%d0%b2%d0%b8%d0%b4%d0%b8%d0%bd-%d0%bd%d0%b0-%d0%b4%d0%b2%d0%b0%d1%82%d0%b0-%d0%bf%d0%be%d0%bb%d1%8e%d1%81%d0%b0-%d0%bf%d0%be-%d0%b1%d0%b5%d0%b7%d1%80%d0%b0%d0%b1/", "text": "На 12-то място сме в ЕС София и Видин се намират на двата полюса по безработица. В столицата не само доходите са най-високите в страната, но тя е сред районите в ЕС с най-ниска безработица. Северозападна България пък е сред районите с най-голяма продължителна безработица в Европа и съответно доходите там са най-ниски. Това показва голямата разлика в икономическото развитие на различните райони на страната ни. Безработицата в регионите на ЕС през 2018 г варира между 1,3% за чешката столица Прага и 35,1% на остров Майот, който е отвъдморска територия на Франция и се намира в Индийския океан. На следващите места по най-висока безработица са испанският автономен град Сеута (29%), регионът Западна Македония (27%) в Гърция и испанският автономен град Мелила (25,8%). Сеута и Мелила са автономни градове в Северна Африка. В над една четвърт от регионите на ЕС безработицата е поне наполовина по-малка от средната за ЕС, която за 2018 г. е 6,9%. В тези райони безработицата е под 3,5% като един от тях е Югозападният район на България (2,6%), където попада София. Сред останалите райони с най-ниска безработица в ЕС са 20 региона в Германия, 15 в Обединеното кралство, 9 в Полша, 7 в Чехия, 5 в Унгария, по 4 в Холандия и Австрия, по 2 в Белгия и Румъния и по един в Италия и Словакия. На другия полюс са 30 региона в ЕС, които имат най-малко 13,8% безработица, или два пъти по-голяма от средната за Общността. Тук влизат 12 региона в Гърция, 8 в Испания и по 5 във Франция и Италия. В Северозападния район на България безработицата е 11,3% и той не е сред най-зле представящите се територии в ЕС. Но продължително безработните в Северозападния ни район са 76,8% (не са могли да си намерят работа поне 12 месеца), което го нарежда на трето място в целия ЕС. При младежката безработица на хората между 15 и 24 години също има огромна разлика между регионите на страната. В Югозападния район на България младежката безработица е само 5,6%, което е много добро постижение и делим деветото място в ЕС с района на Прага. В Северозападна България обаче младежката безработица през миналата година е над два пъти по-голяма – 24,8%, като освен това сериозно нараства – през предходната година е била 18,7%. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.04.29", "title": " София и Видин на двата полюса по безработица\t"}
{"url": "https://trud.bg/%d0%bf%d1%80%d0%be%d1%82%d0%b5%d1%81%d1%82-%d0%b2-%d0%b7%d0%b0%d1%89%d0%b8%d1%82%d0%b0-%d0%bd%d0%b0-%d0%bf%d0%b5%d1%82%d0%b8%d0%bc%d0%b0%d1%82%d0%b0-%d0%bf%d0%be%d0%bb%d0%b8%d1%86%d0%b0%d0%b8-%d0%bf/", "text": "На 7 май искат възобновяване на процеса Граждани на Благоевград организират протест и мирно шестввие в защита на петимата полицаи, осъдени на по 7 години затвор. Янко Граховски, Мирослав Писов, Иво Иванов, Борислав Механджийски и Георги Калинков вече са в Бобовдолския затвор. Преди 14 години при акция “Респект” те задържаха Ангел Димитров-Чората и той почина. Протестът под мотото “Българските полицаи не са убийци” е насрочен за 7 май, пред сградата на съда в Благоевград. На тази дата се очаква адвокатите на петимата полицаи да внесат официално искане за възобновяване на делото. Защитниците са категорични, че по делото “Чората” са допуснати съществени процесуални нарушения. В същото време синът на Чората – Райчо Димитров написа във фейсбук: “Не смесвайте полицейската институция с бащиния! Там има правила – задържаш и имаш задължението да го опазиш жив, не да го убиваш! Ако е виновен ще отговаря пред съда. Не те да решават кой да живее и кой да умира.” АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.04.29", "title": " Протест в защита на петимата полицаи по делото „Чората”"}
{"url": "https://trud.bg/%d0%b2%d0%bb%d0%b0%d0%b4%d0%b8%d0%bc%d0%b8%d1%80-%d0%bf%d1%83%d1%82%d0%b8%d0%bd-%d1%81%d0%bc%d1%8f%d1%82%d0%b0-%d1%87%d0%b5-%d1%89%d0%b5-%d1%81%d0%b5-%d0%b4%d0%be%d0%b3%d0%be%d0%b2%d0%be%d1%80%d0%b8/", "text": "Руският президент Владимир Путин вярва, че ще успее да се договори с избрания за държавен глава на Украйна Владимир Зеленски по въпроса за двойното гражданство на жителите на страните им, съобщава  . „Много пъти съм казвал, че украинците и руснаците са братски народи. Нещо повече, аз въобще смятам, че това всъщност е един народ със свои културни, езикови и исторически особености, но по същество – един народ“, отбеляза руският президент. Според него, ако страните имат общо гражданство, то руснаците и украинците само ще спечелят от това. „Ще бъдем по-силни и по-успешни“, категоричен е той. „Ако те започнат да дават гражданство на руснаците в Украйна, а ние на украинците в Русия, то ние доста бързо ще стигнем до желания резултат“, заяви Путин.", "date": "2019.04.29", "title": " Владимир Путин смята, че ще се договори със Зеленски за двойното гражданство на украинци и руснаци"}
{"url": "https://trud.bg/%d0%b8%d0%b7%d0%bc%d0%b8%d1%81%d0%bb%d1%8f%d1%82-%d1%82%d0%b5%d1%81%d1%82%d0%be%d0%b2%d0%b5-%d0%b7%d0%b0-%d1%88%d0%be%d1%84%d1%8c%d0%be%d1%80%d0%b8-%d0%bd%d0%b0%d0%b4-60-%d0%b3/", "text": "Не се знае какви изисквания ще има към хората на пенсионна възраст Да бъдат въведени физически и психологически тестове за шофьори над 60-годишна възраст. Това предлагат от Държавната агенция за пътна безопасност. Засега това е само идея без конкретни измерения – нито се знае дали ще има по-специални медицински изисквания към хората на пенсионна възраст, нито дали ще ги препитват на листовки или кормуване, нито през колко време и т.н. “Когато станат на 60 години хората не да имат безсрочна книжка, а напротив – по-често да подлежат на физическа и психологическа проверка”, обясни идеята си шефката на агенция Малина Крумова пред БНТ. Тя цитира данни от КАТ-Русе, че в областта за последните две години са станали над 120 катастрофи с участието на хора над 60 години. Над 100 са ранените, а загиналите – четирима. Миналата седмица в града е блъснат 95-годишен пешеходец от шофьор на 71 години. Крумова обаче не посочи какво е участието на младите – на възраст до 30 години, в катастрофи, защото може да се окаже, че те са два пъти по-недисциплинирани и опасни от хората над 60 г. Да не говорим за драстичната разлика при млади и стари по каране без книжка, употребата на алкохол и наркотици. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.04.29", "title": " Измислят тестове за шофьори над 60 г."}
{"url": "https://trud.bg/%d1%81%d0%be%d1%84%d0%b8%d1%8f-%d0%be%d1%82%d0%bf%d1%83%d1%81%d0%ba%d0%b0-7-%d0%bc%d0%bb%d0%bd-%d0%bb%d0%b2-%d0%b7%d0%b0-%d0%ba%d0%be%d0%bd%d1%82%d1%80%d0%be%d0%bb-%d0%bd%d0%b0-%d1%80%d0%b5%d0%bc/", "text": "Оферти се подават до 2 май Близо 7 млн. лв. ще струва строителният надзор на пътни ремонти в цяла София. Столичната община е пуснала обществена поръчка а 48 месеца на прогнозна стойност 6,6 млн. лв. без ДДС. Търси се изпълнител, който да контролира подготовката на строителството, количествата, качеството и съответствието на изпълняваните строително монтажни работи и влаганите материали за осъществяването на текущ ремонт и поддържане на уличната мрежа и пътните съоръжения. Всяка фирма може да кандидатства до 2 май по една от трите позиции на поръчката. Първата от тях е за районите “Витоша”, “Лозенец”, “Триадица”, “Панчарево”, “Младост”, “Студентски”. Приблизителният обем на работа включва контрол над 400 000 кв.м пътни и тротоарни настилки годишно за всяка позиция. Втората част от поръчката е за “Овча Купел”, “Красно село”, “Красна поляна”, “Банкя”, “Люлин”, “Връбница”, “Възраждане” и “Илинден”. Третата позиция е за останалите 10 района на града, които се намират в зони IV, V и VI. Всеки участник трябва да има минимален общ оборот от 2 млн. лв. за последните три приключили финансови години и да е достигнал 1 млн. лв. оборот в сферата на поръчката. В последните 3 г. той трябва да е изпълнявал дейности в тази сфера.", "date": "2019.04.29", "title": " София отпуска 7 млн. лв. за контрол на ремонти\t"}
{"url": "https://trud.bg/%d0%bd%d0%b0%d0%bf-%d0%bf%d1%80%d0%be%d0%b2%d0%b5%d1%80%d1%8f%d0%b2%d0%b0-400-%d0%b4%d1%83%d1%88%d0%b8-%d0%b1%d0%b5%d0%b7-%d0%b4%d0%be%d1%85%d0%be%d0%b4%d0%b8-%d0%ba%d0%be%d0%b8%d1%82%d0%be-%d1%81/", "text": "400 души са на прицела на данъчните заради сериозни харчове, без да отчитат доходи, съобщи БТВ. Инспекторите на НАП ще проверяват притежателите на луксозни стоки на стойност над 30 хил. лв., които въобще не фигурират като получатели на доходи в системите им, и съответно не са плащали никакви данъци през 2018 г. Данъчните разполагат с информацията за продажбите на стоките от търговците – за тях е издадена гаранция или фактура. „В тези проверки често се оказва, че приятели и любовници са в основата на обясненията. Проверките не вменяват априорна вина, не приемат, че някой е разбойник до доказване на противното. Но в момента има една видима диспропорция – нула лева доход и относително висок разход, който трябва да бъде обяснен“, коментира говорителят на НАП Росен Бъчваров. И още на данъчна тема – само един работен ден остава за подаване на декларациите за доходите през 2018-та и плащането на данъка. Крайният срок изтича на 30 април. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.04.29", "title": " НАП проверява 400 души без доходи, които са купували луксозни стоки"}
{"url": "https://trud.bg/%d0%b5%d0%bb-%d1%84%d0%b0%d0%bd%d0%b8%d0%bd%d0%b3-%d0%bc%d0%b5%d1%80%d0%b8%d0%bb%d0%b8%d0%bd-%d0%bc%d0%be%d0%bd%d1%80%d0%be-%d0%b5-%d0%b8%d0%b4%d0%b5%d0%b0%d0%bb%d0%bd%d0%b0%d1%82%d0%b0-%d0%b0%d0%ba/", "text": "Не помня живота си отпреди да вляза в киното В един свят на изпълнените мечти щях да бъда балерина  Обожавам модата от 50-те и си признавам, че съм вманиачена на тема дрехи Великолепната Ел Фанинг вече може легално да изпие една бира в родината си САЩ. Преди броени дни тя навърши 21 годиин, но в киното това русо бижу е истински ветеран с повече от 60 роли в престижни продукции. По-малката сестра на Дакота Фанинг се снима от тригодишна. Ел Фанинг привлича вниманието с органичния си талант да играе в началото на новия век и скоро се утвърждава като едно от най-талантливите деца актьори на нашето време. Тя прави страхотни роли в “Някъде”, “Супер 8”, “Купихме си зоопарк”, “Господарката на злото” и “Неоновият демон”. Работила е няколко пъти със София Копола и има десетки награди и номинации. Паралелно с кино кариерата си се развива и като извънредно успешен фешън модел. Ел Фанинг е по-ангажирана от всякога и тази година предстои да излазят или да бъдат завършени близо половин дузина филмови проекти с нея.  – Ел, какво е усещането да си актриса почти от бебешка възраст?  – Усещането е нереално. Буквално не помня живота си отпреди да вляза в киното. Актьорската професия ми даде толкова много и аз смятам да продължа да играя във филми, но в един свят на изпълнените мечти щях да бъда балерина. Ако имах вълшебна пръчка и можех да правя каквото пожелая щях да използвам магията, за да се видя в тази си мечтана роля. Но и реалността е достатъчно интригуваща. – Каква е Вашата формула за успех в хищническа среда като развлекателната индустрия?  – Винаги съм имала силно развито въображение и за мен това е едно от най-важните качества в нашата професия. Трябва да си способен да фантазираш, да си представяш всякакви места, да се поставяш на мястото на всякакви хора. Аз обожавам да играя персонажи, наситени с емоции. Особено любими са ми образите на луди хора. Това ме стимулира много като актриса – да си представя какво е да си напълно побъркан. – Може ли да се каже, че сте имали нормално детство?  – В известен смисъл смятам, че може да се каже така, да. За мен да участвам във филми беше сравнимо с това как другите деца ходят на тенис или на уроци по пиано. Те се старят да стават по-добри в съответното занимание, аз също. Това е идеята – да ставаме по-добри в това, което правим. Мисля, че бях едно напълно нормално дете, което просто обичаше да играе. И все още обича. Учаситето в игрален филм ми отнема няколко месеца в годината. През останалото време съм свободна да правя най-различни неща. Това определено е голям плюс за мен. – Вие имате и много успешна кариера като модел. Имате ли тайни при поддържането на топ форма?  – Не може без упражнения и някакъв адекватен режим. Аз танцувам много. Ходя на джаз танци, но също така и на хип-хоп. А след училище постоянно ходех на балет. В тази връзка страшно искам да участвам в мюзикъл. А що се отнася до храната – моята страст са рибите. Обичам сьомга. Сестра ми Дакота е пристрастена към китайската храна, към сушито, но аз не съм чак толкова голяма фенка на суровата риба. Качествено приготвените морски дарове обаче са нещо специално. Обожавам омари, раци и всякакви други вкусотии от дълбините. – Как бихте определили собствения си стил?  – Обичам да смесвам нещата, да комбинирам стилове и елменти. Пристрастена съм към ботушите, постоянно ги нося. Нося и много джинси и всичко с висока талия. Наистина обожавам модата и си признавам, че съм вманиачена на тема дрехи. Страшно харесвам винтидж дрехите. В гардероба ми е пълно с модели от 50-те години. Тази епоха ми е любима. Притежавам страхотни дизайни от онова време, много качествени дрехи са се правили тогава. Естетиката на 50-те е превъзходна. Винаги, когато имам възможност обикалям магазините, в които знам, че може да се намери някое скрито бижу от миналото. Нося и много огърлици, както и скейтборд аксесоари от периода на 70-те години на миналия век – 60-те и 70-те също са огромен извор на фешън вдъхновение за мен. Харесват ми също и дрехи ала “ретро кукличка” и меките цветове. Вкарвам в този микс и някакви модерни неща, разбира се. В училище имахме задължителни униформи, но имаше и един ден от седмицата, в който можехме да носим каквото си поискаме и тогава се развихрях. Понякога избягвам дрехи, които са твърде популярни защото отнемат от усещането за уникалност. По тази причина не съм много на “ти” с тесните “скини дънки”, по-скоро бих облякла по-отпуснати, по-момчешки дънки, нищо, че с тях изглеждам супер смешна. Но попринцип обичам да подчертавам своята момичешка природа с дрехите си, особено по време на официални събития, премиери и други светски поводи. На червения килим залагам на пастелните цветове, на синьото. Очите на мен и на сестра ми изглеждат много добре, когато носим синьо. – Кои са любимите Ви актриси и примери за подражание в професията?  – Мерилин Монро е идеалната актриса. Тя е нещо много повече от Холивудска звезда. Тя е символ, метафора, еталон, епоха. Друга любима актриса е сестра ми Дакота. Толкова много съм научила от нея. Джоди Фостър и Мерил Стрийп, разбира си, са класни изпълнители и две от най-талантливите жени в киното – велики са. Марион Котийяр е страхотна и наистина ми се иска да работя с нея. От режисьорките номер едно е София Копола – за мен беше върховно преживяване да бъда режисиран от нея два пъти. Не мога да опиша колко забавно си прекарах на нейните снимачни площадки.", "date": "2019.04.29", "title": " Ел Фанинг: Мерилин Монро е идеалната актриса\t"}
{"url": "https://trud.bg/%d0%b7%d0%b0%d0%bf%d0%be%d1%87%d0%b2%d0%b0-%d1%81%d0%b2%d0%b5%d1%82%d0%bb%d0%b0%d1%82%d0%b0-%d1%81%d0%b5%d0%b4%d0%bc%d0%b8%d1%86%d0%b0/", "text": "Светлата седмица в християнския празничен календар започва веднага след Възкресение Христово и завършва с втората пасха в неделя. Нарича се Светла, защото Възкресението на Христос донася просветление за всички. В дните на Светлата седмица се прославят светиите: в Светли понеделник – светите апостоли;  в Светли вторник и сряда – св. Богородица, св. архидякон Стефан и св. Андрей;  в Светли четвъртък – св. ап. Йоан и Яков;  в Светли петък – св. ап. Петър;  в Светла събота – св. Йоан Кръстител. Тази седмица е наситена и с момински празници, сред които най-голям е честването на Светлата или Празната сряда. Според народните поверия на Светли понеделник, наричан още Разтурнипонеделник или Разметнипонеделник младежи излизали извън селището, разделени на две групи, като търкаляли група срещу група червени яйца. Според народната традиция с този ритуал се цели предпазването от градушка и предизвикването на плодородие. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.04.29", "title": " Започва Светлата седмица"}
{"url": "https://trud.bg/%d0%ba%d0%b0%d1%82%d0%b5%d1%80%d0%b8%d0%bd%d0%b0-%d0%b5%d0%b2%d1%80%d0%be-%d1%80%d0%be%d0%b4%d0%b8%d1%85-%d1%81%d0%ba%d0%be%d1%87%d0%b8%d1%85-%d0%b8-%d0%b8%d0%b7%d0%b1%d1%8f%d0%b3%d0%b0%d1%85-%d0%be/", "text": "На 62 години съм и вече не мисля за мъже Стоянка Мутафова ми каза, че съм добра актриса Никога не съм си мислела, че съм изключителна красавица – Миналата седмица представи автобиографията си “Катерина Евро… и още нещо”. Какви са първите отзиви?  – Имам много хубави отзиви и то от хора, които наистина уважавам и няма как да не ми е приятно. Почти всички мои приятели веднага са си я купили и са я прочели. Споделиха ми, че като са я започнали и не са могли да я оставят до късно през нощта. Това е най-показателно, че им е харесала, защото се случва да започнеш една книга и да си кажеш – хайде друг път ще я дочета. Ани Пападопулу също ми каза, че я е чела до 2 часа през нощта, като през това време и се е смяла, и плакала. Майката на Мартина Вачкова пък я е прочела за три дни, защото не й се искало да я свърши бързо, а да продължи възможно най-дълго. – Докато пишеше книгата, каква равносметка си направи – щастлив ли е житейският ти път досега и за какво още мечтаеш?   – Точно това си говорихме с моята приятелка Диляна Ценова-Гогова, с която заедно написахме книгата, че имам много щастлив живот и всичко, което съм си помечтала, се е случило. Искала съм да се оженя по любов, да имам деца и въпреки че, за съжаление останах с едно, съдбата изпълни и това ми желание и сега имам внуче. Много съм благодарна за това, както и че съм заобиколена с много хора и приятели, които ме обичат. Така че, равносметката е, че животът ми е хубав, даже скоро си мислех, че нямам повече мечти, но ето че съдбата сега ми дава и доста работа. – Над какво работиш в момента?  – Снимах се в главна роля в нов български филм – “Пътуващо кино”, а премиерата му ще бъде на фестивала “Любовта е лудост”. В него си партнирам с Любен Чаталов и Юрий Ангелов и мога да кажа, че нищо по-интересно не съм играла до този момент. Ролята ми е и тъжна и драматична, хората ще ме видят в различна светлина на сериозна актриса и мисля, че филмът ще се хареса. Става въпрос за взаимоотношенията между трима души, които някога са играли заедно във филм – моята героиня е актриса, но на нея не й е потръгнало и се е пропила, а после съдбата отново я събира с тях двамата… – На представянето на автобиографията ти присъстваха много популярни личности и твои приятели. Думите на кои от тях успяха да те трогнат до сълзи ?  – На тези, които излязоха на сцената, разбира се. Едно от най-хубавите послания беше на Жоро Мамалев. Той ме развълнува много с думите му за мен – как едно най-обикновено момиче, незавършило ВИТИЗ е успяло да се реализира и сега споделя интересната си история в книга. Камен Воденичаров и Любен Чаталов също излязоха на сцената и ме разплакаха.   – Сигурно има и интересни истории, които не си включила в книгата ти?  – Непрекъснато се сещам за неща, които не съм написала, но животът е толкова богат, че не може да се опише всичко в една книга. Забравих например да разкажа историята за това, как скочих и избягах от втория етаж на “Шейново”, след като родих Сашко! Той се роди много дребничък, само 2, 2 кг. и такива бебета ги държат на място и не ги дават на майките. Освен това, тогава в “Шейново” имаше и някаква бактерия, а аз трябваше да седя в една стая в болницата и само ги молех да ми го покажат, а те: “Не може.” Беше безсмислено да стоя там и затова казах на мъжа ми да ми донесе дрехи и избягах от втория етаж. После горчиво съжалявах, че оставих Сашко, а имах много кърма, но му я изцеждах и всеки ден му я носех – голяма драма се получи! – Азис също дойде на представянето на твоята книга, но учуди много хора, че не се качи на сцената да сподели някой забавен момент, което веднага породи много слухове. Каква е истината?   – Истината е, че той се притесни, че има толкова много хора и затова не се качи на сцената. Аз му викам: “Хайде бе, Васе, излез!” А той: “Кате, хвана ме срам пред всички да разкажа”. Иначе имаме много забавни истории с него, които съм включила и в книгата. Много се смеем с това, че винаги като пътуваме някъде с него и той: “Кате, хайде да сме в една стая!” След това, обаче започва да ме тероризира, защото на него непрекъснато му е студено, а на мен ми е горещо. Той носи радиатор, аз го махам и така все не можем да се разберем, но винаги ни е забавно заедно, въпреки че понякога и си плачем… – В какво се крие магията на постановката “Горката Франция”, която вече толкова години се играе пред пълни салони и даже Лили Иванова го е гледала няколко пъти?  – Пиесата се играе от осем години, защото е много интересно написана комедия, а в нея се говори за проблем, който е много актуален и вълнува всички – за гей връзките. За мен най-хубавото е, че в нея играем със синът ми на една сцена, а той така хубаво играе и хората много му ръкопляскат. Това е най-голямата гордост за една майка – синът й да е толкова добър актьор. Лили Иванова е гледала този спектакъл пет пъти и винаги идва с огромен букет за нас със Сашето, взаимно се харесваме с нея. Приятелки сме – не се виждаме често, но наистина се харесваме и аз я обожавам. Била съм на много нейни концерти, дори един път ходихме с братята и снаха ми и беше страхотно преживяване, защото ние бяхме до рояла, точно до нея. Докато тя пееше на 20 см. от мен, разбрах колко е велика и плаках през цялото време – на всичките й песни. Наистина я обожавам! – Твоето кулинарно шоу се казва “Бързо, лесно, вкусно: храна за душата”. Какво храни твоята душа и какво те натъжава?  – Всичко, което е хубаво и приятно ми храни душата – моята градина, цветята ми, кучетата ми… Натъжавам се, когато видя по улиците удряни и малтретирани кучета, както и бедни хора, които ровят в кофите за боклук, също възрастни жени, на които им се налага да продават цветя, за да добавят някой лев към малката пенсия. Много неща ме натъжават… – Истина ли е според теб, че любовта на мъжа минава през стомаха?  – На мен мъж никога не ми е готвил през живота, а съпругът ми въобще не можеше да готви. А любовта на мъжа наистина минава и през стомаха и аз съм спечелила от това, че готвя много вкусно. Иначе за мъже вече не мисля, каквото е било-било и е минало. На 62 години съм и имам други приоритети. – Наистина ли го казваш, ти изглеждаш много добре!  – Да, това е приключило за мен и от 7 години, след като си отиде мъжът ми, не ме вълнуват такива неща. Смятам, че любовта е за младите, аз съм на възраст и не мога да се занимавам с това. Сега за мен най-хубавото е да обърна внимание на внучката ми – да я уча, да садим в градината, да я заведа на кино и да рисуваме. С нея правим всичките тези неща, които на младини не успях да правя със Сашко. – А кой ти е душеприказчик?  – Той не е само един – с всичките ми приятели мога да си споделя всичко, но най-големият ми душеприказчик е Валя Горанова ( съпругата на Орлин Горанов-б.а.) – Най-хубавият комплимент, който си получавала от жена?  – Веднъж Стоянка Мутафова ми каза: “Ти си много добра актриса”. Аз й викам: “Лъжеш ме!” А тя: “Не, така е”. – Тези дни ни напусна голямата ни актриса Виолета Гиндева. Според теб умеем ли да ценим такива личности, докато са още сред нас?  – Не ги ценим много, малко ги забравяме, като поостарееш малко и излезеш от тази работа и освен близките, повечето хора те забравят, но такъв е животът… Аз лично, още от малка много съм я харесвала, гледала съм почти всички нейни филми, направо съм я обожавала. – Някои от най-близките ти хора вече не са на този свят. Усещаш ли присъствието им до теб и сънуваш ли ги?  – Да, мъжът ми дори го сънувам всяка нощ – няма нощ, в която да не го видя на сън. Сънувам често и майка ми, сънувам ги и те са до мен, но за съжаление не помня подробности на другия ден. – Майка ти е имала дарбата да предвижда бъдещето и ти е познала с точност кога ще се омъжиш и че ще станеш актриса. Кои са най-ценните уроци, които си получила от нея ?  – Тя винаги ми казваше, че когато човек мисли за доброто и вярва, че то предстои и така наистина го предизвиква да дойде. Учеше ме, че трябва винаги да вярвам, че най-хубавото предстои да ми се случи. Също така ме съветваше, че не трябва да мислиш и да си представяш лоши неща, защото така можеш да ги предизвикаш. Друго, което съм запомнила от нея е – никога да не правиш на друг човек нещо лошо и да не завиждаш, защото завистта и лошото чувство също се връщат към теб. Аз се опитвам да спазвам тези неща. – Любима мисъл?  – Посееш ли добро – ще пожънеш добро! НАШИЯТ ГОСТ  Звездата на обичаната актриса Катерина Евро изгря в култовия филм “Оркестър без име”. Това не е първото предложение към нея да се снима в киното, защото като една от най-търсените ни манекенки е имала доста предложения, но тя отхвърляла всички, защото не били за главна роля. С днешна дата Катя е изиграла близо 40 роли в родни и чужди филмови продукции, но има ангажименти не само като актриса, а и като тв-водеща. Тя води кулинарно предаване по БНТ, а преди година издаде книга “Тетрадка за рецепти и спомени”, в която споделя някои от най-любимите си специалитети. Новата книга на Катерина Евро е нейната автобиография, в която тя описва богатия си житейски и творчески път с много чувство за хумор, но без да спестява и трудните моменти.", "date": "2019.04.29", "title": " Катерина Евро: Родих, скочих и избягах от втория етаж на „Шейново”"}
{"url": "https://trud.bg/%d0%ba%d0%b0%d0%ba%d0%b2%d0%b0-%d0%b5-%d0%bf%d1%80%d0%b8%d0%bb%d0%b8%d0%ba%d0%b0%d1%82%d0%b0-%d0%bc%d0%b5%d0%b6%d0%b4%d1%83-%d0%b6%d0%b5%d0%bd%d0%b0%d1%82%d0%b0-%d0%b8-%d0%b6%d0%b0%d0%b1%d0%b0%d1%82-2/", "text": "– Докторе, искам да ме заразиш с някаква… ама много страшна венерическа болест.  – Ти, добре ли си, бе!  – Гледай са… ти, като ме заразиш мене, аз ще зараза жената. Жената ще зарази попа, попа – попадията, попадията – кмета, кмета – кметицата, а кметицата – горския… ще ми бие той на мене кучето! .. ***  Двама приятеля французи се срещат след дълга раздяла:  – Знаеш ли, искам да отида някъде на екскурзия. Какво ще кажеш да дойдеш с мен до България?  – Но аз съм чувал за тази балканска държавица, че населението се дели на проститутки и футболисти.  – Внимавай, жена ми е българка!  – Аааа, в кой отбор играе? ***  На прием домакинята – очарователна блондинка, се обръща към един от гостите:  – Извинете ме, моля, че ви предложих алкохол! Аз просто забравих, че вие сте председател на Дружеството за борба с алкохола.  – Какво говорите, скъпа госпожо!!? Аз съм председател на Дружеството за борба с безнравствеността.  – Аха, сериозно!!? Ами помня аз, че съпругът ми ме предупреди, че нещо не трябва да ви предлагам…. ***  – Днес шефът ми каза, че съм много красива!  – Сега убеди ли се, че е извратен тип? ***  Възрастен дядо, който от дълги години не чува, най-накрая се престрашил да отиде на лекар, който му поставил слухов апарат.  След 1 месец лекарят и дядото се срещат и лекарят пита:  – Как си? Роднините ти сигурно много се радват, че вече чуваш добре?  – Аз не съм им казал нищо – само седя и слухтя…. ***  – Колеги, нашата секретарка е родила! Нека всички да дадем по 100 лева и проби за ДНК анализ. ***  Бащата се кара:  – Не ме интересува, че си вече на 16 години. С този грим и с тази минипола няма да отидеш на купон. Разбра ли ме, Митко? ***  В магазина:  – Имате ли скиорски обувки 55-ти номер?  -Кой?  -55-ти.  – А за какво са ви ски? ***  – Каква е приликата между жената и жабата?  – И двете имат голяма уста и ги е страх от щъркела. ***  Мъж се обажда на 112:  – Мисля, че жена ми е мъртва!  – Какво ви кара да мислите така? – Ами сексът си е същият, но прането се трупа! ***  Мъж се прибира след дълга отпуска и заварва жена си с любовник. Най-спокойно вади пушката си и я насочва към любовника с думите:  – Това, че си ми дошъл в дома, ти го прощавам. Че си ми ял от храната и си ми пил от ракията, също ти го прощавам. Дори това, че си ми спал с жената ти го прощавам. Но това че си издул парното до дупка – никога! ***  Из новия фолклор – „Рада дърва цепеше, а Тодор си крака бръснеше“ ***  Двама шофьори си говорят:  – Абе, ти защо си си боядисал толкова идиотски колата? Отляво синя, отдясно червена, отпред зелена, отзад жълта?  – Ами да видиш какъв смях пада като стане катастрофа и почнат да си противоречат очевидците.. ***  – Шефе, отвън ви чака един човек, който твърди че му дължите 100 000 лева.  – А как изглежда?  – Така изглежда, че по-добре да му ги върнете… ***  Разговор по мобилен телефон:  – Здрасти, как е?  – Извинявай, но съм много зает, не мога да говоря.  – А, какво правиш?  – Изпълнявам съпружеския дълг.  – Ама ти не си женен!  – Изпълнявам чужд. ***  Мъж към жена си:  – Какво ще правиш, ако замина за два дни в командировка?  Жената:  – Каквото и ти ще правиш.  – Тогава не мърдам оттук. ***  Съпруг и съпруга спят. Изведнъж жената се стряска на сън и изкрещява:  – Мъжът ми си идва!  Съпругът й скача и се пъхва в гардероба.  Излиза, гледа гузно, жената седи, подпряла глава с двете си ръце, той сяда до нея, потупва я по рамото и казва:  – Няма нищо, мила. И двамата сме се поизнервили напоследък покрай тия командировки. ***  Лежат в леглото мъж и жена. Телефонът звъни. Вдига жената:  – Да, скъпи. Добре, мили. Разбира се, скъпи. Добре, скъпи, не се притеснявай! – и затваря.  Мъжът в леглото:  – Кой беше?  – Съпругът ми. Каза, че ще закъснее. Играе карти с тебе! ***  Жена се прибира и намира мъжа си в леглото с друга. Мъжът:  – Миче, бързо звъни в полицията, насилват ме! ***  На златната си сватба мъж се хвали пред приятелите:  – Ако знаете на колко мъже съм им сложил рога!  Тогава жена му се обадила:  – Аз само на един, но затова пък колко пъти! ***  Наскоро е пусната на пазара първата в света говореща пералня. Ето как работи:  – Моля, сложете прането и изберете режим! Благодаря. А какво е това червило на ризата? Мими, твоят има червило на ризата! ***  Умиращ мъж към жена си:  – Обещай ми нещо, скъпа!  – Каквото и да е, любими мой?  – Закълни се, че ако умра, няма да спиш с други мъже!  – А ако не умреш? ***  Прибира се един бизнесмен, сяда на бюрото си, вади си бележника, слага една отметка и казва на жена си:  – Така дългът към банката е погасен.  – Скъпи, да ти кажа. изневерих ти днес.  Бизнесменът слага втора отметка:  – Съпружеският дълг също! ***  Иконом докладва на лорда:  – Милорд, Вашата съпруга избяга с шофьора Ви.  – Виждате ли, Джон, бях прав, когато подозирах, че този шофьор има проблем със зрението. ***  При психиатъра:  – Докторе, какво да правя? Спя с чужди жени, а мъжете им ме бият?  – Отидете в армията. Може добре да Ви се отрази.  След няколко месеца.  – Благодаря, докторе. Много добър съвет ми дадохте!  – Вече не спите с чужди жени?  – Спя, и още как! Обаче се обличам за 45 секунди. ***  Жена се обажда на приятелката си:  – Ела ми на гости. Имам двоен повод да почерпя.  – И какви са поводите?  – Мъжът ми избяга с една позната, която отдавна не можех да понасям. ***  На басейна две приятелки си говорят:  – Какво става с теб? Много си отслабнала?  – Ами много страдам, моят ми изневерява.  – Ами разведи се тогава.  – Не мога! Искам да отслабна още пет килограма. ***  Професор по психология изпитва студентите си:  – Какъв е според вас човек, който в един момент се разхожда нервно насам-натам и крещи в пълен глас, в следващия момент седи на стола си и тихо плаче, а после се държи съвсем нормално?  – Футболен треньор? ***  Обиколката на Франция. Колоездач се откъсва от групата и дълго време кара съвсем сам по празните пътища. Изведнъж усеща, че някой го настига. Натиска яростно педалите, но не може да се откъсне. Примирен, той се обръща назад и вижда, че след него небръснат тип с омазано яке кара строшен велосипед.  – Как мислиш, момче, казва задъхан типът, ще стигнем ли преди кръчмарят да е затворил? ***  Бащата чете сутрешния си вестник. Внезапно скача и изкрещява на сина си, който си пише домашните:  – „Десет милиона за един футболист!“ Не си губи времето с глупости! Марш навън, да играеш футбол! ***  – Знаеш ли, сутрин по телевизията има много хубаво предаване по аеробика. Защо не правиш упражнения по него, за да отслабнеш?  – Пробвах, но все стигам само до първото упражнение – „отворете прозореца“. ***  По време на боксов мач очевидно губещият боксьор прошепва на другия:  – Копеле, престани да ме удряш толкова силно, че след мача ще те спукам от бой. ***  Няколко полицаи се събират в кръчмата да ударят по една бира и по едно време идва техен колега, изтупан със страшно баровски костюм.  – Бре, откъде го взе! Откъде имаш пари за такива дрехи!  – Не съм го купил, подарък ми е.  – И кой ти е подарил такова нещо?  – Жена ми. Прибирам се вчера, тя ме чака гола в леглото, а костюмът стои проснат на стола в спалнята… ***  Запознал се младеж с хубаво момиче. След време тя го поканила у тях. Отворила вратата майката на момичето.  Младежът:  – Бих искал да помоля за ръката на дъщеря Ви. Красива е като картина, като шедьовър на художник е.  Майката се провикнала:  – Ей, Микеланджело, стига си спал, ами ела да се запознаеш с бъдещия си зет!", "date": "2019.04.29", "title": " Каква е приликата между жената и жабата?"}
{"url": "https://trud.bg/%d1%81%d0%bf%d0%b8%d1%80%d0%b0%d1%82-%d0%ba%d0%b0%d0%bc%d0%b8%d0%be%d0%bd%d0%b8%d1%82%d0%b5-%d0%bd%d0%b0%d0%b4-12-%d1%82%d0%be%d0%bd%d0%b0-%d0%b2-%d0%bf%d0%b8%d0%ba%d0%be%d0%b2%d0%b8%d1%82%d0%b5/", "text": "В последния от почивните дни за Великден са в сила специални мерки за безопасно придвижване по основните пътища на страната. Днес между 14 и 20 часа се ограничава движението на камиони над 12 тона по автомагистралите и най-натоварените отсечки. Съвместната заповед за спиране на движението на камионите над 12 тона е на АПИ, ГД „Национална полиция“ и ИА „Автомобилна администрация“. Тя предвижда ограничаване на движението по следните участъци от републиканската мрежа: – автомагистралите;  – път I-1 с. Ребърково – Ботевград, като движението се пренасочва по път II-16 Ребърково – Своге – Софийски околоврестън път в посока София;  – път I-1 – от Благоевград до ГКПП „Кулата“;  – път I-4 п. в. „Коритна“ – Велико Търново – Шумен;  – път I-5 Русе – Велико Търново;  – път I-8 ГКПП „Калотина“ – София;  – път I-9 Варна – Бургас;  – път II-18 Околовръстен път на град София;  – път II-99 Бургас – Царево. Забраната не важи за МПС, превозващи бързоразвалящи се хранителни продукти и товари на температурен режим, живи животни и опасни товари (ADR). За улеснение на трафика и повишаване безопасността на движение до 10.00 часа на 30 април, когато много хора ще пътуват към столицата, в участъците с ремонт на АМ „Хемус“ и „Тракия“ ще има две ленти за София и една за Бургас или Варна. Целта е по-лесно предвижване в пиковите дни и часове. Обновяването на съоръженията, изграждани преди повече от 30 години, е наложително и трябва да бъде направено, за да се пътува след това много по-удобно и безопасно. На АМ „Тракия“ се ремонтира платното за Бургас на виадуктите – при 13-ти, 15-ти и 20-ти километър и над река Елшишка при 89-ти км на автомагистралата.  За да се избегне отсечката в ремонт над река Елшишка при 89-ти км на АМ „Тракия“ шофьорите могат да ползват и следните алтернативни маршрути: – пътен възел „Церово“ на АМ „Тракия – път III-8402 (Виноградец – Карабунар – Злокучене – Септември) – път I-8 (Лозен – Звъничево – Пазарджик) – път II-37 (Пазарджик) – пътен възел „Пазарджик“ на АМ „Тракия“;  – пътен възел „Церово“ на АМ „Тракия – път III-8402 (Виноградец – Карабунар – Злокучене – Септември) – път I-8 (Лозен – Звъничево – Пазарджик) – пътен възел „Цалапица“ на АМ „Тракия“;  – пътен възел „Калугерово“ – път III-803 (Динката – Драгор) – път II-37 – пътен възел „Пазарджик“ на АМ „Тракия“. На АМ „Хемус“ на територията на Софийска област се ремонтират виадуктите при 19-ти, 36-ти, 37-ми и 51-ви километър и тръбата за София на тунел „Витиня“. В участъците при 19-ти км (виадукт „Потоп“) и при 36-ти и 37-ми км (виадукт „Коренишки дол“) до 10.00 часа на 30 април ще има две ленти за София и една за Варна. На виадукта при 51-ви километър трафикът преминава двупосочно в платното за София. Поради ремонт на тръбата за София на тунел „Витиня“ на АМ „Хемус“ движението се осъществява двупосочно в основно обновената тръба за Варна, която е с вентилационни, пожароизвестителни и осветителни системи. След ремонта и тръбата в посока столицата ще бъде в същия вид и със същите системи за безопасност. В отсечките с ремонт шофьорите е необходимо да предвидят повече време за пътуване, поради по-ниската скорост на движение при извършването на строителни работи и въведените временни организации или да използват алтернативни маршрути. Алтернативен маршрут на АМ „Тракия“ в посока Бургас е Подбалканският път I-6, а на АМ „Хемус“ в посока Монтана и Видин – проходът „Петрохан“ и Искърското дефиле. За улеснение на трафика през Владая и повишаване на пътната безопасност на 29 април ще има две ленти за влизащите в София по път I-1 (Е-79). По този начин пристигащите в столицата шофьори ще могат да пътуват по-удобно и безопасно. Алтернативен маршрут на първокласния път през Владая е АМ „Люлин“. Всички граждани и транспортни фирми могат да получават информация за актуалната пътна обстановка от интернет страницата на АПИ – www.api.bg, и по всяко време от денонощието на тел. 0700 130 20 в АПИ. В агенцията целогодишно при 24-часов режим работи Ситуационен център, който събира и обобщава данните за състоянието на републиканските пътища. За улеснение на трафика, до утре сутрин в ремонтираните участъци на автомагистралите „Хемус“ и „Тракия“ ще работят по две ленти за София и една за Бургас и Варна. Осигурени са и алтернативни маршрути. От Пътната агенция съветват водачите да предвидят повече време за придвижване, да карат със съобразена скорост и да не използват аварийните ленти за изпреварване. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.04.29", "title": " Спират камионите над 12 тона в пиковите часове по магистралите и най-натоварените пътища"}
{"url": "https://trud.bg/%d0%b3%d0%b8%d0%b1%d0%be%d0%bd%d0%b0-%d0%b8-%d0%b1%d0%b0%d0%b3%d0%b0%d1%82%d0%b0-%d0%bd%d0%b0-%d0%ba%d1%80%d0%b0%d0%ba%d0%b0-%d0%bf%d1%80%d0%b8-%d1%81%d1%82%d0%be%d0%b8%d1%87%d0%ba%d0%be%d0%b2/", "text": "Божидар Искренов и Благой Иванов-Багата ще бъдат сред ВИП-гостите при представянето на „Историята“, биографичната книга на Христо Стоичков, на 4 май в Чикаго. Легендата на „Левски“ ще пътува от столицата Вашингтон, където живее. Гибона е гарантирал пред организаторите, че няма как да пропусне събитието на бившия си съотборник в националния отбор. На презентацията ще има още една голяма легенда на българския футбол – Цветан Йончев. От дълги години най-добрият голмайстор на България в турнира за Купата на европейските шампиони живее и работи в Чикаго. Йончев е близък приятел на Стоичков, който го наследи в ЦСКА през 80-те години. „Историята“ ще бъде уважена и от Димитър Попов, един от тримата вратари на България на световното първенство в Щатите през 1994 година. Стражът не игра в нито един от седемте мача, но подобно на всички от Пеневата чета само заради присъствието си е със статут на легенда на футбола ни. Попов също от много години живее в САЩ. Багата пък ще наруши подготовката си за боя с австралиеца Тай Туиваса, за да уважи Стоичков. Точно в Чикаго на Иванов предстои битка на 8 юни. Багата е известен фен на най-добрия български футболист. За „Историята“ това е втората част от международното турне. Книгата, издадена от „Софтпрес“, вече продава третия си тираж. Първата интернационална спирка беше Лондон. До края на годината вероятно ще се организират „спирки“ в Барселона и Торонто.", "date": "2019.04.29", "title": " Гибона и Багата на крака при Стоичков"}
{"url": "https://trud.bg/%d1%83%d0%bd%d0%b3%d0%b0%d1%80%d0%b8%d1%8f-%d0%b8-%d1%81%d0%bb%d0%be%d0%b2%d0%b0%d0%ba%d0%b8%d1%8f-%d1%81%d0%b5-%d0%b3%d0%be%d1%82%d0%b2%d1%8f%d1%82-%d0%b7%d0%b0%d0%b5%d0%b4%d0%bd%d0%be-%d0%b7%d0%b0/", "text": "Унгария и Словакия се готвят заедно за възможно спиране на доставките на газ през Украйна, предвид това, че Киев и Москва все още не са сключили споразумение за транзит след 1 януари 2020 година, заяви унгарският външен министър Петер Сиярто след преговори с енергийния министър на Словакия Петер Зига, пише електронното издание Hungary Today. На срещата, проведена в кулоарите на форума „Пояс и път“ в Пекин, Сиярто заяви, че Будапеща и Братислава трябва да са подготвени в случай, че от Украйна спре да идва газ. Едно от решенията е създаване на южен коридор за доставки чрез удължаването на газопровода „Турски поток“ през България и Сърбия към Унгария. Заради унгарско-словашкия интерконектор, Словакия също ще получи достъп до „синьото гориво“, обясни Сиярто. Унгарски и словашки доставчици на газ, превозвачи и търговци ще създадат работна група през септември, за да се подготвят за такива сценарии, каза той. Унгарският външен министър също така отбеляза, че Будапеща вече се е споразумяла с изпълнителния директор на „Газпром“ Алексей Милер да закупи част от предвиденото за 2020 година количество през 2019 година и да го съхрани в унгарски съоръжения. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.04.29", "title": " Унгария и Словакия се готвят заедно за спирането на газта през Украйна"}
{"url": "https://trud.bg/%d0%b4%d0%b2%d0%b0%d0%bc%d0%b0-%d0%b1%d1%8a%d0%bb%d0%b3%d0%b0%d1%80%d0%b8-%d1%81%d0%b0-%d0%b2-%d0%b1%d0%be%d0%bb%d0%bd%d0%b8%d1%86%d0%b0-%d1%81%d0%bb%d0%b5%d0%b4-%d0%ba%d0%b0%d1%82%d0%b0%d1%81%d1%82/", "text": "От посолството ни в Букурещ пратили преводач Екипи на “Спешна помощ” помагат на пострадалите при катастрофата в Румъния.  #Снимка ФЕЙСБУК  10 българи бяха ранени в Румъния, след като микробуса, в който пътували, се ударил в движещ се пред тях румънски лекотоварен автомобил. Катастрофата станала в неделя на магистрала близо до град Тимишоара.  Пътническия микробус е возел наши гурбетчии, които се прибирали за празниците. От Външно министерство уточниха, че няма тежко пострадали наши сънародници. На мястото на инцидента веднага е бил изпратен преводач. Двама души са били откарани за прегледи в местна болница, но без опасност за живота. Останалите осем са получили медицинска помощ на място. До вчера нито един ранените не бе поискал допълнително съдействие от посолството в Румъния. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.04.29", "title": " 10 българи пострадаха при катастрофа в Румъния"}
{"url": "https://trud.bg/%d0%bc%d1%8a%d0%b6-%d0%b5-%d0%b2-%d0%ba%d0%be%d0%bc%d0%b0-%d1%81%d0%bb%d0%b5%d0%b4-%d0%bd%d0%be%d1%89%d0%b5%d0%bd-%d0%bf%d0%be%d0%b1%d0%be%d0%b9-%d0%ba%d1%80%d0%b0%d0%b9-%d0%b3%d0%be%d1%86%d0%b5/", "text": "Мъж в състояние на кома се транспортира от Гоце Делчев за столична клиника след сбиване, съобщи  . Сигналът за сбиване в крайпътно заведение е подаден към 1 ч. след полунощ от района на с. Баничан, община Гоце Делчев. Пострадалият е с мозъчен хематом вследствие на удар с твърд предмет по главата. След като е приет в МБАЛ „Ив. Скендеров“, с реанимационен екип в 5.30 ч. тази сутрин мъжът е транспортиран за столична болница. Причините за боя и участниците в него се установяват от РУП-Гоце Делчев. Покрай великденските празници станаха няколко сбивания в Благоевград, където мъж от ромски произход твърдял, че е ударен с брадва по главата. Отървал се е само с рана, която е зашита. Сбиване в събота вечер имаше в Сандански и снощи в Петрич. Има пострадали, но без опасност за живота. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.04.29", "title": " Мъж е в кома след нощен побой край Гоце Делчев"}
{"url": "https://trud.bg/10-%d0%b1%d1%80%d0%b5%d0%bc%d0%b5%d0%bd%d0%bd%d0%b8-%d0%b7%d0%b2%d0%b5%d0%b7%d0%b4%d0%b8-%d1%81%d0%bd%d0%b8%d0%bc%d0%b0%d0%bb%d0%b8-%d1%81%d0%b5-%d0%b3%d0%be%d0%bb%d0%b8-%d0%bd%d0%b0-%d0%ba%d0%be/", "text": "Бременността е един от най-красивите и лични моменти в живота на всяка жена, но някои от холивудските знаменитости не се притесняват да я покажат публично, позирайки голи за корици на модни списания. В галерията сме събрали 10-те звезди, които са заснели такива корици за последните 20 години. Сред тях са Деми Мур – която е и първата, осмелила се да се покаже гола, Бритни Спиърс, Кристина Агилера, Кортни Кардашиян и Серена Уилямс, чиято корица е най-актуалната, от 2017-та година. Най-често звездите са позирали за Vanity Fair, но в списъка се включват и Harper’s Bazaar, Marie Claire и др.", "date": "2019.04.29", "title": " 10 бременни звезди, снимали се голи на корици на списания"}
{"url": "https://trud.bg/7-%d1%80%d0%be%d0%bc%d0%b8-%d0%b2-%d0%b0%d1%80%d0%b5%d1%81%d1%82%d0%b0-%d1%81%d0%bb%d0%b5%d0%b4-%d0%ba%d0%b0%d1%82%d0%be-%d0%bf%d0%be%d1%82%d1%80%d0%be%d1%88%d0%b8%d1%85%d0%b0-%d0%bf%d0%b0%d1%82/", "text": "7 роми от Куклен са в ареста, след като   с камъни предното и задното стъкло на полицейски автомобил, изпратен на мястото по сигнал за пиянска свада. Инцидентът стана в късния следобед вчера. Разправията започнала, след като семейство от Пловдив направило забележка на група празнуващи роми да намалят силната музика. Пияните цигани нахлули в дома на семейството, свидетели се обадили на телефон 112 и когато патрулката пристигнала, ромите започнали да я обстрелват с камъни. На мястото веднага е изпратена още полиция и е започнало претърсване на къщите, в резултат на което са арестувани 7 души. „Днес ще бъде преценено дали да бъде удължено полицейското им задържане. Полицейското присъствие в Куклен остава засилено, трябва да покажем на тези хора, че това не може да бъде толерирано“, заяви шефът на пловдивската полиция Атанас Илков. Според кмета на Куклен Мария Белчева днес обстановката в града е спокойна. „Всички хора са учудени и притеснени, защото никога не сме имали проблеми с ромите в Куклен, тук те работят. Най-вероятно става дума за злоупотреба с алкохол“, коментира тя. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.04.29", "title": " 7 роми в ареста, след като потрошиха патрулка в Куклен"}
{"url": "https://trud.bg/%d0%bd%d0%b0%d0%b4-300-%d1%87%d0%bb%d0%b5%d0%bd%d0%be%d0%b2%d0%b5-%d0%bd%d0%b0-%d0%b8%d0%b7%d0%b1%d0%b8%d1%80%d0%b0%d1%82%d0%b5%d0%bb%d0%bd%d0%b8-%d0%ba%d0%be%d0%bc%d0%b8%d1%81%d0%b8%d0%b8-%d0%bf/", "text": "Единадесет дни след като Индонезия произведе най-големите еднодневни избори в света, над 300 души от изборната администрация са починали, повечето от свързани с преумора заболявания, причинени от дълги часове ръчно преброяване на милионите подадени бюлетини, съобщи днес представител на властите, цитиран от ДПА. На 17 април за пръв път в страната с 260 милиона население имаше избори едновременно за президент, за национален двукамарен парламент и за регионални законодателни органи, за да бъдат намалени разходите. Гласуването като цяло протече мирно при 81 процента избирателна активност на 193 милиона избиратели. Всеки от тях трябваше да предаде до пет бюлетини в над 800 000 избирателни секции. Но произвеждането на избори в държава, която се простира на повече от 5000 километра от запад на изток, изискваше полагането на неимоверни усилия и се оказа фатално за много служебни лица, които участват в процеса на ръчно преброяване на подадените бюлетини. До този момент 287 членове на избирателни комисии и 18 полицаи, отговарящи за реда по време на изборите, починаха, повечето от претоварване, докато 2096 души се разболяха, каза Ариеф Прийо Сусанто – говорител на централната избирателна комисия. Министерството на здравеопазването изпрати на 23 април циркулярно писмо, в което настоя лечебните заведения да осигуряват най-добрата медицинска помощ на заболелите служители, а министерството на финансите работи за компенсиране на семействата на починалите, добави говорителят. Централната избирателна комисия беше остро критикувана заради нарастващите смъртни случаи. Преброяването на гласовете приключва на 22 май, когато ще бъдат обявени резултатите, допълва Ройтерс. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.04.29", "title": " Над 300 членове на избирателни комисии починаха от преумора в Индонезия след ръчно преброяване на бюлетини"}
{"url": "https://trud.bg/%d1%87%d0%b5%d1%88%d0%ba%d0%b8%d1%8f%d1%82-%d0%bd%d0%b0%d0%bf%d0%b0%d0%b4%d0%b0%d1%82%d0%b5%d0%bb-%d0%b9%d0%be%d0%b7%d0%b5%d1%84-%d1%88%d1%83%d1%80%d0%b0%d0%bb-%d0%b7%d0%b0%d0%b3%d0%b8%d0%bd%d0%b0/", "text": "Чешкият футболен национал Йозеф Шурал загина в автомобилна катастрофа в Турция, потвърди неговият клуб Аланияспор. Минибусът, превозващ играчите на елитния турски тим, се е ударил при прибирането си от гостуването на Кайсериспор, завършило при равенство 1:1. В резултат на катастрофата седем от футболистите на Аланияспор са пострадали, като Шурал е починал от раните си в болницата. Разстоянието по шосе между Кайсери и Алания в азиатската част на Турция е над 600 км. Седемте футболисти са решили да си наемат ВИП минибус, вместо да се приберат с клубния автобус от Кайзери, но наетият автомобил е катастрофирал на около пет километра преди Алания. Шофьорът на ВИП минибуса е задържан, докато тече разследването на катастрофата. Президентът на Аланияспор Хасан Чавушоглу заяви, че шофьорът на минибуса е заспал в движение, което е причинило инцидента. „Според информацията, която получиха от шефа на полицията, в минибуса е имало двама шофьори, но и двамата са заспали“, каза Чавушоглу пред местните медии. 28-годишният нападател Йозеф Шурал е бивш капитан на най-големия гранд в Чехия Спарта Прага, като има и 20 мача и един гол за националния отбор на родината си. Той е преминал в Аланияспор от Спарта в началото на тази година. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.04.29", "title": " Чешкият нападател Йозеф Шурал загина след тежка катастрофа в Турция"}
{"url": "https://trud.bg/%d1%87%d0%b0%d1%81%d1%82-%d0%be%d1%82-%d1%84%d0%b0%d1%81%d0%b0%d0%b4%d0%b0%d1%82%d0%b0-%d0%bd%d0%b0-%d1%81%d1%82%d0%b0%d1%80%d0%b0-%d0%b6%d0%b8%d0%bb%d0%b8%d1%89%d0%bd%d0%b0-%d1%81%d0%b3%d1%80%d0%b0/", "text": "Част от фасадата на стара жилищна сграда се срути на ъгъла на улиците „Граф Игнатиев“ и „6-ти септември“ в центъра на столицата, съобщи БГНЕС. Няма пострадали. Огромните късове са паднали на тротоара от терасата на третия етаж тази сутрин.Районът е отцепен със заградителни ленти от органите на реда. Пристигналите на място полицаи потвърдиха, че няма пострадали хора, както и нанесени материални щети върху паркираните в близост автомобили. Огледът на място продължава. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.04.29", "title": " Част от фасадата на стара жилищна сграда се срути в центъра на София\t"}
{"url": "https://trud.bg/%d0%bd%d0%be%d0%b2%d0%b8%d1%8f%d1%82-%d0%b8%d0%b3%d1%83%d0%bc%d0%b5%d0%bd-%d0%bd%d0%b0-%d0%b1%d0%b0%d1%87%d0%ba%d0%be%d0%b2%d1%81%d0%ba%d0%b8%d1%8f-%d0%bc%d0%b0%d0%bd%d0%b0%d1%81%d1%82%d0%b8%d1%80/", "text": "Новият игумен на Бачковския манастир епископ Сионий за първи път оглави шествието с чудотворната икона на Света Богородица до местността Клувията, където тя е била открита преди 4 века от две овчарчета. По традиция на втория ден на Великден иконата се изнася от обителта и вярващи я пренасят до Клувията, предавайки си я внимателно от ръка на ръка. И тази година стотици богомолци се събраха в манастира за шествието, макар в последните години до местността да се носи копие на иконата. Оригиналът остава в църквата, защото реставрацията му не е приключила. Преди началото на шествието богомолците чакат на дълги опашки, за да се докоснат до оригинала на иконата, за която се вярва, че е изцелила не един тежко болен. На Великден и на Успение Богордично в Бачковския манастир се събират хора от цялата страна. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.04.29", "title": " Новият игумен на Бачковския манастир за първи път поведе шествието с чудотворната икона"}
{"url": "https://trud.bg/%d0%b0%d1%80%d0%b5%d1%81%d1%82%d1%83%d0%b2%d0%b0%d1%85%d0%b0-%d0%b7%d0%b0%d0%bf%d0%be%d0%b4%d0%be%d0%b7%d1%80%d0%b5%d0%bd%d0%b8-%d0%b7%d0%b0-%d0%b3%d0%be%d1%82%d0%b2%d0%b5%d0%bd%d0%b8-%d0%bd%d0%b0/", "text": "Полицията във Франция арестува четирима души, заподозрени, че подготвят атака срещу силите на реда в страната. Това съобщават източници от прокуратурата на Париж. Всички арестувани са известни на полицията, единият от тях е непълнолетен. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.04.29", "title": " Арестуваха заподозрени за готвени нападения срещу силите на реда във Франция"}
{"url": "https://trud.bg/%d0%bc%d0%b8%d0%bd%d0%b8%d1%81%d1%82%d1%8a%d1%80-%d1%82%d0%b5%d0%bc%d0%b5%d0%bd%d1%83%d0%b6%d0%ba%d0%b0-%d0%bf%d0%b5%d1%82%d0%ba%d0%be%d0%b2%d0%b0-%d1%83%d1%81%d0%b8%d0%bb%d0%b8%d1%8f%d1%82%d0%b0/", "text": "Темата за втечнения газ е важна за България и региона. Страната ни все още  е зависима от един доставчик на газ и затова усилията ни са България да стане независима при доставките, каза Теменужка Петкова. Тя участва в международен форум „Отключване на бизнес потенциала на източноевропейските газови пазари – конкуренция, алтернативи, пазари, проекти, сигурност чрез диверсификация. Случаят LNG“. Организатори са Институтът за енергийни изследвания във Вашингтон и Центърът за балкански и черноморски изследвания, съобщава БТА. Най-важен е проектът за интерконектора между България и Гърция, който ще даде сигурност в целия регион, посочи Петкова и допълни, че правителството има воля за изграждането либерализиран пазар. Страните в региона не успяха да изградят инфраструктура за доставка по различни маршрути, но сега този проблем може да бъде решен и регионът да тръгне в друга посока, отбеляза Петкова. Друг важен проект е връзката между България и Сърбия, който трябва да е факт след няколко години. След реализирането на тези и други проекти, България ще стане средище на потоци както от север, така и от юг, посочи  Петкова. До края на годината се очаква да заработи и платформа за търговия с природен газ. През последната година Турция намали вноса си на руски газ с около 60 процента и днес има шест нови терминала за втечнен газ, които се изграждат, каза Алекс Алексиев от Центъра за черноморски изследвания. В нашия регион има значително развитие по отношение на LNG. Новият терминал в Александруполис ще ни даде достъп до втечнен газ, посочи Алексиев.", "date": "2019.04.29", "title": " Министър Теменужка Петкова: Усилията ни са България да стане независима при доставките на газ"}
{"url": "https://trud.bg/1800-%d1%87%d0%be%d0%b2%d0%b5%d0%ba%d0%b0-%d1%81%d0%b0-%d0%bf%d0%be%d1%82%d1%8a%d1%80%d1%81%d0%b8%d0%bb%d0%b8-%d0%bf%d0%be%d0%bc%d0%be%d1%89-%d0%b2-%d1%81%d0%bf%d0%b5%d1%88%d0%bd%d0%be%d1%82%d0%be/", "text": "Екипите на „Пирогов” отчитат тежки дежурства в дните около Великден. От 26 април до този момент в Спешното отделение на университетската болница са потърсили помощ 1800 човека. От тях за лечение се налага да останат 260. Пациентите без здравни осигуровки, настанени за лечение в „Пирогов”  са 15. Това съобщиха от пресцентъра на болничното заведение. Университетската болница се е погрижила не само за жители  и гости на София по време на почивните и празнични дни около Великден. Екипите са хоспитализирали и едни от най-сложните случаи от цяла България. Близо 80 човека от различни части на страната получават високоспециализирана медицинска помощ през тези дни.  Доста натоварено е било и дежурството в уникалното за България детско спешно отделение. През него са преминали над 520 деца, на 50 от тях се е наложило да останат за лечение в „Пирогов”. В реанимационните структури се борят за живота на 60 пациенти. Натоварени са били хирургичните, травматологичните, неврохирургичните  спешни кабинети и клиники. В тях са постъпили сложни медицински случаи от София и страната. През спешния неврологичен кабиент са преминали 75, от които са оставени 11 пациенти с инсулт. През кабинета по кардиология и вътрешни болести са преминали 233, а са оставени за лечение 52 пациенти. Двама мъже на 45 и 71 години са хоспитализирани след прекомерна употреба на алкохол.  Няма деца и младежи, които да са посрещнали Великден в „Пирогов” поради същата причина. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.04.29", "title": " 1800 човека са потърсили помощ в Спешното отделение на „Пирогов“ по време на великденските празници"}
{"url": "https://trud.bg/%d0%b6%d0%b5%d1%80%d1%82%d0%b2%d0%b8%d1%82%d0%b5-%d0%bd%d0%b0-%d0%bd%d0%b0%d0%b2%d0%be%d0%b4%d0%bd%d0%b5%d0%bd%d0%b8%d0%b5%d1%82%d0%be-%d0%b2-%d0%b8%d0%bd%d0%b4%d0%be%d0%bd%d0%b5%d0%b7%d0%b8%d1%8f/", "text": "Расте броят на жертвите на наводнението в Индонезия. 31 души са загинали, а други 13 души се водят изчезнали, съобщава агенция Синхуа. Преди това беше съобщено за десет загинали и 8 изчезнали. Властите провеждат спасителна и издирвателна операция. Заради силния дъжд в петък, няколко реки в провинция Бенкулу излязоха от коритата си и заляха крайбрежните райони. Водата унищожи пътища, което затрудни придвижването, а някои райони са откъснати от света. Започнала е евакуация на жителите. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.04.29", "title": " Жертвите на наводнението в Индонезия станах 31"}
{"url": "https://trud.bg/%d0%be%d1%82%d0%bc%d0%b5%d0%bd%d0%b8%d1%85%d0%b0-%d0%bf%d0%be%d0%bb%d0%b8%d1%86%d0%b5%d0%b9%d1%81%d0%ba%d0%b8%d1%8f-%d1%87%d0%b0%d1%81-%d0%b2-%d0%b8%d0%b7%d1%82%d0%be%d1%87%d0%bd%d0%b0%d1%82%d0%b0/", "text": "Властите в Шри Ланка отмениха  , въведен в петък в град Калмунай и източната част на острова след три взрива, съобщава Ada Derana, като се позова на информация на полицията. По думите на неин говорител, действието на вечерния час се прекратява от 8 часа сутринта на 29 април. Той беше въведен след серията от взривове на Великден, 21 април срещу църкви и хотели, при които загинаха повече от 250 души. Отговорност пое терористичната групировка ИДИЛ, но без да предостави конкретни доказателства. По информация на властите на Шри Ланка, на територията на страната действат между 130 и 140 членове на тази организация. По данни на следствието, в атаките на Великден са участвали девет терористи, чиято самоличност вече е установена. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.04.29", "title": " Отмениха полицейския час в източната част на Шри Ланка"}
{"url": "https://trud.bg/%d0%b3%d0%bb-%d0%b8%d0%bd%d1%81%d0%bf%d0%b5%d0%ba%d1%82%d0%be%d1%80-%d0%b8%d0%bb%d0%b8%d1%8f-%d0%b3%d0%b5%d0%be%d1%80%d0%b3%d0%b8%d0%b5%d0%b2-%d0%b4%d0%b2%d0%b0%d0%bc%d0%b0-%d0%b4%d1%83%d1%88%d0%b8/", "text": "За съжаление, и тези празници не минаха без инциденти. Има 68 настъпили пътнотранспортни произшествия, при които има 98 пострадали лица и 2-ма загинали. 6 човека са с опасност за живота. Това каза на брифинг главен инспектор Илия Георгиев от отдел „Пътна полиция“ към ГД „Национална полиция“ за пътната обстановка и безопасното пътуване в последния от празничните дни. „Към момента, въпреки че повечето хора са избрали да слеят празничните дни, очакваме натоварване на трафика в по-късните часове през деня. Припомням на всички водачи на товарни автомобили, че от 14.00 до 20.00 часа е валидна забраната за движение по главни пътища и автомагистрали за товарни автомобили над 12 тона“, каза гл. инспектор Илия Георгиев. Той посочи, че в първия от почивните дни има двама санкционирани водачи за нарушение на тази забрана. По думите му съвместно с Агенция „Пътна инфраструктура“ има издадена временна организация на движението по автомагистралите. „Призовавам всички водачи да спазват тези ограничения, да спазват правилата и да изпълняват разпорежданията на контролните органи, защото имаме констатирани случаи и на водачи, които нарушават забраната за движение в аварийна лента“, каза гл. инспектор Георгиев. Той подчерта, че до момента има около 10 такива случая, а глобата за това нарушение, която е предвидена в Закона за движение по пътищата, е отнемане на свидетелството за управление в срок от 3 месеца и налагане на глоба в размер от 1000 лв. Очакваме днес да има засилен трафик на входните и изходните артерии на големите градове, както и по магистралите, каза още главният инспектор. „Към момента обстановката е относително спокойна. Обобщаване на данните ще бъде направено след като приключат празничните дни в началото на тази седмица се следи за абсолютно всичко. Всички служители на „Пътна полиция“ са ангажирани с това да подпомагат трафика и да контролират спазването на правилата“, посочи главният инспектор Илия Георгиев. Той подчерта, че се обръща внимание на употребата на алкохол и наркотични вещества, както и на правоспособността на водачите и на превишената скорост. „Надявам се по гранично-пропускателните пунктове обстановката да бъде спокойна. Създадена е организация и всички сили на „Пътна полиция“ ще бъдат на разположение на участниците в движението, за да подпомагат трафика, където е необходимо“, каза още Георгиев. Той призова всички водачи да преценят времето за пътуване, да си създадат добра организация и да проявят малко повече търпение на пътя. Инспектор Илия Георгиев отбеляза, че на АМ „Хемус и на „Тракия“, там където са ремонтите, има различна организация на движението. „В първия от почивните дни организацията беше създадена така, че да подпомогне пътуващите от големите градове към вътрешността на страната. Съответно сега е направено обратното нещо, за да може да подпомогне тези, които се връщат към големите градове“, посочи той. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.04.29", "title": " Гл. инспектор Илия Георгиев: Двама души са загинали, а шестима са с опасност за живота след пътни инциденти през празничните дни"}
