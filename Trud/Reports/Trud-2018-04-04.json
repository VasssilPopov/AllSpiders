{"url": "https://trud.bg/%d1%84%d0%b8%d0%bd%d0%bb%d0%b0%d0%bd%d0%b4%d0%ba%d0%b0-%d0%ba%d0%be%d1%8f%d1%82%d0%be-%d0%bf%d0%be%d1%87%d1%82%d0%b8-%d1%81%d1%82%d0%b0%d0%bd%d0%b0-%d0%bc%d1%8a%d0%b6-%d1%80%d0%be%d0%b4%d0%b8-4/", "text": "Финландка, която се подложи на хормонална терапия, за да смени половата си идентичност на мъж, роди дете, като предизвика спорове, защото законът изисква безплодие при промяна на пола, предаде АФП. „Бебето тежеше почти 4 килограма и беше 53 см”, заяви мъжът пред местно издание две седмици след раждането. Името му не се разкрива, за да бъде защитен личният живот на семейството. Мъжът, който е на възраст между 30 и 40 години, сменил половата си идентичност от жена през 2015 г. след години на терапия с тестостерон. Той обаче решил да се откаже от хирургичните операции, с които да приключи трансформацията си, докато не се опита да забременее от съпруга си. Според законите във Финландия за хормонална терапия се изисква лицето да докаже, че е ялово, за да може да промени пола си от жена на мъж. Но в практиката финландските медицински звена приемат, че пациентите са такива, след като продължително време са били подложени на терапия с тестостерон. Понякога плодовитостта се връща, ако се спре приемането на хормона. Точно това направил мъжът, живеещ в района на Хелзинки, след което менструацията му се върнала. „Нима искате обществото да ми налага какво мога да правя с моето тяло и моя живот? Нищо не може да ме спре. Аз съм свободен мъж“, казал пред вестник, докато бил бременен. Сега той ползва отпуската си като млад родител. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.04.04", "title": " Финландка, която почти стана мъж, роди 4 кг бебе"}
{"url": "https://trud.bg/%d0%b1%d0%b8%d0%b7%d0%bd%d0%b5%d1%81%d1%8a%d1%82-%d0%bf%d1%80%d0%b5%d0%b4%d0%bb%d0%b0%d0%b3%d0%b0-%d0%ba%d0%b5%d0%b2%d1%80-%d0%b4%d0%b0-%d1%81%d0%b5-%d1%81%d0%b0%d0%bc%d0%be%d0%b8%d0%b7%d0%b4%d1%8a/", "text": "Комисията за енергийно и водно регулиране да премине към нов модел на финансиране по подобие на БНБ и Комисията за финансов надзор, настояват от на Асоциацията на организациите на българските работодатели. Според тях комисията не трябва да бъде на субсидия от държавата, а да премине на самоиздръжка. Финансирането ще дойде от услугите и санкциите, които са в правомощията на КЕВР, се посочва в позиция на четирите национално представени работодателски организации – КРИБ, АИКБ, БСК и БТПП. „Така например за миналата година от такси и санкции КЕВР е внесла 13 млн. лева в бюджета, а е получила около 5 млн. лева субсидия за издръжка“, посочват работодателите. И допълват, че при новите отговорности на комисията субсидията няма да е достатъчна за привличането и задържането на експертни кадри.", "date": "2018.04.04", "title": " Бизнесът предлага КЕВР да се самоиздържа"}
{"url": "https://trud.bg/%d1%82%d1%80%d1%8a%d0%bc%d0%bf-%d0%bd%d0%b5-%d1%81%d0%b5-%d0%bd%d0%b0%d0%bc%d0%b8%d1%80%d0%b0%d0%bc%d0%b5-%d0%b2-%d1%81%d1%8a%d1%81%d1%82%d0%be%d1%8f%d0%bd%d0%b8%d0%b5-%d0%bd%d0%b0-%d1%82%d1%8a/", "text": "Американският президент Доналд Тръмп смята, че въведените неотдавна от САЩ мита на стоки от Китай и последвалите ги ответни мерки от китайска страна не са търговска война. Той написа това в Туитър. „Не се намираме в състояние на търговска война с Китай. Тази война преди много години беше загубена от глупавите или некомпетентни хора, представляващи САЩ“, написа Тръмп. Американският президент отбеляза, че в настоящия момент дефицитът на търговския баланс на САЩ с Китай е 500 милиарда долара. Според него, САЩ също така губят още 300 милиарда долара ежегодно заради „кражбата на американска интелектуална собственост от китайските компании“. „Не можем да допуснем това да продължи“, подчерта стопанинът на Белия дом. Във вторник американската администрация публикува списък от 1300 стоки от Китай, на които ще бъде въведено допълнително 25% мито. В отговор Държавният съвет на КНР обяви за въвеждането на 25% мита върху американските автомобили, нефтохимическата и земеделската продукция – общо 106 стоки. Освен това, Китай подаде жалба в Световната търговска организация срещу САЩ заради въвеждането на митата върху китайските стоки.     АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.04.04", "title": " Тръмп: Не се намираме в състояние на търговска война с Китай"}
{"url": "https://trud.bg/%d1%82%d0%b0%d1%81%d0%ba%d0%be-%d0%b5%d1%80%d0%bc%d0%b5%d0%bd%d0%ba%d0%be%d0%b2-%d0%b7%d0%b0-%d0%be%d1%82%d0%ba%d0%b0%d0%b7%d0%b0-%d0%bd%d0%b0-%d0%bf%d1%80%d0%b0%d0%b2%d0%b8%d1%82%d0%b5%d0%bb%d1%81/", "text": "Премиер и министри изглеждат като кукли, които не знаят накъде са тръгнали и само този, който им дърпа конците, е наясно къде трябва да стигнат. По този начин депутатът от БСП Таско Ерменков коментира пред   рязката промяна на  на управляващите по отношение на ЧЕЗ. Преди месец те твърдяха, че държавата ще получи част от собствеността в дружеството, купено изненадващо от слабо известната фирма „Инерком”. От вчера обаче е ясно, че правителството се е отказало от този план. Според социалиста „скоковете” на властта могат да се обяснят само със задкулисие, което преследва собствените си цели. „Сигурно има някой, който му дърпа конците и го води в определени посоки – иначе би ми изглеждало много лошо за държавата, че има един премиер, който не знае какво говори (…) Или е некадърен, или някой го води, или е човек на инстинктите”, посочи Ерменков. Според него правилната позиция е била България да не участва в сделката, но да инициира нова, при която в крайна сметка да придобие 100% от енергото в Западна България. Той отбеляза, че вероятно от години службите са били наясно, че „между всички фирми (с интерес към ЧЕЗ-България – б.р.) има една, която 1% не отговаря на условията, по които ЧЕЗ е приватизирана през 2004 г.”. „Финансовото разузнаване от ДАНС би трябвало да е проучило произхода на парите. Тази сделка, без да има ясен финансов произход, мирише на пране на пари или на задкулисно закупуване в интересите на някой друг”, категоричен беше депутатът.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.04.04", "title": " Таско Ерменков за отказа на правителството от сделката с ЧЕЗ: Премиер и министри изглеждат като кукли на конци"}
{"url": "https://trud.bg/%d1%86%d0%b0%d1%87%d0%b5%d0%b2%d0%b0-%d1%83%d0%b2%d0%be%d0%bb%d0%bd%d1%8f%d0%b2%d0%b0-%d1%88%d0%b5%d1%84%d0%be%d0%b2%d0%b5%d1%82%d0%b5-%d0%bd%d0%b0-%d0%b8%d0%b7%d0%bf%d1%8a%d0%bb%d0%bd%d0%b5/", "text": "По разпореждане на министър-председателя Бойко Борисов и след проверка на място, министърът на правосъдието Цецка Цачева поиска оставките на временно преназначения на длъжността главен директор на Главна дирекция „Изпълнение на наказанията“ Свилен Цветанов и началника на затвора в София Петър Кръстев, съобщиха от правосъдното министерство. Оставките са приети от министъра, като длъжностите им ще бъдат временно заети от служители на Главна дирекция „Охрана“ към Министерство на правосъдието. Работата на комисията по изясняване на обстоятелствата и фактите относно бягството на лишените от свобода за тежки престъпления Владимир Пелов и Радослав Колев продължава. След представяне на доклада от комисията до 12 април, ще бъдат предприети дисциплинарни мерки спрямо действията на пряко отговорните служители, в резултат на които е извършен този изключително тежък инцидент. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.04.04", "title": " Цачева уволнява шефовете на „Изпълнение на наказанията“ и на Централния затвор"}
{"url": "https://trud.bg/%d0%b3%d0%be%d1%80%d1%81%d0%ba%d0%b8-%d0%b4%d0%b8%d1%80%d0%b5%d0%ba%d1%82%d0%be%d1%80%d0%b8-%d0%be%d1%82-%d1%86%d1%8f%d0%bb%d0%b0-%d0%b5%d0%b2%d1%80%d0%be%d0%bf%d0%b0-%d1%89%d0%b5-%d1%81%d0%b0%d0%b4/", "text": "Директори на горски стопанства от Европейския съюз ще садят дръвчета в Рила. Инициативата е под надслов  „За зелена, обединена Европа” и ще се проведе на 12 април по време на организирано посещение в Природен парк „Рилски манастир” и Национален парк „Рила”. В рамките на Българското председателство на Съвета на ЕС ще се проведе и неформална среща между генералните директори на горските стопанства. На форума на 11 април ще бъде представено състоянието на горското стопанство в България- животинско и растително разнообразие, защита на горите от пожари, системата за проследяване на дървесината, информация за горите във фаза на старост и др. Очаква се да бъдат обсъдени още: изпълнението на Регламент 995 на ЕС за дървесината (EUTR) и подготовката на държавите членки на ЕС за 13-а сесия на Форума по горите на ООН (UNFF13). Участие във форума ще вземат представители на 21 държави в Европа,  Организацията на европейските фермери и европейските земеделски кооперативи, Европейска асоциация на държавните гори. Неформалната среща на генералните директори е предшествана от Седмицата на гората – 2018 г., която тази година е под надслов „Децата и гората на България за бъдещето на зелена Европа”.  В чест на лесовъдския празник цяла седмица ще бъдат засаждани дръвчета в различни територии на страната.  Мащабно залесяване е предвидено за 10 април в местността Стара Кресна, където пожар унищожи хиляди декари иглолистни и широколистни дървета.", "date": "2018.04.04", "title": " Горски директори от цяла Европа ще садят дръвчета в Рила"}
{"url": "https://trud.bg/%d0%b4%d0%b0%d0%bd%d1%8a%d0%ba-%d0%b7%d0%b0-%d1%80%d0%b5%d0%b7%d0%b5%d1%80%d0%b2%d0%b0%d1%86%d0%b8%d1%8f-%d0%bd%d0%b0-%d1%85%d0%be%d1%82%d0%b5%d0%bb-%d0%b7%d0%b0-%d0%bf%d0%be%d0%bb%d0%be%d0%b2%d0%b8/", "text": "Туристите в Гърция ще трябва да плащат данък дори при резервирането на хотел за половин ден. Това обявиха гръцките власти, разяснявайки особеностите на курортната такса, която влезе в сила от 1 януари тази година, предаде БГНЕС. Данъкът важи за всички туристи, които са се настанили в хотели от всички категории или в лицензирани мебелирани апартаменти или къщи. В зависимост от категорията данъкът от всеки турист за денонощие е следният: за хотели 1 и 2 звезди – 0,5 евро; за хотели 3 звезди – 1,50 евро; за хотели 4 звезди – 3 евро; за хотели 5 звезди – 4 евро. Данъкът трябва да се плаща и при краткосрочна аренда чрез онлайн платформи, от типа на Airbnb, но само в случаите, ако има допълнителни услуги – закуска или предоставяне на спално бельо. В този случай данъкът на човек е 0,5 евро на ден.     АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.04.04", "title": " Данък за резервация на хотел за половин ден ще плащат туристите в Гърция"}
{"url": "https://trud.bg/%d0%b4%d0%be%d0%bf%d1%8a%d0%bb%d0%bd%d0%b8%d1%82%d0%b5%d0%bb%d0%bd%d0%b8-6-%d1%85%d0%b8%d0%bb-%d0%bc%d0%b5%d1%81%d1%82%d0%b0-%d0%be%d1%81%d0%b8%d0%b3%d1%83%d1%80%d1%8f%d0%b2%d0%b0-%d0%b1%d0%b4%d0%b6/", "text": "И този Великден БДЖ осигурява допълнителни места по най-натоварените маршрути, предаде  . За празничните дни са осигурени допълнителни 6 хиляди места във влаковете, уточни Ивайло Георгиев от БДЖ: “София – Варна през Плевен; София – Видин през Мездра и Враца; София – Бургас; София – Пловдив – това са най-натоварени маршрути, които на всичките поредици от празнични дни се използват от гражданите”. Подробна информация пътниците могат да получат на сайта на БДЖ или на жп гарите.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.04.04", "title": " Допълнителни 6 хил. места осигурява БДЖ по Великденските празници"}
{"url": "https://trud.bg/%d1%86%d0%b8%d0%b3%d0%b0%d1%80%d0%b8%d1%82%d0%b5-%d0%b2-%d0%b3%d1%8a%d1%80%d1%86%d0%b8%d1%8f-%d0%bf%d0%be-%d0%b4%d0%be%d1%81%d1%82%d1%8a%d0%bf%d0%bd%d0%b8-%d0%be%d1%82-%d0%bd%d0%b0%d1%88%d0%b8%d1%82/", "text": "България е на 52-ро място по най-ниски цени на алкохола, цигарите и наркотиците спрямо средната заплата в страната, показва годишната класация на Bloomberg за Global Vice Index. Показателят сравнява колко струва кошница, в която влизат кутия цигари, бутилка алкохол, амфетамини, канабис, кокаин и опиати, в над 100 държави в света. Тези разходи са съпоставени със средните доходи в съответната страна. Индексът показва, че у нас кошницата струва 143,70 щатски долара, което е почти колкото средната седмична заплата в България. Спрямо миналата година сумата намалява с 11,5 долара, сочи изследването. Най-ниски спрямо доходите са разходите за алкохол, цигари и наркотици в Люксембург, където те струват по-малко от 10% от средния доход на седмица, изчисляван на 2071 долара. Челната петица се допълва от Бахамските острови, Швейцария, Исландия и Франция. От 73-то до 75-то място се нареждат Албания, Гана, и Русия, където са нужни почти две местни седмични заплати. Гражданите на Украйна например трябва да дадат 13 седмични заплати, за да си купят същите неща. Сред страните с най-високи разходи са още Пакистан, Непал и Буркина Фасо. В Централна и Източна Европа малко по-евтино от България излизат разходите за тези продукти за гражданите на Хърватия, Полша, Словакия, Гърция и Унгария. От друга страна те са значително по-скъпи в Румъния, Черна гора, Македония и Турция. Наскоро данни на Евростат показаха, че у нас цените на алкохола и цигарите са най-ниски в ЕС, като за тях плащаме с 43,6% по-малко, отколкото средния европеец. За храна обаче плащаме повече от румънците и поляците. Цените на продуктите у нас са близо 70 на сто от средните за ЕС, докато в Полша и Румъния те са съответно 60,4% и 61,8% от средните за ЕС. Цените на редица други стоки и услуги у нас също са най-ниските в ЕС. Например в хотелите и ресторантите сметките у нас са 44,4% от средните за евросъюза. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.04.04", "title": " Цигарите в Гърция по-достъпни от нашите\t\t\t"}
{"url": "https://trud.bg/%d0%b8%d1%82%d0%b0%d0%bb%d0%b8%d0%b0%d0%bd%d1%81%d0%ba%d0%b8%d1%8f%d1%82-%d0%bf%d1%80%d0%b5%d0%b7%d0%b8%d0%b4%d0%b5%d0%bd%d1%82-%d0%b7%d0%b0%d0%bf%d0%be%d1%87%d0%bd%d0%b0-%d0%ba%d0%be%d0%bd%d1%81/", "text": "Президентът на Италия Серджо Матарела започна консултации за ново правителство. Той трябва да установи дали някоя партия или коалиция е способна да набере достатъчно подкрепа, за да формира кабинет, предаде БНР. На изборите преди месец най-много гласове като самостоятелна партия спечели популисткото Движение “Пет звезди”. С най-много места в парламента се сдоби дясноценстристката коалиция начело с антимигрантската партия “Лига”. Така никоя политическа сила не може да управлява самостоятелно. Водачът на Движение “Пет звезди” Луиджи ди Майо изрази готовност да състави правителство както с “Лига”, така и с Демократическата партия, която преживя най-тежкото изборно поражение в историята си. Той изключи възможността да управлява в коалиция с формацията “Форца Италия” заради присъдите за данъчни измами срещу бившия премиер Силвио Берлускони.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.04.04", "title": " Италианският президент започна консултации за ново правителство"}
{"url": "https://trud.bg/%d0%bd%d0%b8%d0%ba%d0%be%d0%bb%d0%b0%d0%b9-%d1%80%d0%b0%d0%b4%d1%83%d0%bb%d0%be%d0%b2-%d0%b8%d0%b7%d0%b1%d1%8f%d0%b3%d0%b0%d0%bb%d0%b8%d1%82%d0%b5-%d0%b7%d0%b0%d1%82%d0%b2%d0%be%d1%80%d0%bd%d0%b8/", "text": "Бившият главен секретар на МВР проф. д-р Николай Радулов е на мнение, че избягалите двама затворници   няма да бъдат открити. Надзирателите вече са предупреждавали, че по начина, по който се охраняват затворите, е истинско чудо, че бягствата не са ежедневни, каза Радулов по  . „Само преди месец бяха протестите на служителите от затворите, едно от исканията им беше да се попълни щатът, този щат, който съществува сега, им позволява единствено да заемат една или две позиции в затвора, а целият затвор всъщност е в ръцете на затворниците”, припомни той. „Те си имат местно самоуправление, там управлява т. нар. авторитет, най-големият бандит. При такава ситуация истинско чудо е, че не са се разбягали всички”, смята Радулов. „Не е достатъчно само да имаш информация предварително, трябва и да продължиш. Това наблюдение не може да се осъществи с обезкръвените служители на затворите”, коментира той. „Грешка е, че чистачката е хукнала да влиза в конфликт, защото можеше да я застрелят”, категоричен е експертът. Според Радулов, винаги е имало оръжие в затвора, там се продават и консумират наркотици, разполагат с мобилни телефони. По думите му, главният секретар на МВР трябва да си подаде оставката, тъй като в ГД „Криминална полиция” има звено, което се занимава с обслужването на затворите и то събира информацията какво става вътре. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.04.04", "title": " Николай Радулов: Избягалите затворници няма да бъдат открити"}
{"url": "https://trud.bg/%d0%ba%d0%b0%d1%82%d0%b0%d1%80%d1%86%d0%b8-%d0%b8%d1%81%d0%ba%d0%b0%d1%82-%d0%b4%d0%b0-%d0%b8%d0%bd%d0%b2%d0%b5%d1%81%d1%82%d0%b8%d1%80%d0%b0%d1%82-%d0%b2-%d0%b5%d0%bd%d0%b5%d1%80%d0%b3%d0%b5%d1%82/", "text": "Kатарци имат интерес да инвестират в енергетиката и транспорта в България. Това заявиха представители на делегация от Катар на среща със заместник-министъра на икономиката Александър Манолев. В делегацията участват представители на Министерството на външните работи, Службата по благоустройството, Катарски инвестиционен фонд и Министерството на транспорта и комуникациите. Те акцентираха, че имат интерес както от големи, така и от по-малки проекти у нас, свързани с транспорт, енергетика, здравеопазване и инфраструктура. От своя страна България предлага да изнася за Катар продукти на хранително-вкусовата промишленост, минерална вода, зърнени храни, селскостопански продукти, овче и пилешко месо, лекарства, електрическа и електронна апаратура, строителни материали и др., обясни Александър Манолев. Може да се обсъдят и възможностите за реализация на съвместни проекти в различни области. Надявам се да постигнем и нарастване на двустранната търговия, чието равнище не отговаря на възможностите на двете страни, посочи още заместник-министърът на икономиката. Чуждите делегати ще имат срещи в редица български институции, към които проявяват интерес, като Министерството на икономиката се ангажира да окаже съдействие за събирането на допълнителна информация при проявен конкретен интерес към даден сектор или проект.", "date": "2018.04.04", "title": " Катарци искат да инвестират в енергетиката\t\t\t"}
{"url": "https://trud.bg/%d1%82%d1%83%d1%80%d1%86%d0%b8%d1%8f-%d0%b8%d1%80%d0%b0%d0%bd-%d0%b8-%d1%80%d1%83%d1%81%d0%b8%d1%8f-%d1%81-%d0%be%d0%b1%d1%89%d0%b0-%d0%b4%d0%b5%d0%ba%d0%bb%d0%b0%d1%80%d0%b0%d1%86%d0%b8%d1%8f/", "text": "В обща декларация в сряда, обнародвана след тристранната среща в турската столица Анкара между президентите на Турция, Иран и Русия Реджеп Таийп Ердоган, Хасан Роухани и Владимир Путин, бе подчертана общата решимост за противопоставяне на сепаратизма, както и използването на тероризма като извинение за промяна в Сирия, предава Anadolu Agency. В изявлението, публикувано след близо двучасовата среща, проведена при закрити врата, се казва, че лидерите „отхвърлят опитите за създаване на нова реалност под претекста за борба с тероризма“. Те подчертават продължаващата си категорична подкрепа за сирийския суверенитет, независимост, единство, териториален интегритет и светски характер. В декларацията се изразява „решимостта за противопоставяне срещу всички сепаратистки идеи, целящи да подкопаят суверенитета и териториалния интегритет на Сирия, както и националната сигурност на съседните държави“. Президентите „изразяват своето убеждение, че не може да има военно решение на сирийския конфликт и че конфликтът може да бъде завършен единствено чрез договорен (между страните) политически процес“. Те обявиха, че се задължават „да следват резултатите от Конгреса, отразяващи волята на представителите на всички сегменти от сирийското общество и конкретно споразумението за създаване на Конституционен комитет, подкрепен от генералния секретар на ООН и международната общност“. Тримата настояха за „необходимостта от това да се помогне на сирийците във възстановяването на единството на тяхната страна и в постигането на политическо решение на продължаващия конфликт чрез инклузивен, свободен, честен и открит, воден и притежаван от Сирия процес, основан на свободната воля на сирийския народ и водещ до създаването на Конституция, която ще има подкрепата на сирийския народ и свободни и честни избори, с участието на всички имащи права сирийци и под наблюдението на ООН“, Лидерите подчертават, че „Астанинския формат“ „е бил единствената ефективна международна инициатива, която е спомогнала за намаляване на насилието в Сирия и е допринесла за мира и стабилността в Сирия, давайки моментум на „Женевския процес“ за намирането на дългосрочно политическо решение на сирийския конфликт“, се добавя в съобщението. Президентите също потвърдиха решимостта си да продължат активното сътрудничество в Сирия за постигане на дългосрочно примирие между враждуващите страни и за насърчаването на политическия процес, предвиден в резолюция 2254 на Съвета за сигурност на ООН. Трите страни ще продължат сътрудничеството, с цел да се „ликвидира окончателно“ „Ислямска държава“, „Фронта ан Нусра“ и всички други индивиди, групи, дейности и фирми, свързани с „Ал Кайда“ и „Ислямска държава“, се казва в декларацията. Лидерите подчертават, че е изключително важно, в рамките на борбата срещу тероризма, да се отделят джихадистките групировки от групите от въоръжената опозиция, които биха се присъединили към режима на примирие и това е решаващо за намаляване на жертвите сред мирното население. Президентите също посочиха, че са решени да „ускорят усилията за осигуряване на спокойствие в страната и да защитават мирните граждани в зоните за деескалация, а освен това да осигурят скоростен, безопасен и безпрепятствен хуманитарен достъп до тези зони“.  Те подчертават, че образуването на зони за деескалация е с временен характер, както е предвидено в меморандума от май 2017 година. „Те призовават международната общност и по-конкретно ООН и нейните хуманитарни служби, да увеличат помощта си за Сирия, като изпратят допълнителна хуманитарна помощ, засилят хуманитарните дейности, възстановят основната инфраструктура, включително социалните и икономическите съоръжения и съхранят историческото наследство“, се казва в съобщението. В изявлението се отбелязва развитието на ситуацията в Сирия след последната тристранна среща през ноември м.г. в руския черноморски курорт Сочи, когато тримата се събраха, за да обсъдят прогреса по мирните преговори, водени в Астана и промените в договорените зони за деескалация в Сирия. Сред другите решения, които бяха взети в Анкара е следващата среща да се проведе в Иран, по покана на иранския президент Хасан Роухани. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.04.04", "title": " Турция, Иран и Русия с обща декларация срещу сепаратизма в Сирия"}
{"url": "https://trud.bg/%d0%bd%d0%b8%d0%ba%d0%be%d0%bb%d0%b5%d1%82%d0%b0-%d0%bb%d0%be%d0%b7%d0%b0%d0%bd%d0%be%d0%b2%d0%b0-%d1%81%d0%bb%d0%b5%d0%b4-%d0%b3%d0%be%d0%bb%d0%b0-%d0%bd%d0%b0-%d1%80%d0%be%d0%bd%d0%b0%d0%bb%d0%b4/", "text": "Плеймейтката Николета Лозанова за пореден път се прояви като “разбирач” в сексуален и футболен план. Този път половинката на национала Ники Михайлов се оказа особено впечатлена от гола на звездата на “Реал” (Мадрид) Кристиано Роналдо по време на вчерашния мач срещу “Ювентус”. „…Така де, ще ръкопляскат, коя „госпожа“ не обича на Задна… ножица?“, написа Ни Ло в своя профил в инстаграм след красивото изпълнение на португалеца. Коментарът на сексапилната брюнетка разбира се беше изтълкувано от нейните последователи като “признание” за това коя поза в секса й е любима на самата нея. Освен това, Лозанова винаги е проявявала специално отношение към Кристиано Роналдо и често се е случвало да коментира неговия изпълнения. Преди време дори се говореше, че двамата са имали интимни отношения.", "date": "2018.04.04", "title": " Николета Лозанова след гола на Роналдо срещу Ювентус: Коя “госпожа” не обича на Задна?"}
{"url": "https://trud.bg/%d0%bc%d0%be%d0%bd-%d1%81%d0%bf%d0%b5%d1%88%d0%bd%d0%be-%d1%82%d1%8a%d1%80%d1%81%d0%b8-%d0%bf%d1%81%d0%b8%d1%85%d0%be%d0%bb%d0%be%d0%b7%d0%b8/", "text": " Образователната система у нас се нуждае още от около 500 психолози и педагогически съветници. За да задоволи нуждата от тези специалисти и те да бъдат назначени, Министерството на просветата ще отдели 8 млн. лв. от бюджета си, които ще бъдат разпределени между отделните институции у нас. Това стана ясно в сряда при отбелязването на световната седмица на психологията – 4-12 април. Общият брой действащи в момента кадри е около 1100. Практиките на една трета от тях са съсредоточени в София в различни училища, детски градини и други образователни структури, съобщи д-р Пламен Димитров, председател на Управителния съвет на Дружеството на психолозите в България. Един от проблемите в сектора е, че наред с квалифицирани психотерапевти има и много самообявили се за такива, предупредиха от Българската асоциация по психотерапия, като посочиха обаче, че се поддържа регистър на признатите специалисти. Психотерапията присъства в някои лечебни програми, но не се финансира от НЗОК. Едва 12-15% от българите имат достъп до желани от тях услуги в сферата на психологията при средно около 30% в Европа.", "date": "2018.04.04", "title": " МОН спешно търси психолози\t\t\t"}
{"url": "https://trud.bg/%d0%b1%d0%be%d1%8f%d0%bd-%d0%bf%d0%b5%d1%82%d1%80%d0%be%d0%b2-%d0%b0%d1%82%d0%b0%d0%ba%d1%83%d0%b2%d0%b0-%d0%bf%d0%b5%d1%82-%d0%b2%d1%8a%d1%80%d1%85%d0%b0-%d0%bf%d1%80%d0%b5%d0%b7-%d1%82%d0%b0%d0%b7/", "text": "Най-добрият ни алпинист Боян Петров ще атакува нови три осемхилядника през тази година. Голямата цел пред българина ще бъде покоряването на най-високия от 14-те планински върхове осемхилядници – Еверест, предаде БТВ. След поредения успешен сезон през 2017 г., с два изкачени осемхилядника, най-успешният ни алпинист се отправя към поредното предизвикателство. През тази пролет той планира да изкачи общо пет върха, сред които най-ниския и най-високия сред осемхилядниците. Функционалният тест проведен тази сутрин, показва че Петров е в много добро физическо състояние. Показателите му са напълно сравними с миналогодишните резултатите, а той е готов да покори Еверест. Алпинистът тръгва на 10 април към Хималаите, като пръв в плановете му е Шиша Пангма, висок 8027. За последен път той е атакуван от българи през пролетта на 1999 г.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.04.04", "title": " Боян Петров атакува пет върха през тази година, ще покори и Еверест"}
{"url": "https://trud.bg/%d0%b2%d0%b5%d1%87%d0%bd%d0%be%d1%82%d0%be-%d0%b4%d0%b5%d1%80%d0%b1%d0%b8-%d1%89%d0%b5-%d0%b7%d0%b0%d0%b2%d1%8a%d1%80%d1%88%d0%b8-%d0%bd%d0%b0-%d1%81%d0%b2%d0%b5%d1%82%d0%bb%d0%be/", "text": "Първият полуфинал за купата на България между „Левски“ и ЦСКА на 11 април (сряда) ще започне в 18 часа вместо в 19 часа, както бе насрочен по програма. Промяната се налага по молба на полицията с цел опазване на обществения ред. До нея се стигна след спешни консултации по заръка на премиера Бойко Борисов с участието на двата клуба, спортното министерство, СДВР, БФС, притежателя на тв правата „Футбол Про Медия“ и „Нова Броудкастинг груп“. Ден по-рано не се стигна до споразумение на среща между представители на СДВР, „Левски“, ЦСКА и фенклубовете. Спортният министър Красен Кралев съобщи, че на сутрешното заседание на Министерски съвет е получил задача от премиера да съдейства за решаване на проблема. В резултат на проведените разговори с всички заинтересовани страни се променят началните часове на два от предстоящите три мача между „Левски“ и ЦСКА. Първият полуфинал за купата на 11 април започва в 18 ч вместо в 19 ч. Реваншът на 25 април остава в 18,30 ч. Шампионатният двубой на 18 април се изтегля в 18 ч вместо от 20 ч. „Мнението на фенклубовете ни е важно, мнението на клубовете – също, но най-важно е спазването на обществения ред и сигурността на зрителите и на гражданите“, коментира министър Кралев.", "date": "2018.04.04", "title": " Вечното дерби ще завърши на светло"}
{"url": "https://trud.bg/%d0%bf%d1%80%d0%be%d1%84-%d0%bd%d0%b8%d0%bd%d0%b0-%d0%b4%d1%8e%d0%bb%d0%b3%d0%b5%d1%80%d0%be%d0%b2%d0%b0-%d0%b8%d1%81%d1%82%d0%be%d1%80%d0%b8%d0%ba-%d0%b8-%d1%81%d0%bf%d0%b5%d1%86%d0%b8/", "text": "– Светът се развива в такава посока, че степента от емоционална реакция с всеки ден се увеличава. Смятам, че през следващите месеци няма да се излезе извън рамките на политическото говорене, декларации, контакти и обещания. Казусът Косово-Сърбия е пример за това как европейският приоритет на България по време на европредседателството й е добро пожелание, но далече от възможностите за реализация. Твърде близо е времето, когато се разиграваха кървавите събития там, и едва ли 20 години по-късно ще се намери някой, който с вълшебна пръчка да превърне процеса и да го направи позитивен с тенденция за опрощение и общо европейско бъдеще. Отношенията между Русия и Сърбия имат над 100-годишна история. Телефонният разговор между президентите Путин и Вучич ще си остане по-скоро обещание, отколкото действие. Русия едва ли би искала да си открие дългосрочен фронт в такава взривоопасна зона с богато минало и възстановени конфликтни зони, какъвто е Балканският полуостров. – Никога не съм била оптимист, че някой като ЕС, зад който стои САЩ, ще може да разреши въпроси с дълбока история посредством срещи и обещания. Това, което наблюдаваме в двустранните процеси Сърбия-Косово, Сърбия-Албания, както и Македония-Гърция, се вижда само очертаване и подновяване на стари проблеми, но не и конструктивна визия за решаването им в близко или по-далечно бъдеще. Няма и сериозна мотивация за позитивни процеси в т.нар. Западни Балкани. – Не, Албания си има своята политика. От 2017 г. започна да се развива един американски сценарий за преструктуриране на балканската карта в контекста на Западните Балкани. Ако проследим процесите и търсим конкретика с резултати, което е в полза и за България, е, че бе признато българското малцинство като част от албанската държава. Да не забравяме и подписания т.нар. исторически договор между България и Македония. Но тези процеси, които имат конкретни политически решения, не бих обвързала с искреното желание, на който и да е от политическите лидери на Балканите, в случая от трите държави, като техен доброволен акт. Политическата воля идва отвън и е свързана с една много висока степен на прагматизъм – Коридор №8. – Истеричното поведение и изказ на английските политици, в които отсъстват достоверни доказателства, непрекъснатата промяна на факти, обстоятелства и участници, показва, че това е измислен проблем, необходим за отклоняване на вниманието от нещо много важно за Англия. Въпросът е свързан със съществуването на тази държава вътре или вън от ЕС и нейното бъдеще. – Т. нар. европейска солидарност се превърна в представителна визия на политическите ръководители на държавите членки на ЕС. За съжаление, те показват сервилност, зависимост и отсъствие на здрав разум, свързан с бъдещето на ЕС, и на народи. Оказа се, че малките държави, между които и България, имат много по-силен инстинкт за самосъхранение, отколкото тези, които излязоха и заедно с Тереза Мей заявиха, че има „голяма вероятност Русия да е в основата на скандала „Скрипал” и затова ние ще предприемем съответни мерки”. Самата фраза, която се превърна в ключова, дава основание да се коментира всичко друго, освен адекватност в поведението, изказа и решението. – Специалистите, които даваха информация за газа, заявяваха, че всеки, имал досег с този нервно-паралитичен газ, след 10 секунди трябва да е мъртъв. А въздействието му е с много широк периметър. Това означава, че отново ни се поднася голяма доза дезинформация. – Изгодата е за тези, които в момента са в криза. В политическа, икономическа и социална криза са държави като САЩ, Англия, не е учудващо, че в този формат се включва и френският президент. Предвидима и нормална е предпазливостта на Ангела Меркел. Но това е свързано с обстоятелството, че тя е наясно, че светът е изправен пред много по-сериозни проблеми, от които съзнателно се отклонява вниманието с измислени казуси като скандала „Скрипал”. – От известно време упорито се говори, че Китай купува петрол с юани, петроюани. САЩ загуби монополното си право доларът да бъде основна единица за всяко нещо, което се купува и продава. Това означава, че влизаме в свят, където геополитическите граници, които продължават да са актуални в Европа от края Втората световна война насам, няма да бъдат основен показател дали живеем още в стария свят или вече сме новия. Той ще дойде с разчупване на монопола на американския долар, нещо, което вече наблюдаваме. – Промените започнаха да се развиват с космическа скорост веднага след речта на Путин пред Федералното събрание в Русия на 1 март т.г., в която той показа възможности за защита и отбрана. Това предизвика нервната и почти неадекватна реакция на Запада. Отричането беше съпроводено с тези процеси – казуса „Скрипал“, Сърбия – Косово, невъзможността за решаване проблема с името на Македония между Атина и Скопие. Беше ясно, че с наближаването на световната купа по футбол в Русия ще има провокации. Така, както се случи с украинската криза през 2014-а, когато беше олимпиадата в Сочи. Футболът е най-масовата и най-емоционалната, но и носеща най-много пари игра. Но Западът трябва да знае, че всяка намеса и невъзможност на отбор или запалянко да отиде в Русия на световното по футбол, може да доведе до революции. Това дори може да промени политиката. – От 2017 г. познатата политическа система с идването на власт на Тръмп и на Макрон показва, че политиката с правила вече приключи. Всяко нещо, което ни се поднася, поне ни успокоява, че невъзможни неща няма в политическия свят. Хората от следвоенното поколение обичат криминалните романи, а младото поколение – компютърни игри. В момента световният елит в лицето на английските политици, европейските лидери и американският президент ни показаха, че всеки един от тях играе с удоволствие играта на Агент 007. Оприличават се или с него или пък търсят друг, който да набедят, че е такъв. – Близкият Изток е част от един ъгъл, в който всеки от сегментите има свое устойчиво позициониране. Единият е Сирийският казус, ИДИЛ. Те са основният компонент за повишаване на напрежението, чрез който се дават сигнали към различните участници в регионалното и глобалното пространство. Вторият устойчив сегмент на глобалното преструктуриране е Русия – отново обявена за враг, който трябва да мотивира и оправдава действията на останалите участници в този голям пъзел. А третият сегмент е ЕС, като в случая чрез Брекзит и ключовия играч в момента – Великобритания, се опитва да направлява процесите в посока, изгодна за САЩ, която пък се опитва да спаси и опази себе си. Не приемам еднозначно, че всичко, което е в Близкия Изток, резонира в Европа. Имаме три зони на несигурност. – Двете – в Близкия Изток и Украйна, са проблемна зона на сигурност и висок интензитет на агресия. Докато третата зона – континента Европа и ЕС продължават да бъдат експерименталната зона на политическа, а не на военна несигурност. Това означава, че Европа е свързана с този голям триъгълник, там е и Русия, защото Турция и Русия са свързани с Украйна плюс Близкия Изток. Но факт е, че Русия и Турция са активните участници в Близкия Изток. Русия по разбираеми причини е свързана с процесите в Украйна, най-вече в Източната й част. Но ЕС в цялата тази динамика от процеси, на практика е поставен в ситуацията на наблюдател и на говорител, но не е и на играч, участващ в решаването, на който и да е регионален или глобален конфликт. – Първо, война няма да има. Има я в Близкия Изток, който продължава да бъде основният обект с оглед конвенционалните суровини нефт и газ. Второ, Европа изобщо не е континент, който е определен в глобалния сценарий да води война. Нея я разграждат с миграциите и бежанците и разпадащите се институционални процеси. Войните са регионални, но те вече са започнали и няма да спрат. Светът не само не е готов, той не може да води световна война. Защото ако това се случи, тогава ще изчезне целият свят. Русия и Путин обаче засега са непреодолима мишена за Запада. – Явната обвързаност на политиката на Франция и Германия и тяхната зависимост от САЩ е ясна за всички. Но когато става въпрос за интереси, свързани с обществата, които Макрон и Меркел ръководят, прагматизмът е основен. Защото живеем в енергийния 21 век. И се знае, че ако няма енергия, всички лидери, които не могат да решат проблема, ще напуснат сцената. Когато въпросът опира до енергетика и дългосрочни цели, изчезват всички ориентири с анти или проруска насоченост. Икономиката почти винаги изчиства конюнктурните политически пристрастия. – Австрия ни изпревари. Защото ние, слава Богу, взехме правилно решение да не експулсираме руски дипломати, но пък Австрия също заяви, че няма да гони, за да може да продължи диалогът с Русия. Там е и седалището на ОССЕ, което очертава един бъдещ диалог между Русия и ЕС да се случи във Виена, а не в София. – Президентите Путин и Ердоган се срещат във време, когато другите трябва да се съобразяват с тях, а не обратното. Предсказуема е срещата. Най-важното е как ще се действа по отношение на Иран, имам предвид САЩ. И Москва и Анкара подкрепят шиитската дъга, напук на американците. Русия и Турция ще имат много по-устойчиви позиции в двустранното си сътрудничество. Защото и двете излизат като цяло победители от диалога с ЕС. Това е така, защото те поставят условията, а ЕС не само не може да даде ясен отговор, но няма адекватна реакция на нито една от претенциите или поведението на Русия или Турция.   Нина Дюлгерова е професор по международни отношения, доктор на икономическите науки (енергийна сигурност), доктор по нова и най-нова обща история. Специализирала е в Русия, Италия, Полша, САЩ, Холандия, Азербайджан. Преподава теория и история на международните отношения във Варненския свободен университет „Черноризец Храбър”и в Югозападния университет „Неофит Рилски“. Автор на няколко книги и десетки статии.", "date": "2018.04.04", "title": " Проф. Нина Дюлгерова – историк и специалист по геополитика, пред „Труд“: Русия и Путин са непреодолима мишена за Запада\t\t\t"}
{"url": "https://trud.bg/%d0%b8%d0%ba%d0%be%d0%bd%d0%be%d0%bc%d0%b8%d0%ba%d0%b0%d1%82%d0%b0-%d0%b2%d1%81%d0%b5-%d0%bf%d0%be%d0%b2%d0%b5%d1%87%d0%b5-%d1%89%d0%b5-%d1%81%d0%b5-%d0%bd%d1%83%d0%b6%d0%b4%d0%b0%d0%b5-%d0%be%d1%82/", "text": "ректор на Шуменския университет “Епископ Константин Преславски”,  , ректор на Висшето училище по застраховане и финанси и  , ректор на Химикотехнологичният и металургичен университет – София (ХТМУ). Преподавателският състав е изпратен в Австрия и в Германия за допълнителна квалификация и обучение, за да може да подготвя студентите в така важните области във висшето образование – именно техническите науки първоначално със Строителен и Архитектурен факултет, разбира се и Машиностроителен и Електротехнически факултети. По-късно Висшето техническо училище се разделя на няколко висши институти. Ще се спра преди всичко на Университета по архитектура, строителство и геодезия, който е продължител на Инженерно-строителния институт след 1953 г., Висшия инженерно-строителен институт след 1961 г. и Университета по архитектура, строителство и геодезия след 1977 г. Когато разглеждаме висшето образование, то не бива да бъде обособявано и анализирано като самостоятелен етап. То е съставна част от общия образователен процес както в България, така и във всички останали страни. Това означава, че образованието на младите хора започва не от първи клас, а още от детската ясла и продължава нататък през началното, предучилищното и училищно възпитание. Така че, висшето образование е един завършващ етап, но не последен, от образованието на младите хора. Това означава, че за да се реализира добро висше образование, което да осигури една солидна инженерна подготовка на младите хора, е необходимо да има поредица от предпоставки. Първо – необходимо е едно добро средно образование, в което младите хора да са добили редица знания и умения, помагащи им за усвояване на сложните технически науки във висшите технически училища. Особено внимание трябва да се обръща тук на новите технологии, а именно – компютърно обучение, което включва не само компютърна грамотност, а и допълнителни знания за компютърните системи, било то операционни системи, било някои програми за текстообработка и изчислителни програми. От друга страна, особено внимание трябва да се обърне на изучаването на математика в средното училище, което е основа не само на инженерно-техническото образование, но и на много други професионални направления, например икономическото. Ето защо на средношколците трябва да се осигуряват и дават задълбочени знания най-вече в областта на математиката. Необходимо е, разбира се, да обърнем специално внимание, че всички промени в областта на средното и висшето образование трябва да се правят разумно, обосновано и внимателно, тъй като образованието е една консервативна система и всички бързи, необмислени и необосновани промени могат до доведат до сериозни проблеми, които, за съжаление, се проявяват след дълъг период от време при вече влошена образователна система. Още веднъж трябва да подчертаем значението на доброто средно образование за подготовката на висши инженерни кадри. При развитието на образованието, в частност на висшето образование, трябва да отчитаме факта, че в съвременния свят вече се внедряват изключително много нови технологии и материали. Ще започнем от компютърните технологии и ще преминем през новите строителни материали, нови апаратури и софтуер в геодезическите измервания, нов софтуер в архитектурното и строителното проектиране. Всичко това налага една допълнителна подготовка на инженерите. Убеден съм, че е така и в другите висши училища, които подготвят инженерно-технически кадри. Тези фактори оказват изключително голямо влияние. Във връзка с това, основните проблеми пред висшето образование, най-вече инженерно-строително, геодезическо и архитектурно са създаване и поддържане на адекватна във всеки един момент материална база. Тук преди всичко трябва да се обърне особено внимание на лабораторната обезпеченост, защото на младите хора не бива да се поднасят само теоретични знания, а също така в лабораториите, в компютърните зали те трябва да добиват и редица практически умения. Осигуряването на модерни лаборатории и съвременно лабораторно оборудване трябва да бъде постоянна грижа на всяко висше училище. С този проблем висшите училища могат да се справят само чрез активната и целева помощ от държавата. Необходимо е да се работи за увеличаване на капиталовите разходи и този въпрос беше поставен пред компетентните държавни органи от ректорите на висшите технически училища през 2016 г. Второ изключително важно условие е да се работи за постоянно всестранно развитие на преподавателския състав. Тук в нашата област ще се спрем на следните проблеми, които чакат своето решение и ние работим, разбира се, за тяхната реализация – създаване и налагане в практиката на единна концепция за развитие на инженерно-строителното, архитектурно и геодезическо образование; използване на знанията, придобити в различни учебни центрове, професионални гимназии, лицеи, университети с по-ниска образователно-квалификационна степен. За всичко това, разбира се, трябва да има и законови предпоставки, с които да бъде реализирано придобиване на образователната и квалификационна степен „магистър“. Особено внимание трябва да се обърне на създаването, развитието и възпроизводството на преподавателския състав. И тук висшите училища, както и държавата, са длъжници на преподавателския състав от гледна точка на икономическото стимулиране, от гледна точка на разширяване на възможностите за изследователска дейност, лабораторна дейност, командировки в чужбина. Висшето училище трябва да изпълнява важната задача за постоянно обновяване на учебните планове и програми на всички нива от образователния процес във висшето образование. Тук още веднъж ще подчертая необходимостта от обновяване на учебните програми и в средното образование. Следващата наша важна задача, която ще подобри качеството на обучението, е привличане на представители на частния бизнес като активна част в образователния процес. И сега го правим, но този процес би следвало да се задълбочи, за да може потребителите на кадри да дадат информация както на ръководствата на висшите училища, така и на преподавателския състав за реализацията на кадрите в бизнеса; за необходимите по обем и качество знания и умения, които трябва да придобиват студентите по време на обучението си във висшите училища. По този начин ще се осъществи една разумна обратна връзка между бизнеса и висшите училища и едно реално включване. Тук особено внимание ще обърна на учебните стажове и практики, чрез които студентите пряко се включват в производствения процес, запознават се с практиката в нашата страна в областите, за които се обучават. Трябва да се разширяват и възможностите по европейските стажантски програми, които и в момента не са малки, но тяхното разширение просто е належащо. Особено важен е въпросът за трудовата реализация на завършващите специалисти и тук бизнесът е длъжник на младите хора. Работодателите изискват кадри с много добри теоретични знания и практически умения, но, по мое мнение, не обръщат достатъчно внимание на заплащането на труда, което е основна предпоставка младежите да избират да учат в едно или друго професионално направление. Ниското заплащане на труда на завършващите в много случаи ги принуждава да търсят реализация в чужбина, което не е добре за нашата икономика.  Трябва особено внимание да обърнем и на качеството на обучение. От няколко години Министерството на образованието и науката работи по този въпрос и се преминава, може би не с желаните темпове, от финансиране на образованието от количествени показатели към качествени показатели, тъй като количествените показатели вече изживяват своето време и не осигуряват необходимото качество на подготвените кадри. Затова трябва да продължи преминаването към качествени критерии за финансиране на висшето образование, а не както се казва „на калпак“. Не е тайна, че държавата е в демографска криза и нейното преодоляване ще продължи доста дълго време, а през това време икономиката все повече ще се нуждае от инженерно технически кадри, в което съм дълбоко убеден. Това налага държавата да провежда една разумна и обоснована политика за равномерно разпределение на завършващите средно образование за обучение в различните професионални направления. Този подход заедно с повишаване на качеството на висшето образование ще допринесе за преодоляване на недостига на кадри с висше образование. Ще обърна внимание на един наболял проблем, който вероятно споделят всички висши училища, а именно големите трудности, които срещат висшите училища при приемането на чуждестранни студенти. Кои са двата основни проблема в тази област? Първо: за прием на чуждестранни студенти Министерството на образованието и науката поставя по-високи критерии и изисквания, отколкото критериите и изискванията за прием на български студенти, което по мое мнение не е разумно, защото приемът на чуждестранни студенти ще подобри до голяма степен и финансовото състояние на висшите училища. Другият проблем с чуждестранните студенти, това е проблемът с визите – една изключително мудна административна система за издаване на визи, за която ще спомена е, че например за някои студенти издаването на визи за постоянно пребиваване в Република България отнема не по-малко от шест месеца. Това отблъсква чуждестранните граждани от българското висше образование и особено, тук ще подчертая – на българи, които са от българската диаспора и за които визите трябва да бъдат изключително облекчени. Накратко в тази статия поставих някои от проблемите, които считам за изключително важни и тяхното решаване ще допринесе за повишаване най-вече на качеството на висшето образование. И наред с проблемите, поставени от колегите – Ректори и на другите висши училища, които са изключително смислени и сериозни, в една обща дискусия ще създадем условия за цялостното подобряване на висшето образование.", "date": "2018.04.04", "title": " Икономиката все повече ще се нуждае от инженерно-технически кадри"}
{"url": "https://trud.bg/%d0%bf%d1%80%d0%b5%d1%8e%d0%b4%d0%b8%d1%86%d0%b8%d0%b0%d0%bb%d0%bd%d0%be%d1%82%d0%be-%d0%b7%d0%b0%d0%bf%d0%b8%d1%82%d0%b2%d0%b0%d0%bd%d0%b5-%d0%bd%d0%b0-%d1%81%d0%b3%d1%81-%d0%b5-%d0%bf%d0%bb%d0%be/", "text": "Вече мина седмица, откакто се разбра как съдия от Софийския градски съд изпълни спуснатата му задача да блокира не просто делото за най-голямата конфискация на натрупано по незаконен начин имущество, но и работата на новосформираната Антикорупционна комисия поне за две години, а сякаш нищо не се е случило. След като две години е събирала документи и отлагала делото на Комисията за незаконно придобито имущество срещу укриващия се фараон Цветан Василев, членът на политизирания Съюз на съдиите в България, известна повече с тази си част от биографията, съдия Катерина Енчева реши да пита Съда в Люксембург противоречи ли българското законодателство на европейското. Разбира се, няма нищо укоримо в това. България е член на Европейския съюз, законите трябва да са синхронизирани, а прилагащите ги магистрати да са наясно с тях. Стига, обаче, въпросното преюдициално питане да не бе поставено в контекста на куп (не)случайни процеси. Една част от тях вече бяха обект на коментар в темата “Какво се крие зад преюдициалното запитване на СГС в полза на Цветан Василев и Иво Прокопиев?”, но “случайностите”, оказва се, са далеч повече. Питането на съдия Енчева е отправено на 23 март, като за него се разбра удобно на 28 март от едно от поръчковите издания на Иво Прокопиев, който (случайно) е с наложен запор, по искане на антикорупционните власти, в размер на 200 млн. лв. Публикацията на “Капитал” излиза буквално часове преди насроченото за следобед на 29 март 2018 г. Общо събрание на Гражданската колегия на Върховния касационен съд, на което следва да се решава Тълкувателно дело № 4 от 2016 г. Забележителното в случая е, че въпросното дело също разглежда Директива 2014/24/ЕС и съответствието на Закона за отнемане в полза на държавата на незаконно придобито имущество. Още през ноември 2017 г. стана известно, че тълкувателното дело касае в голяма степен интересите на Прокопиев, а изключително ангажиран с неговото разглеждане се оказа лично председателят на ВКС Лозан Панов. Малко преди разглеждането на делото през есента на миналата година, изненадващо за мнозина, Панов стартира кампанията по смяна на един от заместник-председателите на ВКС и ръководител именно на Гражданската колегия – съдия Красимир Влахов. Тогава Панов отправи искане за изразяване на мнение по темата до юристи и неправителствени организации, за които е публично известно и са налице редица доказателства за обвързаността им с Прокопиев. В крайна сметка, делото е насрочено за разглеждане на 29 март, но заради преюдициалното запитване, Комисията по тълк.д. №4/2016 на ОСГК, определена от Панов, депозира становище за спиране на производството. Върховните съдии отлагат разглеждането на казуса, този път за 26 април т.г. Член на комисията пък случайно се оказва върховен съдия, който само допреди няколко години бе председател на Съюза на съдиите в България. Има и друг (случаен) момент около решаването на Тълкувателното дело. И той е, че то ще се решава от Гражданската колегия на ВКС, която вече се ръководи от номинираната от Панов съдия Светла Димитрова. След толкова “случайности”, почти е сигурно, че и в края на април Общото събрание на Гражданската колегия на Върховния съд няма да отговори на въпроса: “Съставлява ли абсолютна процесуална пречка за съществуването и надлежното упражняване правото на иск за отнемане на незаконно придобито имущество в полза на държавата, прекратяването на наказателното производство за престъпление, посочено в разпоредбата чл.22, ал.1 ЗОПДНПИ, извън случаите по чл.22, ал.2 ЗОПДНПИ.” С други думи – ако специализираната комисия за конфискация на незаконно имущество е започнала проверка за произхода на средствата на дадено лице, чието дело междувременно е прекратено, дали тази проверка може да продължи или трябва да бъде прекратена. В момента делото за приватизацията на 33% от държавния дял в електроразпределителното дружество ЕВН срещу Иво Прокопиев, Симеон Дянков и Трайчо Трайков е за пореден път върнато от съда на прокуратурата. Действията на отделни съдии в полза на олигархичните интереси на Кръга “Агнешки главички” са до такава степен демонстративни, че буди недоумение защо компетентните институции предпочитат да не виждат очевидното. Позорната политическа демонстрация „Не на страха“ на стълбите пред Съдебната палата през декември 2015г., организирана от олигархичното задкулисие и напоително отразена в поръчковите медии-бухалки на кръга „Капитал“ и изданието „Клуб Зет“ на другия подсъдим олигарх Огнян Донев, всъщност за пръв път ясно показа кой кой е. Там рамо до рамо застанаха Даниела Доковска и Ина Лулчева, съдружници в обща кантора с адвокат Георги Атанасов (докато Христо Иванов беше министър на правосъдието, именно “опорните точки” на кантора „Доковска, Атанасов и съдружници“ за ограничаване на правомощията на прокуратурата намираха място и в проектите на министъра за промяна на Конституцията и на Закона за съдебната власт). До тях беше Лозан Панов, до него Атанас Атанасов, Весислава Иванова и Мирослава Тодорова, всички от грантово зависимия Съюза на съдиите. Наглата демонстрация на обвързаност между съдии и адвокати, обаче остана без последствие от страна на тогавашния Висш съдебен съвет и никой не потърси сметка кой, защо и как, инсталира един до друг на стълбите пред храма на Темида, (уж) независими съдии и (уж) изразяващи „гражданската“ си позиция небезизвестни адвокати. Нима членовете и на този Висш съдебен съвет ще се вържат на обясненията на Панов и на един друг столичен адвокат, че председателят на ВКС “никога” не е ходил в кантората му на ул. “Парчевич”, при това в работно време, както направиха предшествениците им? Само заради това следваше Панов да бъде незабавно отстранен от поста. Причини за импийчмънт на председателя на ВКС да искаш: развиване на политическа дейност, обслужване на лобистки и олигархични интереси, провокативни действия срещу независими държавни органи и т.н. Та нали не друг, а доскорошен заместник на Панов в мотивите към оставката си, депозирана именно пред Съдийската колегия на ВСС, обясни, че председателят на ВКС обслужва определени интереси и дори не стъпва в Съдебната палата. Думи, които дотолкова ясно разкриват пълния провал на зависимия “Черен лебед” във ВКС, че пасивността на кадровиците единствено води до задълбочаване на проблемите. За сметка на това, обществото става свидетел как един “Черен лебед” с лабилна психика обяснява от страниците на “медиите”-бухалки на споменатия вече подсъдим олигарх кой, какъв и защо (не) знае къде се намира. Откъде тази изтерясала “жертва” има коридорната информация, ако не от зависимия ръководител на най-висшата съдебна инстанция в държавата? Какво още трябва да се случи, за да осъзнаят членовете на ВСС, че симбиозата между адвокатски кръгове и съдии превръщат правосъдната система в гнойна язва на обществото? След като дори и университетски преподаватели, като проф. Георги Близнашки, в качеството му и на бивш служебен премиер, на база на което е получавал достъп до възможно най-секретната информация в държавата, правят изказвания: “Огромен проблем е срастването между част от съдебните магистрати и адвокатските кантори.” Вместо да чуем какви действия ще предприемат членовете на ВСС за очевидно неадекватното и далеч по-лошото – прогнило от зависимости управление на ВКС и на СГС в последните три години, оказва се, че в Страстната седмица кадровици нямало дори да заседават. Заради целия този “низ от случайности” по тълкувателни дела и дела за конфискация на престъпно имущество, ВСС следваше да изиска или поне да сезира компетентните институции в държавата, които да извършат анализ и проверка, а обществото да узнае истината за обвързаностите по високите етажи на правосъдната система. ВСС трябва да е този орган, който да изолира Панов, неговите кукловоди и техните лобисти, като не им позволява да интоксикират съдебната власт. Крайно време е кадровиците да проявят характер и да покажат лидерство, за да накарат и останалите институции да работят. И тук далеч не става въпрос за взимане на кадрови решения и избор на един или друг ръководител на съд и прокуратура – нещо, в което Съдийската колегия на ВСС дори наскоро се провали позорно. Става въпрос за предприемане на конкретни стъпки – проверки от ИВСС, искане за действия от други независими държавни органи, законодателни промени, които да спрат обслужването на олигархията от Темида. Шепа свързани с олигарси, посредством адвокатите им, съдии се подиграват с цялата правосъдна система. С любезното съдействие на хибридни политически ГМО-та, професионални протестъри и зависими поръчкови “медии” за дезинформация и пропаганда. Нима това не се вижда от контраразузнаването, от прокуратурата, от премиера, от президента, от парламента, че не се взимат мерки, за да се разсече тази токсична симбиоза? Има конкретни стъпки, по които следва да се действа и всяко отлагане превръща отговорните за това представители на държавната власт в потенциални бъдещи мишени на хидрата, оплела в зависимости съдебни инстанции като СГС и ВКС. В крайна сметка се разбра, че преюдициалното запитване е плод на симбиозата между “агнешките главички”, адвокатски лобита и група зависими съдии, чийто край ще дойде по-бързо, отколкото мнозина очакват.", "date": "2018.04.04", "title": " Преюдициалното запитване на СГС е плод на симбиозата между “агнешките главички”, адвокатски лобита и група зависими съдии"}
{"url": "https://trud.bg/%d1%84%d1%80%d0%b0%d0%bd%d1%86%d0%b8%d1%8f-%d1%83%d0%b4%d1%8a%d0%bb%d0%b6%d0%b0%d0%b2%d0%b0-%d1%81-%d1%88%d0%b5%d1%81%d1%82-%d0%bc%d0%b5%d1%81%d0%b5%d1%86%d0%b0-%d0%bf%d1%80%d0%be%d0%b2%d0%b5%d1%80/", "text": "Франция ще удължи проверите по границите с още шест месеца заради продължаващата заплаха от тероризъм, предава AFP, като се позовава на съобщение от Европейската комисия. „Получихме уведомление от Франция тази седмица”, заяви говорител на ЕК пред агенцията в отговор на въпрос дали Франция възнамерява да удължи контрола по националните граници, който трябваше да бъде отменен след 30 април тази година. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.04.04", "title": " Франция удължава с шест месеца проверките по границите"}
{"url": "https://trud.bg/%d1%84%d0%b5%d0%b9%d1%81%d0%b1%d1%83%d0%ba-%d0%b8%d0%b7%d1%82%d1%80%d0%b8-%d1%81%d1%82%d0%be%d1%82%d0%b8%d1%86%d0%b8-%d1%80%d1%83%d1%81%d0%ba%d0%b8-%d1%82%d1%80%d0%be%d0%bb%d0%be%d0%b2%d0%b5/", "text": "Основателят Фейсбук, Марк Зукърбърг, обяви, че социалната мрежа е блокирала повече от 270 страници и акаунти, които са под контрола на Агенцията за изследване на Интернет (Internet Research Agency, IRA). “Днес направихме важна стъпка в защита на честните избори по целия свят, блокирайки повече от 270 страници и акаунта, които се управляваха от руска организация, наречена IRA” пише Зукърбърг на страницата си в социалната мрежа. Той обясни, че страниците са блокирани “не заради тяхното съдържание”, а защото “те са били контролирани от IRA”. Профилите били свързани с т.нар. „Фабрика за тролове” – базираната в Русия Федерална новинарска агенция (ФАН), която е е „технологично и структурно свързана“ с базираната в Санкт Петербург IRA. “Не ги искаме във Фейсбук”, заявява Марк Зукърбърг. Преди това американските медии обвиниха Русия в подкрепа на Доналд Тръмп на изборите в САЩ чрез социалните мрежи, но не предоставиха доказателства. По-специално обвиненията бяха отправени към IRA от Санкт Петербург. Социалните мрежи, включително Facebook и Twitter, обещаха да си сътрудничат по този въпрос с комисиите на Сената и на Камарата на представителите, които разследват предполагаема “руска намеса” в изборите и “сговор на Тръмп с Русия”, припомня  . Съществуването на такова “тайно споразумение” беше отхвърлено както от Кремъл, така и от Белия дом. Зукърбърг заяви, че блокирането на акаунти и страници “е насочено към хора, живеещи в Русия”, както и “руско говорещи в съседни страни, като например Азербайджан, Узбекистан и Украйна.” АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.04.04", "title": " Фейсбук изтри стотици руски тролове\t\t\t"}
{"url": "https://trud.bg/%d0%bd%d0%b0%d1%80%d0%ba%d0%be%d0%bf%d0%bb%d0%b0%d1%81%d1%8c%d0%be%d1%80-%d1%89%d0%b5-%d0%bf%d0%bb%d0%b0%d1%89%d0%b0-7000-%d0%bb%d0%b2-%d0%b3%d0%bb%d0%be%d0%b1%d0%b0/", "text": "30-годишен наркопласьор от Тюленово ще плаща 7000 лв. глоба, след като бе осъден за притежание с цел разпространение на различни наркотици за 1316 лв. Наказанието наложи Варненският окръжен съд, пред когото Ивелин Ив. си призна вината и така се отърва с условна присъда от 3 г. лишаване от свобода с 5-годишен изпитателен срок. Престъпната дейност на мъжа била установена на 28 октомври миналата година, припомниха от прокуратурата. Автопатрул спрял за проверка автомобила на Ивелин. Оказало се, че той е с отнета книжка. Униформените решили да го обискират, а от притеснение той изтървал на седалката на колата пакетчета с амфетамини на прах и бучки и 9 таблетки метамфетамини. При последвалото претърсване на жилището му във Варна и на друга негова кола били открити и иззети 3 торбички с амфетамини, две електронни везни и опаковки за наркотици. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.04.04", "title": " Наркопласьор ще плаща 7000 лв. глоба"}
{"url": "https://trud.bg/%d1%81-%d0%b6%d1%80%d0%b5%d0%b1%d0%b8%d0%b9-%d1%81%d0%bc%d0%b5%d0%bd%d0%b8%d1%85%d0%b0-4-%d0%bc%d0%b0-%d0%be%d1%82-%d1%87%d0%bb%d0%b5%d0%bd%d0%be%d0%b2%d0%b5%d1%82%d0%b5-%d0%bd%d0%b0-%d0%ba%d0%b5/", "text": "Парламентарната комисия по енергетика проведе жребий за обновяване на състава на Комисията по енергийно и водно регулиране (КЕВР). Прекратени са мандатите на четирима членове – Александър Йорданов, Георги Златев, Валентин Петков и Ремзи Осман. Членове на КЕВР остават Владко Владимиров, Димитър Кочков, Евгения Харитонова и Светла Тодорова, както и председателят Иван Иванов, чието име не участваше в жребия поради по-дългия му мандат по закон. Съставът на КЕВР ще се обнови с двама членове със стаж в областта на енергетиката, един в областта на водоснабдяването и канализацията и един член измежду членовете с юридически стаж и стаж в областта на икономиката. Тегленето на имената се проведе по процедурни правила, приети предварително от Народното събрание. Гласуването за членове на КЕВР ще се извърши явно, като за избран ще се смята кандидатът, получил повече от половината от гласовете на присъстващите народни представители в пленарна зала. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.04.04", "title": " С жребий смениха 4-ма от членовете на КЕВР\t\t\t"}
{"url": "https://trud.bg/%d0%b0%d1%80%d0%b5%d1%81%d1%82%d1%83%d0%b2%d0%b0%d1%85%d0%b0-%d1%88%d0%be%d1%84%d1%8c%d0%be%d1%80-%d0%bd%d0%b0-%d0%b1%d1%8a%d0%bb%d0%b3%d0%b0%d1%80%d1%81%d0%ba%d0%b8-%d0%ba%d0%b0%d0%bc%d0%b8%d0%be/", "text": "Тежкотоварен камион с българска регистрация с укрити 9 кг кокаин е бил спрян за полицейска проверка в турския град Текирдаг, шофьорът с инициали А.Т. е арестуван, предаде БГНЕС. От бюрото за борба с наркоразпространението в местната дирекция по сигурността съобщиха за получен сигнал, че от България ще бъде внесена дрога, поради което днес на разсъмване камионът е бил проследен. При претърсването е включено и обучено куче, открило скритите пакети с кокаин в тайници под камиона. След показанията на шофьора полицейски екипи са претърсили къща в квартал Бейкоз в Истанбул. Там са открити още 10 кг кокаин, укрити в противопожарни бутилки и пистолет без регистрационни номера. Арестувани са двама души, които по-късно са транспортирани в Текирдаг, започнало е разследване.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.04.04", "title": " Арестуваха шофьор на български камион в Турция, пренасял кокаин"}
{"url": "https://trud.bg/%d1%81%d0%b4%d0%b2%d1%80-%d0%b8%d0%b7%d0%b4%d0%b8%d1%80%d0%b2%d0%b0-%d0%b8%d0%b7%d0%b2%d1%8a%d1%80%d1%88%d0%b8%d1%82%d0%b5%d0%bb-%d0%bd%d0%b0-%d0%b4%d1%8a%d1%80%d0%b7%d1%8a%d0%ba-%d0%be%d0%b1%d0%b8/", "text": "Умоляват се гражданите, които разполагат с информация за самоличността и местонахождението на мъжа, да сигнализират на тел. 112, 02/982 41 60, 02/866 22 27. Анонимността им е гарантирана. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.04.04", "title": " СДВР издирва извършител на дързък обир (СНИМКИ)"}
{"url": "https://trud.bg/%d0%be%d1%82%d0%ba%d1%80%d0%b8%d1%85%d0%b0-30-%d0%be%d1%82-%d0%ba%d0%be%d0%bd%d0%b5%d1%82%d0%b5-%d0%bd%d0%b0-%d0%bf%d0%b5%d1%82%d1%8a%d1%80-%d0%bf%d0%b8%d1%89%d0%b0%d0%bb%d0%be%d0%b2-%d0%b2-%d0%be/", "text": "Стадо коне откриха при оглед с дрон в Осоговската планина, предаде  . След проверка на Агенцията по безопасност на храните се оказа, че конете са на Петър Пищалов, който ги загубил в планината преди месеци. Конете са намерени на било в Осоговската планина и са във видимо добро състояние. Те са около 30. Човек, правил оглед на планината с дрон, открил стадото. Сигнализирани са властите и на място отишли експерти. Оказало се, че това са коне на Пищалов и сред тях няма такива в лошо здравословно състояние. Припомняме, че преди дни доброволци откриха мъртви и болни коне в същата планина, в която Пищалов като техен собственик няма разрешение да ги отглежда.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.04.04", "title": " Откриха 30 от конете на Петър Пищалов в Осоговската планина"}
{"url": "https://trud.bg/%d0%b1%d0%b0%d0%b9%d0%b5%d1%80%d0%bd-%d1%81%d1%87%d1%83%d0%bf%d0%b8-%d0%b8%d1%81%d0%bf%d0%b0%d0%bd%d1%81%d0%ba%d0%b0%d1%82%d0%b0-%d0%bf%d1%80%d0%be%d0%ba%d0%be%d0%b1%d0%b0/", "text": "„ „ Защитникът Матс Хумелс подкрепи наставника с думите: „Добре беше, но само с добре не се печели Шампионската лига. Често оставяхме да ни правят контраатаки. Губихме лесно топката. Беше опасен мач, който обаче спечелихме. Най-важното е, че ще бъдем в играта за най-големия трофей до последния момент. Дано да имаме още четири мача до края на турнира.“ Големият проблем в „Байерн“ е доста луксозен. Франк Рибери играе фантастично, предизвика автогола на Сарабия за 1:1. В събота французинът, който има 11 сезона в Мюнхен зад гърба си, навършва 35 години, но договорът му изтича. Също много силно игра бразилецът Рафиня като ляв и десен защитник – и неговият контракт е в края си. „ Освен това второто полувреме показа, че не трябва да има дилема кой измежду Тиаго Алкантара и Хамес Родригес да е титуляр – трябва да са и двамата! Колумбиецът влезе вместо контузилия се Артуро Видал, който традиционно е човекът за големите мачове.", "date": "2018.04.04", "title": " „Байерн“ счупи испанската прокоба"}
{"url": "https://trud.bg/%d0%ba%d1%80%d0%b0%d0%bb%d0%b5%d0%b2-%d1%80%d0%b5%d0%b6%d0%b5-%d1%89%d0%b0%d0%bd%d0%b3%d0%b8%d1%82%d0%b5-%d0%b7%d0%b0-%d0%b3%d0%bb%d0%be%d0%b1%d0%b0%d1%82%d0%b0/", "text": "Българската федерация по вдигане на тежести не може да разчита на помощ от държавата в изплащането на глобата от 250 000 долара към международната федерация. Това обяви министърът на младежта и спорта Красен Кралев. „Ще опитаме да помогнем по някакъв начин, вратите ни винаги са отворени за разговори – обяви министърът. – Въпросът е да се намери правна форма. Но за мен е много трудно, да не кажа невъзможно, държавата да участва.“ Глобата бе наложена след последния допинг скандал в щангите – залавянето на 11 национални състезатели с трибестан през март 2015-а. Тя бе обжалвана от родната федерация в Спортния арбитраж в Лозана, който я намали наполовина от първоначалните 500 000 долара. Родната федерация има срок да я изплати до юни като в противен случай българските тежкоатлети може да бъдат изхвърлени от международни състезания.", "date": "2018.04.04", "title": " Кралев реже щангите за глобата"}
{"url": "https://trud.bg/%d1%82%d0%b5%d0%bd%d0%b8%d1%81%d0%b8%d1%81%d1%82%d0%b8%d1%82%d0%b5-%d0%b4%d0%b0%d0%b4%d0%be%d1%85%d0%b0-%d1%81%d0%b0%d0%bc%d0%be-%d0%b3%d0%b5%d0%b9%d0%bc-%d0%bd%d0%b0-%d0%b0%d0%bb%d0%b1%d0%b0%d0%bd/", "text": "Българските тенисисти дадоха само гейм на противниците си от Албания в първия си сблъсък от трета дивизия на евроафриканската зона в купа „Дейвис“. На кортовете на тенис клуб „Локомотив“ в Пловдив 16-годишният Адриан Андреев надигра с 6:1, 6:0 с 2 години по-възрастния Марио Зили за 40 минути, но се оказа, че това е най-бавната победа за деня. Първата ни ракета Димитър Кузманов разби с 6:0, 6:0 за 38 минути Елби Мештри, а малко по-късно заедно с Васил Младенов не дадоха гейм на Мештри и Генайд Шипхея в срещата на двойки, която продължи 34 минути. Така националите спечелиха с 3-0 и днес излизат срещу Исландия във втория си мач, а утре е сблъсъкът с третия тим Македония. Ако заеме първото място в групата, България ще играе финал за изкачване във втора дивизия срещу победителя от другия поток.", "date": "2018.04.04", "title": " Тенисистите дадоха само гейм на Албания"}
{"url": "https://trud.bg/%d1%81%d0%bb%d1%83%d0%b6%d0%b8%d1%82%d0%b5%d0%bb-%d0%bd%d0%b0-%d0%bc%d0%be%d0%b1%d0%b8%d0%bb%d0%b5%d0%bd-%d0%be%d0%bf%d0%b5%d1%80%d0%b0%d1%82%d0%be%d1%80-%d0%be%d1%82%d0%ba%d1%80%d0%b0%d0%b4%d0%bd/", "text": "Пловдивската прокуратура повдигна обвинение на 35-годишен мъж за присвояване на скъпоструващи мобилни телефони на обща стойност 115 000 лева. Районна прокуратура-Пловдив привлече като обвиняем Владимир Т., на 35 г., за длъжностно присвояване в големи размери, улеснено чрез извършени документни престъпления в условията на продължавано престъпление, съобщиха от прокуратурата. Разследването е започнало след получени множество сигнали от граждани на Пловдив, Смолян и др., за това, че са търсени от мобилен оператор за неизплатени задължения. По случая е задържан Владимир Т., на 35 г., управител на клон на мобилния оператор в Пловдив. Възползвайки се от служебното си положение, за периода от началото на 2017 г. до януари 2018 г., е съставил общо 166 броя неистински договори за лизинг на 166 скъпоструващи мобилни телефони, вследствие на които са били ощетени над 70 граждани, като общата стойност на щетата възлиза на 115 000 лева. Владимир Т. е подписвал договори от името на абонати на мобилния оператор за получени мобилни телефони на лизинг, за което те не били дали съгласие и научили, след като били потърсени за дължими суми по неистински договори. Обвиняемият Владимир Т. присвоявал телефоните за себе си, след което ги препродавал на различни лица на по-ниска цена. На 3 април 2018 г. по искане на Районна прокуратура-Пловдив съдът е взел мярка за неотклонение „задържане под стража“ спрямо обвиняемия Владимир Т., който не е осъждан до момента. Предвиденото от закона наказание, за престъплението, в което е обвинен, е от 3 до 15 години „лишаване от свобода“. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.04.04", "title": " Служител на мобилен оператор откраднал 166 смартфона с фалшиви договори за лизинг"}
{"url": "https://trud.bg/%d0%b5%d1%81-%d0%bd%d0%b5-%d0%bf%d0%be%d0%b4%d0%ba%d1%80%d0%b5%d0%bf%d0%b8-%d0%bf%d1%80%d0%be%d0%b5%d0%ba%d1%82%d0%be%d0%b7%d0%b0%d1%8f%d0%b2%d0%bb%d0%b5%d0%bd%d0%b8%d0%b5%d1%82%d0%be-%d0%bd%d0%b0/", "text": "Европейският съюз отказа да подкрепи проектозаявлението на Организацията за забрана на химическите оръжия (ОЗХО), която заседава извънредно в сряда по случая „Скрипал“, предава РИА Новости, като се позовава на документ от Брюксел. От разпространения текст става ясно, че решението на ЕС е взето заради липсата на отговори от страна на Русия. „За съжаление, Русия не показа позитивна реакция на първоначалното предложение на Великобритания да представи релевантна информация“, се казва в изявлението на Брюксел. Същевременно в текста се подчертава, че ЕС има пълно доверие на разследването на случая, което води Великобритания в сътрудничество с ОЗХО. „Много е важно Русия да отговори на законните въпроси на британското правителство, да започне да сътрудничи с ОЗХО да представи на организацията пълна информация по повод всяка програма, имаща отношение към случая“, се подчертава още в документа.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.04.04", "title": " ЕС не подкрепи проектозаявлението на Организацията за забрана на химическите оръжия за случая „Скрипал“"}
{"url": "https://trud.bg/%d0%b0%d0%b2%d1%81%d1%82%d1%80%d0%b8%d0%b9%d1%81%d0%ba%d0%be%d1%82%d0%be-%d0%bf%d1%80%d0%b0%d0%b2%d0%b8%d1%82%d0%b5%d0%bb%d1%81%d1%82%d0%b2%d0%be-%d0%bf%d0%bb%d0%b0%d0%bd%d0%b8%d1%80%d0%b0-%d0%b4a/", "text": "Австрийското правителство планира да внесе в парламента закон, който забранява носенето на бурки в началните училища, съобщават местни медии. Канцлерът Себастиян Курц заяви, че е възложил задача на три министерства да разработят законопроекта. Според Курц законът ще гарантира равнопоставеност на половете. „Правителството е убедено, че създаването на паралелни общества вреди на страната“, коментира канцлерът. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.04.04", "title": " Австрийското правителство планира дa забрани бурките в началните училища"}
{"url": "https://trud.bg/%d0%b4%d0%b2%d0%b0%d0%bc%d0%b0-%d0%bc%d1%8a%d0%b6%d0%b5-%d1%81%d0%b0-%d0%b0%d1%80%d0%b5%d1%81%d1%82%d1%83%d0%b2%d0%b0%d0%bd%d0%b8-%d0%b7%d0%b0-%d0%b0%d0%bb%d0%be-%d0%b8%d0%b7%d0%bc%d0%b0%d0%bc%d0%b8/", "text": "Двама мъже – на 27 г. и на 33 г., участници в извършване на телефонни измами, са задържани при операция на служители на РУ-Тутракан. Това съобщиха от пресслужбата на МВР. Полицейските действия са стартирали непосредствено след като на 2 и на 3 април в селата Поляна и Попина две възрастни жени били въвлечени в заблуждение, че техни близки се нуждаят от скъпо лечение, в резултат на което те дали суми от 1000 лв. и от 4000 лв. на непознат, посетил ги в домовете им. Предприетите незабавни оперативно-издирвателни действия насочили криминалистите към 27-годишен жител на село Коларово. Снощи на път към Русе той бил задържан на границата на Тутраканската община от полицейски служители с част от отнетите суми. В процес на проверка е съпричастността му към друга телефонна измама на територията на област Силистра. Към момента мъжът е с повдигнато обвинение за същото престъпление, извършено в Добричка област. Друг 33-годишен жител на Главиница е задържан от криминалистите тази сутрин на територията на село Ситово. Той влязъл в полезрението на разследващите в рамките на досъдебно производство за телефонна измама, извършена на 15 март тази година в село Шуменци за сумата от 4450 лв. Има данни, че той е съпричастен към телефонна измама в края на месец ноември 2017 г. в Старо село, както и на друга измама на територията на област Разград. Двамата мъже са задържани за срок до 24 часа. Продължава работата по изясняване на случаите и по установяване и на други лица, свързани с престъпната дейност.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.04.04", "title": " Двама мъже са арестувани за ало измами от тутракански криминалисти"}
{"url": "https://trud.bg/%d0%b4%d0%b5%d1%86%d0%b0-%d0%bd%d0%b0%d0%bc%d0%b5%d1%80%d0%b8%d1%85%d0%b0-%d0%bf%d0%be%d1%80%d1%82%d1%84%d0%b5%d0%b9%d0%bb-%d0%b8-%d0%b3%d0%be-%d0%bf%d1%80%d0%b5%d0%b4%d0%b0%d0%b4%d0%be%d1%85%d0%b0/", "text": "Двама четвъртокласника от Силистра намериха портфейл и го предадоха в полицията. Това съобщиха от пресслужбата на МВР. Вчера 11-годишните Преслав Христов и Йордан Константинов се разхождали в Дунавския парк, когато се натъкнали на мъжко портмоне. Без да се колебаят, двамата посетили полицията и предали намереното. Полицейски служители се свързали със собственика на портфейла, в който имало лична карта, свидетелство за управление на МПС, други документи и малка сума пари. Директорът на ОДМВР-Силистра старши комисар Кристиян Петров възложи за достойната постъпка на момчетата благодарствени адреси да бъдат изпратени до училищата на Преслав Христов – ОУ „Иван Вазов”, и на Йордан Константинов – ОУ „Отец Паисий”. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.04.04", "title": " Деца намериха портфейл и го предадоха в полицията в Силистра"}
{"url": "https://trud.bg/%d0%b8%d0%bd%d1%81%d1%82%d1%80%d1%83%d0%ba%d1%82%d0%be%d1%80-%d0%b8%d0%b7%d1%84%d0%b0%d0%b1%d1%80%d0%b8%d0%ba%d1%83%d0%b2%d0%b0-%d0%ba%d0%bd%d0%b8%d0%b6%d0%ba%d0%b0-%d0%b7%d0%b0-1000-%d0%bb%d0%b2/", "text": "Шуменски полицаи изловиха шофьор с фалшива книжка зад волана на “Ауди А6”. Оказало се обаче, че 40-годишният Е.Х. от шуменското село Климент изобщо не подозирал, че документът му е менте. Мъжът живеел в чужбина и като се върнал у нас решил да изкара курс. Отишъл в съседна област и там му поискали 1 000 лв., за да стане шофьор. След кратко обучение и незначителни часове кормуване му обяснили, че вече е готов, разказал той. Инструкторът му дал готовото свидетелство за управление. Когато полицаи го стопирали на пътя Шумен- Силистра, до разклона за село Сливак във вторник, водачът много се изненадал, че униформените се съмняват в истинността на документа. При извършени справки било изяснено, че свидетелството не е издадено от Пътна полиция по установения законов ред. За извършеното престъпление ще отговаря шофьорът, срещу него е образувано досъдебно производство, съобщават от полицията. До момента нашенецът не е хващан в никакво нарушение. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.04.04", "title": " Инструктор изфабрикува книжка за 1000 лв.\t\t\t"}
{"url": "https://trud.bg/%d0%b1%d0%be%d1%80%d0%b1%d0%b0%d1%82%d0%b0-%d1%81-%d0%b1%d1%8e%d0%b4%d0%b6%d0%b5%d1%82-%d0%be%d1%82-25-%d0%bc%d0%bb%d0%bd-%d0%bb%d0%b2/", "text": "Петкратната световна и пет пъти европейска шампионка Станка Златева се оттегли от управителния съвет на Българската федерация по борба. Молбата й за напускане бе приета от общото събрание на централата в зала „Диана“. Златева, която в момента работи за едноименния си клуб в Сливен, не е присъствала на нито едно заседание до момента. Овакантеното място от нея бе закрито, така управителният съвет вече е от 12 души. Форумът гласува бюджет от 2,5 млн. лв, толкова колкото получава и от държавата.  Президентът на федерацията Христо Маринов отчете „спорна“ 2017 г. „Имахме силно европейско, но не успяхме да реализираме до край възможностите си на световното – обяви той. – Започваме да пробваме нови модели на подготовка и да отсяваме кое е най-доброто за нас.“  Приветствие към делегатите отправи Цено Ценов, шеф на европейската централа и вицепрезидент на световната.  „Борбата е в труден период, от който можем да излезем с усилията на всички – заяви Ценов. – Ние не се давим, но търсим път да излезем. Хубавото е, че имаме готовност и увереност да излезем от това положение България е от страните в топ 10 по брой медали от големи първенства във всички възрасти, така че нещата подлежат на изправяне.“ В края на месеца е първото сериозно изпитание за националите – европейското в Каспийск (Русия).", "date": "2018.04.04", "title": " Борбата с бюджет от 2,5 млн. лв."}
{"url": "https://trud.bg/%d1%80%d1%83%d1%81%d0%b8%d1%8f-%d1%82%d1%83%d1%80%d1%86%d0%b8%d1%8f-%d0%b8-%d0%b8%d1%80%d0%b0%d0%bd-%d1%81%d0%b5-%d0%be%d0%b1%d1%8f%d0%b2%d0%b8%d1%85%d0%b0-%d0%bf%d1%80%d0%be%d1%82%d0%b8%d0%b2-%d0%be/", "text": "Задоволство от съвместните усилия за гарантиране на мир и стабилност в Сирия изрази турският президент Реджеп Ердоган след края на срещата с държавните лидери на Иран и Русия, която се проведе в Анкара. В съвместно изявление тримата декларират решителността си да се противопоставят на сепаратистките опити в Сирия, предаде  . Освен това турският президент призива международната общност да подкрепи политическо решение на конфликта в Сирия. Преди началото на тристранното заседание се проведе среща между турския президент и иранския му колега, която продължи около час. Тя беше последвана от разговор между Владимир Путин и Хасан Рохани с подобна продължителност. В тристранната среща освен президентите участват още тримата външни министри, началникът на турския Генерален щаб, министърът на енергетиката Берат Албайрак и други високопоставени официални лица. Преди да отпътува за Анкара, иранският първи дипломат заяви, че процесът от Астана е единствената успешна инициатива по отношение Сирия. Мохамед Джавад Зариф допълни, че всички трябва да приемат, че решението на Сирийския конфликт е политическо и то трябва да бъде определено от народа на арабската страна. По думите му, чуждите правителства трябва да насърчават процеса, а не да вземат решения вместо сирийците или да пишат нова конституция на страната. Въпреки различията си по някои въпроси Анкара, Москва и Техеран са декларирали подкрепа. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.04.04", "title": " Русия, Турция и Иран се обявиха против опитите за разделяне на Сирия"}
{"url": "https://trud.bg/%d0%bf%d0%b0%d1%82%d1%80%d0%b8%d0%be%d1%82%d0%b8%d1%82%d0%b5-%d0%be%d1%82-%d0%b2%d0%bc%d1%80%d0%be-%d0%b2%d1%80%d1%8a%d1%89%d0%b0%d1%82-%d0%ba%d0%be%d0%bd%d1%82%d1%80%d0%be%d0%bb%d0%b0-%d0%bd%d0%b0/", "text": "Патриотите от ВМРО връщат контрола на държавата в енергийния сектор, съобщиха от партията: Това стана ясно, след като днес парламентът прие на първо четене Закона за изменение и допълнение на Закона за енергетиката. Промените бяха предложени заради скандала около сделката на „Инерком“ за купуване на ЧЕЗ. По инициатива на заместник министър-председателя по обществен ред и сигурност и лидер на ВМРО – Българско национално движение Красимир Каракачанов, след експертна среща в централата на ВМРО, заместник-председателят на партията и на ПГ „Обединени патриоти“ Искрен Веселинов изготви спешно законодателни промени, които да не допускат подобни недоразумения в сектор енергетика. Направеното и вече прието на първо четене предложение е КЕВР да има правомощията да разрешава сделките при продажба на капитала на търговски дружества, които управляват стратегическа за енергийната ни система инфраструктура. В този случай купувачите следва да бъдат стратегически инвеститори, които да могат да гарантират дългосрочното устойчиво развитие на енергийната система на България. Идеите бяха предложени от Веселинов и одобрени от коалиционните партньори както в лицето на „Обединени патриоти“, така и от ГЕРБ. Това е първата стъпка към осъществяване на сериозна прозрачност и контрол в сферата на енергетиката що се касае до стратегически инвестиции, като сделката за ЧЕЗ, която буквално носеше заплаха за сигурността на страната. С приемането на първо четене тези промени ще върнат контрола на държавата в енергийния сектор. Най-категоричен отпор на предложението оказаха депутатите от ДПС. Те категорично се противопоставиха на тази прозрачност, с което за пореден път доказаха, че тяхното задкулисие има една единствена цел – дестабилизирането на държавата и отслабването на националната сигурност на България. Ние от ВМРО – БНД винаги сме бранили националните приоритети и сигурността на България и на всеки един български гражданин. Ето защо и в тази кризисна ситуация направихме нужното, за да бъде трайно защитен българският интерес в този сектор.", "date": "2018.04.04", "title": " Патриотите от ВМРО връщат контрола на държавата в енергийния сектор"}
{"url": "https://trud.bg/%d0%bd%d0%be%d0%b2%d0%b8-%d1%82%d1%80%d0%be%d1%82%d0%be%d0%b0%d1%80%d0%b8-%d0%bc%d0%b0%d0%b3%d0%bd%d0%b8%d1%82-%d0%b7%d0%b0-%d0%ba%d0%be%d0%bb%d0%b8-%d0%bd%d0%b0%d1%80%d1%83%d1%88%d0%b8%d1%82%d0%b5/", "text": "Зачестяват случаите на паркиране на леки автомобили върху новоизградените тротоари в квартал „Тракия“, по улиците „Съединение“ и „Тича“, алармират от община Шумен. В момента на трите места се ремонтира със средства по ОП „Региони в растеж“, а удобните равни терени са като магнит за шофьори. Най-много нарушения са установени от общински чиновници след 17,30 часа. Само за една вечер са съставени 12 акта на водачи на автомобили, съобщават от кметството. Глобите стартират от 50 лв. От общината призовават водачите на превозни средства да опазват изградените тротоари и да не паркират автомобилите си върху новите плочки. Според Закон за движение по пътищата и Наредба №1 за поддържане и опазване на обществения ред в Шумен, санкциите може да стигнат до 200 лева. Проверките ще продължат и през следващите дни, предупреждават от общината. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.04.04", "title": " Нови тротоари магнит за коли-нарушители"}
{"url": "https://trud.bg/%d0%bc%d1%83%d1%81%d1%82%d0%b0%d1%84%d0%b0-%d0%ba%d0%b0%d1%80%d0%b0%d0%b4%d0%b0%d0%b9%d1%8a-e%d1%81-%d0%b8%d0%bc%d0%b0-%d0%bd%d1%83%d0%b6%d0%b4%d0%b0-%d0%be%d1%82-%d0%be%d0%b1%d1%89%d0%b0-%d0%be/", "text": "Европейският съюз има нужда от обща и синхронизирана външна политика, за да се справи с глобалните въпроси като борба с тероризма и промените в климата. Това обяви лидерът на ДПС Мустафа Карадайъ по време на Конференцията “ЕС в търсене на смисъл”, чийто домакин бе евродепутатът от АЛДЕ/ДПС Илхан Кючюк. “ЕС има обща европейска отбрана в рамките на НАТО, която същевременно да бъде важен стълб, за да се гарантира сигурността на европейските граждани и да отговаря на провокациите от трети страни. От обща охрана на границата на Съюза, за да направим европейското пространство по-сигурно и по-свободно. Това е възможно с членството на всички страни в Шенгенското пространство”, коментира лидерът на ДПС.", "date": "2018.04.04", "title": " Мустафа Карадайъ: EС има нужда от обща отбрана"}
{"url": "https://trud.bg/%d1%82%d0%b5%d0%b6%d0%ba%d0%b0-%d0%ba%d0%b0%d1%82%d0%b0%d1%81%d1%82%d1%80%d0%be%d1%84%d0%b0-%d0%bc%d0%b5%d0%b6%d0%b4%d1%83-%d1%82%d1%80%d0%b8-%d0%ba%d0%be%d0%bb%d0%b8-%d0%ba%d1%80%d0%b0%d0%b9-%d1%81/", "text": "Жена загина при тежка катастрофа между три автомобила на пътя Пловдив-Хасково, на около 2 км преди Садово. Според първоначалните данни, ударът е бил между три автомобила, на място е загинала пътничка от едната кола, а двама са тежко ранени, съобщиха от МВР. До приключване на процесуално-следствените действия временно беше затворено движението в двете посоки. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.04.04", "title": " Тежка катастрофа между три коли край Садово взе жертва (СНИМКИ)"}
{"url": "https://trud.bg/%d1%88%d0%b5%d1%84%d1%8a%d1%82-%d0%bd%d0%b0-%d0%b1%d0%b4%d0%b6-%d0%bf%d1%8a%d1%82%d0%bd%d0%b8%d1%87%d0%b5%d1%81%d0%ba%d0%b8-%d0%bf%d1%80%d0%b5%d0%b2%d0%be%d0%b7%d0%b8-%d1%89%d0%b5%d1%82%d0%b8/", "text": "Щетата от   край Коньово е за около 280 хил. лв. Това каза Пламен Пешаров, управителят на „БДЖ – Пътнически превози“ по време на изслушването си на Комисията по транспорт. По думите му изгорелите вагони от влака София – Бургас са били застраховани, предаде БТВ. Пешаров подчерта, че подвижният състав е минал през поне пет проверки. Същата беше и позицията на зам.-министъра на транспорта Велик Занчев – по събраните от него данни при тръгването си вагоните са били изправни. „Що се отнася за тези вагони в какво техническо състояние са били, взех информация от “БДЖ – Пътнически превози”, единият е минал среден ремонт, другият капитален ремонт”, допълни той. Утре служителите от превозния и локомотивния персонал, които успяха навреме да евакуират 80-те пътници и така избегнаха голяма трагедия, ще бъдат наградени от ръководството на БДЖ. В транспортната комисия на НС управляващи и опозиция за пореден път „кръстосаха шпаги” по темата със състоянието на държавния железопътен превозвач. „Колкото и да обикаляте и да казвате, че нещата са добре през 2009 дружеството е имало задължения 849 млн. лв., но е имало активи за над 1,1 млрд. лв. В момента дружеството има активи за над 600 млн.лв.”, заяви Георги Свиленски от БСП. Той посочи, че през 2006 г. е имало 1337 пътнически вагона при 360 сега, а локомотивите са намалели от 612 на 342. По думите му така задълженията може да намаляват, но активите, пътниците и локомотивният парк намаляват. “Никой не атакува тройната коалиция от нас, но 2009 г. ние като ръководство на БДЖ заварихме едно дружество в технически фалит. И сега ако не бяхме положили усилия през първото, второто и третото правителство на г-н Борисов, това дружество нямаше да съществува“, отговори му Занчев. Според него БДЖ продължава да има много неоперативни активи, от които трябва да се освободи. “БДЖ оцеля. Да, има много проблеми, но няма как да се каже, че е във фалит”, каза изпълнителният директор на „Холдинг – БДЖ” Владимир Владимиров. Той подчерта, че е заварил едно рухнало предприятие, а сега то е стъпило на краката си и има перспектива. “Можем ли да сравним ситуацията през 2009 г. със сега – спасено БДЖ с готовност да бъдат купени нови мотрисни влакове, които да компенсират всичките недъзи на днешните по 40-годишни локомотиви и вагони. Как да не се палят? Ще се палят. Колко автомобила “Жигула” се движат в момента по територията на страната. Няма ги отдавна, защото са остарели отдавна. Същото е и със железниците”, коментира Владимиров. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.04.04", "title": " Шефът на “БДЖ – Пътнически превози”: Щетите от опожарения влак София – Бургас са за около 280 хил. лв."}
{"url": "https://trud.bg/%d1%82%d1%80%d0%b8%d1%83%d0%bc%d1%84-%d0%bd%d0%b0-%d0%b0%d0%bb%d0%b5%d0%ba%d1%81%d0%b0%d0%bd%d0%b4%d1%80%d0%b8%d0%bd%d0%b0-%d0%bf%d0%b5%d0%bd%d0%b4%d0%b0%d1%87%d0%b0%d0%bd%d1%81%d0%ba%d0%b0/", "text": "“Това съм Аз” всъщност не беше обикновена ретроспекция на един непрестанен творчески възход, нито банално изброяване на награди и роли, в които Александрина Пендачанска е въплътила своя талант за 30 години. Иновативният формат, привлякъл над 4000 зрители в зала 1 на НДК, беше добре замислена и виртуозно изпълнена компилация от мултимедийно шоу и живо изпълнение. Безспорно голяма заслуга за триумфалното извайване образа на световноизвестното ни сопрано имаше Маестро Мартин Пантелеев, който водеше Оркестъра на Държавна опера Пловдив в преливащите се моменти от екрана и на живо. Записите в мултимедията по идея и реализация на Найо Тицин (автоинтервю, откъси от филмирани опери, мнения на експерти – режисьори и диригенти), дадоха на публиката реалната възможност да съпреживее вокалната и творческа еволюция на певицата – от първия й концерт на 25 май 1988 г. в НДК до сегашния момент. Няма друга певица в света, която да е дебютирала на голяма сцена на 17-годишна възраст с такова майсторско изпълнение на арията на Виолета от “Травиата”. “След този концерт, още на другия ден аз се събудих известна. Този ден промени живота ми, даде ми криле” – споделя във филма с носталгично вълнение Александрина. Макар и да е всеобщо призната за уникалния си глас (с диапазон, простиращ се от колоратурния до мецосопрановия репертоар), Александрина Пендачанска за пореден път ни увери, че причината, поради която е едно от най-търсените имена в оперния бранш в момента, е невероятният й актьорски талант: възможността безпроблемно да преминава от едно психологическо състояние в друго, покривайки пълния емоционален регистър; да извлича от дълбочината на цялата си същност онзи драматично-фатален колорит на гласа си, който предопределя да бъде фаворит на режисьорите за роли като Електра, Агрипина, Макбет. Подкрепяна от галантен и внимателен партньор в лицето на Мартин Пантелеев, сопраното демонстрира майсторството си в играта с тембъра – нейното най-силно оръжие, помагащо в извайването на вокалния образ. Тя владее до съвършенство пеенето в различните стилове и епохи – от барока (Хендел), през класиката (Моцарт) и романтизма (Верди, Росини), до веризма (Бизе, Маскани). Три пъти номинирана за Грами, носителка на наградите BBC Music Magazine Award, Gramophone’s Editor Choice и много други, нашата звезда е земна и топла в отношениеята си с колегите и публиката, което веднага се забелязва на сцената. Тя притежава магнетизъм, който не се побира в традиционното “Браво!”. “Нито Грами, нито която и да е награда може да ти даде усещането на следващата сутрин, че си си свършил работа. Има нещо в моя глас, което е носител на драматизъм – това се цени от режисьорите” – казва оперната ни прима. Нейният богат и динамичен творчески живот включва: 70 роли по световните сцени (Хамбург, Франкфурт, Монте Карло, Виена, Торино, Хюстън, Лозана, Неапол, Брюксел Мюнхен, Берлин, Торонто и др.), десетки аудио и видео записи, дело на престижни звукозаписни фирми, сътрудничество с диригенти като Рене Якобс, Рикардо Шайи, Миун-Вун Чунг, Шарл Дютоа, Бруно Бартолети, както и с прочути режисьори като Сър Джонатан Милър, Лука Ронкони, Кристофор Лой, Дамиано Микелето. Под нестихващи аплодисменти Александрина Пендачанска излезе два пъти на бис. За световното признание, за непрестанното усъвършенстване, за силата и куража да продължава толкова години да бъде на върха – родната публика я дари с обичта си, а сцената беше отрупана от кошници с цветя – от президента Румен Раден, вицепрезидента Илиана Йотова, министъра на културата Боил Банов, както и от ръководството на НДК.", "date": "2018.04.04", "title": " Триумф на Александрина Пендачанска"}
{"url": "https://trud.bg/%d1%81%d0%b0%d1%89-%d0%bd%d1%8f%d0%bc%d0%b0-%d0%b4%d0%b0-%d0%b8%d0%b7%d1%82%d0%b5%d0%b3%d0%bb%d1%8f%d1%82-%d0%b2%d0%be%d0%b5%d0%bd%d0%bd%d0%b8%d1%82%d0%b5-%d1%81%d0%b8-%d0%be%d1%82-%d1%81%d0%b8%d1%80/", "text": "Вашингтон е решил да запази военното присъствие на САЩ в Сирия. Това съобщи директорът на Националната разузнавателна служба на САЩ Даниел Коутс. По думите му, решението е взето на проведено във вторник заседание на Съвета за национална сигурност на Белия Дом, под председателството на американския президент Доналд Тръмп. „Относително скоро ще бъде обнародвано заявление за приетото решение“, заяви той. Според неговите думи, съобщението ще бъде разпространено от Белия Дом. В края на миналия месец президентът Доналд Тръмп заяви, че американската армия „много скоро“ ще бъде изтеглена от Сирия. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.04.04", "title": " САЩ няма да изтеглят военните си от Сирия"}
{"url": "https://trud.bg/%d0%bf%d1%80%d0%b5%d0%b7%d0%b8%d0%b4%d0%b5%d0%bd%d1%82%d1%8a%d1%82-%d1%80%d0%b0%d0%b4%d0%b5%d0%b2-%d0%b8-%d0%bf%d0%be%d1%81%d0%bb%d0%b0%d0%bd%d0%b8%d0%ba%d1%8a%d1%82-%d0%bd%d0%b0-%d1%81%d0%b0/", "text": "Президентът Румен Радев проведе днес среща на „Дондуков“ 2 с посланика на САЩ в България Ерик Рубин. Това съобщиха от пресслужбата на държавния глава. По време на разговора бяха обсъдени актуални теми от дневния ред на двустранните отношения и стратегическото партньорство на България и САЩ, както и сигурността в региона. Разменени бяха и мнения за предприетите от България реформи в сферата на правосъдието и борбата с корупцията.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.04.04", "title": " Президентът Радев и посланикът на САЩ Ерик Рубин обсъдиха двустранните отношения и сигурността в региона"}
{"url": "https://trud.bg/%d0%b1%d1%81%d0%bf-%d1%81%d0%be%d1%84%d0%b8%d1%8f-%d0%be%d1%80%d0%b3%d0%b0%d0%bd%d0%b8%d0%b7%d0%b8%d1%80%d0%b0-%d1%82%d0%b5%d0%bc%d0%b0%d1%82%d0%b8%d1%87%d0%bd%d0%b0-%d1%8e%d1%80%d0%b8%d0%b4%d0%b8/", "text": "На 5 април (четвъртък) БСП – София организира тематична юридическа приемна. На разположение на гражданите, от 15.00 до 18.00 часа, ще бъдат общинският съветник от групата на БСП “Лява България” в СОС Владимир Данев и адвокатите Дарина Николаева и Румен Мирчев. Това съобщиха от местната структура. Желаещите столичани да получат юридическа консултация в постоянната приемна на БСП – София (ул. “Леге” № 10, ет. 1) може предварително да се запишат на телефон 02/987 20 86.", "date": "2018.04.04", "title": " БСП-София организира тематична юридическа приемна за граждани"}
{"url": "https://trud.bg/%d0%bf%d1%83%d1%82%d0%b8%d0%bd-%d0%bf%d1%80%d0%b8%d0%b7%d0%be%d0%b2%d0%b0-%d0%b7%d0%b0-%d0%b7%d0%b4%d1%80%d0%b0%d0%b2-%d1%80%d0%b0%d0%b7%d1%83%d0%bc-%d0%bf%d0%be-%d1%81%d0%bb%d1%83%d1%87%d0%b0/", "text": "Русия не чака извинение, а да надделее здравият разум около случая “Сергей Скрипал”. Това заяви руският президент Владимир Путин пред медии след тристранната среща за Сирия. “Ние не чакаме нищо”, каза той, в отговор на въпроса дали Русия чака официално извинение от Великобритания, която все още не е открил доказателства за руско участие в инцидента в Солсбъри. “Очакваме, че здравият разум в крайна сметка ще надделее и на международните отношения повече няма да бъдат нанасяни такива щети, каквито видяхме в последно време. Това не се отнася само за отравянето на Сергей Скрипал, но и за всички други аспекти на международните отношения”, посочи Путин, цитиран от ТАСС. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.04.04", "title": " Путин призова за “здрав разум” по случая “Скрипал”"}
{"url": "https://trud.bg/%d0%bf%d0%be-639-%d0%bb%d0%b2-%d0%b7%d0%b0-%d1%88%d1%83%d0%bc%d0%b5%d0%bd%d0%b5%d1%86-%d0%be%d1%82-%d0%be%d0%b1%d1%89%d0%b8%d0%bd%d0%b0%d1%82%d0%b0/", "text": "По 639 лв. са се полагали на всеки от 112-те хиляди жители на община Шумен през м.г. Това сочи справка за касовото изпълнение на бюджета на общината, която беше представена публично в сряда. Най-много средства са давани за образование – 250 лв., за капиталови разходи на човек се падат – 104 лв. За благоустройство и околна среда общината е дала за всеки по 71 лв., за икономически дейности – 51 лв., за социални грижи – 44 лв. на човек, за култура и спорт – по 39 лв., а по 31 лв. за здравеопазване. През 2017 г. са извършени капиталови лазходи за 11,697 млн.лв. и това е над два пъти повече спрямо предходната, когато са били за 4,892 млн.лв. Зам. кметът по финанси Татяна Костова коментира, че акцент през м.г. за общината е било подобряването на данъчните и неданъчните приходи, като е постигнато преизпълнение. За първи път от 5 години е реализиран преходен остатък – 788 378 лв. от такса битови отпадъци. През 2017 г. по общинския дълг са изплатени 2,452 млн. лв. и той е стопен до 12 млн. лв. Община Шумен отчита устойчиво развитие, изпълнява успешно приходите, овладяла е разходите и няма просрочени задължения, коментира Костова. Предстои отчетът да бъде гласуван на следващата сесия на общинския съвет на 26 април. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.04.04", "title": " По 639 лв. за шуменец от общината"}
{"url": "https://trud.bg/%d0%b4%d0%b2%d0%b5-%d1%81%d0%b5%d1%81%d1%82%d1%80%d0%b8-%d0%be%d1%82-%d0%b3%d0%b5%d1%82%d0%be%d1%82%d0%be-%d0%b2-%d1%81%d0%bb%d0%b8%d0%b2%d0%b5%d0%bd-%d0%bd%d0%b0%d0%bc%d0%b5%d1%80%d0%b8%d1%85%d0%b0/", "text": "Две сестри намериха на улицата скъп фотоапарат и таблет и чрез полицията ги върнаха на собственика, разказаха служители на реда от участъка в ромския кв.”Надежда”. Зорка /20г./ и Христина /17 г./ живеят със семействата си в 20-хилядното гето. Миналата събота се наложило да отидат до аптеката в съседния кв.”Даме Груев”. “Детето беше болно и трябваше да купим лекарства. До аптеката видяхме един кашон. Вътре бяха фотоапарата и таблета заедно със зарядните”, разказа Зорка. Възрастна жена се провикнала от терасата си на момичетата. Казала им, че кашонът паднал от някаква сива кола. Двете сестри включили таблета. Опитали се да намерят някаква информация за собственика, но не открили. Прибрали се, разказали какво се е случило. И в първия работен ден, в понеделник, занесли чуждите вещи в полицейския участък. Освен на мъжете и родителите си, Зорка и Христина не казали на никого друг какво са направили. Неволно се изтървали само пред едни съседи, а те веднага им се присмели. Казали им, че били “бавни” за това, че вместо да продадат скъпата техника, са я предали в полицията. А докато комшиите се присмивали, в местното РУ на МВР отишъл 25-годишен мъж и подал заявление за кражба. Съобщил, че в съботния ден пренасял багаж с автомобила си. Не можел точно да си спомни, но май оставил кашона с техниката на предната седалка. И забравил да заключи автомобила. Вероятно така била станала кражбата. Криминалистите разпитали бабата, която видяла какво се е случило. Тя разказала, че човекът оставил кашона върху “покрива” на колата си, но потеглил без да го прибере. “Вещите вече са върнати. Фотоапаратът е от известна марка, струва близо 900 лева. Таблетът е към 200 лева”, казаха полицаи. Днес собственикът на изгубените вещи се срещна с момичетата и им благодари. Зорка е майка на двама сина, на 4 и на 2 години. Съпругът й работи във военен завод, взема 500 лева. Зорка продължава образованието си в самостоятелна форма на обучение и вече е в 10 клас. По-малката, Христина, е завършила основно образование, също е семейна, още няма деца. Мъжът й работи на частно. И двете говорят отлично български език, четат и пишат. Казват, че са ги научили в бившето Шесто училище, където завършили основното си образование. Ползват интернет. Христина има таблет, Зорка – фотоапарат. Върнали намерените вещи, не защото имали такива. През ум не им минало да ги продадат, защото чуждите пари носели само нещастие. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.04.04", "title": " Две сестри от гетото в Сливен намериха скъпа техника и я върнаха на собственика"}
{"url": "https://trud.bg/17-%d0%b3%d0%be%d0%b4%d0%b8%d1%88%d0%b5%d0%bd-%d0%bc%d0%bb%d0%b0%d0%b4%d0%b5%d0%b6-%d1%81%d0%b5-%d1%83%d0%b4%d0%b0%d0%b2%d0%b8-%d0%b2-%d1%8f%d0%b7%d0%be%d0%b2%d0%b8%d1%80-%d0%ba%d0%be%d0%bf/", "text": "17-годишен младеж се удави в язовир „Копринка” около 14.30 ч. днес, предаде БГНЕС. Към мястото на инцидента пътува спасителна аварийна група от община Казанлък с ръководител Кольо Радуков, които ще се гмурнат във водите на язовира, за да извадят тялото на младежа. Причините за инцидента не са ясни. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.04.04", "title": " 17-годишен младеж се удави в язовир „Копринка”"}
{"url": "https://trud.bg/%d0%bc%d0%be-%d1%81%d1%82%d0%b0%d1%80%d1%82%d0%b8%d1%80%d0%b0%d1%82-%d0%bf%d1%80%d0%be%d1%86%d0%b5%d0%b4%d1%83%d1%80%d0%b8%d1%82%d0%b5-%d0%b7%d0%b0-%d1%80%d0%b5%d0%b0%d0%bb%d0%b8%d0%b7%d0%b0%d1%86/", "text": "Съветът по отбрана разгледа проектите за покупката на нов тип боен самолет в ВВС и на бронирана машина на Сухопътни войски. След обсъждането министърът на отбраната Красимир Каракачанов взе решение да стартира процедурата за представянето на проектите за разглеждане в Министерския съвет и за приемането им от Народното събрание. Това съобщиха от МО. С това се изпълни намерението на ръководния състав на Министерството на отбраната да се даде ход на модернизационните проекти за Сухопътните войски и Военновъздушните сили в началото на април 2018 г. Проектът за придобиване на основна бойна техника за Сухопътните войски включва придобиването на бойна и специална техника, допълнително оборудване и обучение на персонала, който ще експлоатира техниката. С неговата реализация се предвижда придобиване на 150 броя бойна и специална техника за три батальонни бойни групи, на системи и допълнително оборудване. Времевият интервал за реализацията на проекта за придобиване и поддръжка на основната бойна техника обхваща 12 години. Прогнозната стойност е в размер на 1 милиард и 220 милиона лева (без ДДС, мита и данъци). От тези средства за придобиването на 150 единици бойна и специална техника са определени 1 милиард и 20 милиона лева, а за придобиване на системи и допълнително оборудване – 200 милиона лв. Проектът „Придобиване на нов тип боен самолет“ предвижда придобиването на 16 броя самолети на два етапа по осем самолета. Първите следва да бъдат доставени до две години от сключване на договора. През първия етап, който е финансово осигурен с 1 милиард и 500 милиона лв. (без ДДС, мита, данъци и други държавни вземания и финансови тежести, налагани от Република България) е предвидено да се придобият не по-малко от 8 броя бойни самолети. С тези средства се предвижда придобиването на летателните апарати, средствата за наземно обслужване, средствата за обучение, обучението на състава, първоначалната интегрирана логистична поддръжка (за период от 3 години) и въоръжението. Реалните параметри на придобиваните отбранителни продукти по този проект ще станат известни след изпращане на запитванията за предоставяне на предложения до определените държави и получаване на техните отговори. На основата на коопериране в този проект за инвестиционен разход също се предвижда изграждане на способности от българската индустрия и ВВС за логистично осигуряване на бойните самолети и оборудване. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.04.04", "title": " МО: Стартират процедурите за реализация на модернизационните проекти в армията"}
{"url": "https://trud.bg/%d0%ba%d0%bc%d0%b5%d1%82%d1%8a%d1%82-%d1%84%d0%b0%d0%bd%d0%b4%d1%8a%d0%ba%d0%be%d0%b2%d0%b0-%d0%bf%d1%80%d0%be%d0%b2%d0%b5%d1%80%d0%b8-%d0%b8%d0%b7%d0%b3%d1%80%d0%b0%d0%b6%d0%b4%d0%b0%d0%bd%d0%b5/", "text": "“За последните години сме построили 10 спортни ученически зали и физкултурни салона, а в момента изпълняваме разширение на сградата на Първа английска гимназия и 112-то основно училище, където е включен и нов физкултурен салон. В 149-то Средно училище в кв. “Овча купел 2″ изпълняваме ученическа спортна зала и кабинети за приложни дейности”. Това каза кметът на София Йорданка Фандъкова при проверка на строителните работи заедно с кмета на район “Овча купел” Христина Семерджиева. Това съобщиха от пресслужбата на Столична община. Фандъкова посочи, че по нейно възлагане главният архитект на София подготвя процедура за 6 спортни зали. В момента се подготвя процедура за залите. Те са в районите “Младост”, “Красно село”, “Люлин”, “Витоша” и “Студентски”. Подготвени са и проекти по Интегрирания план за градско възстановяване и развитие за разширение на 9-та ФЕГ “Алфонс Дьо Ламартин” с учебен блок и многофункционална спортна зала физкултурен салон. 149-то СУ е построено през 90-те години на миналия век с два корпуса, като единият, в който е трябвало да има физкултурен салон, не е довършен. В края на миналата година започнаха строителни работи по довършване на сградата. Тя представлява част от учебния комплекс на училището и се състои от два блока: един за физкултурен салон и друг за учебни кабинети и обслужващи помещения. Свързани са с основната сграда на училището чрез топла връзка. Строителните работи трябва да завършат до началото на новата учебна година. Предвижда се да бъде заложено и изграждането на дворното пространство и игрищата. Кметът Фандъкова посочи също, че подготвяме програма за развитие на училищната мрежа с цел осигуряване на едносменен режим в училищата. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.04.04", "title": " Кметът Фандъкова провери изграждането на ученическа спортна зала в 149-то училище в кв. “Овча купел”"}
{"url": "https://trud.bg/%d0%b4%d0%b6%d0%b8%d1%85%d0%b0%d0%b4%d0%b8%d1%81%d1%82%d0%b8%d1%82%d0%b5-%d0%be%d1%82-%d0%b8%d1%81%d0%bb%d1%8f%d0%bc%d1%81%d0%ba%d0%b0-%d0%b4%d1%8a%d1%80%d0%b6%d0%b0%d0%b2%d0%b0/", "text": "Джихадистите от групировката „Ислямска държава“ подновиха клетвата си за вярност към лидера на групата Абу Бакр ал Багдади в първата подобна демонстрация след разпадането на „халифата“ в Сирия и Ирак миналата година, съобщи Reuters. Джихадистите продължават да устройват взривове, засади и убийства и в двете страни, както и в Либия, пише американската агенция. Но местонахождението на Багдади е неизвестно, след като трансграничния „халифат“, обявен през 2014 година, се разпадна след падането на Мосул и Ракка, столиците му, съответно в Ирак и Сирия. „За да ядосаме и тероризираме неверниците, ние подновяваме клетвата си за вярност към командира на правоверните и халиф на мюсюлманите муджахидът шейх Абу Бакр ал Багдади ал Хюсеин ал Курейш, нека Аллах да го пази“, заявиха терористите чрез съобщение, публикувано на профилите им в социалните мрежи. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.04.04", "title": " Джихадистите от „Ислямска държава“ подновиха клетвите си за вярност към Абу Бакр ал Багдади"}
{"url": "https://trud.bg/%d1%84%d0%b8%d1%84%d0%bf%d1%80%d0%be-%d1%82%d1%8a%d1%80%d1%81%d0%b8-%d0%bf%d0%b0%d1%80%d0%b8-%d0%be%d1%82-%d1%84%d0%b0%d0%bb%d0%b8%d1%80%d0%b0%d0%bb%d0%b8%d1%8f-%d1%86%d1%81%d0%ba%d0%b0/", "text": "Организацията ФИФПро опита да търси над 1 милион евро от фалиралия ЦСКА заради дължими суми към седем бивши футболисти. Сивард Спрокел, Гуидо ди Вани, Стивън Сънди, Бернардо Тенгариня, Нилсон Барос, Серджио Рибейро и Юнес Бенжалюн са спечелили през 2015 година дела в Спортния арбитражен съд в Лозана или ФИФА. Всички те са играли при „червените“ при фалиралото дружество. То обаче няма нищо общо със сегашния ЦСКА, който е допуснат официално от УЕФА да играе в евротурнирите. Поради тази причина желанието на ФИФПро стига единствено до възможността пари от изкупената емблема да отидат в посока на легионерите, състезавали се за стария „червен“ клуб. Евентуални суми ще бъдат разпределени от българския съд.", "date": "2018.04.04", "title": " ФИФПро търси пари от фалиралия ЦСКА"}
{"url": "https://trud.bg/%d0%bf%d0%be%d0%bb%d0%be%d0%b2%d0%b8%d0%bd%d0%b0%d1%82%d0%b0-%d0%b4%d0%be%d0%ba%d1%82%d0%be%d1%80%d0%b0%d0%bd%d1%82%d0%b8-%d0%b2-%d1%80%d1%83%d1%81%d0%b8%d1%8f-%d0%b8%d1%81%d0%ba%d0%b0%d1%82-%d0%b4/", "text": "Всеки втори докторант в Русия желае да си намери работа в чужбина. Това става ясно от изследване на Центъра за продължаващо образование към Института по приложни икономически изследвания РАНХиГС, цитирано от РИА Новости. “Най-голям е делът на младите хора, които са готови да имигрират в друга държава, сред докторантите (50%), а най-малък – сред професионалистите със средно образование (28.2%). Сивото на образование нараства и желанието на младите хора да търсят работа в друга страни”, се казва в анализа към проучването. Според авторите, тази тенденция се обяснява с факта, че доброто образование разширява професионалните възможности за младите. От друга страна, това може да означава, че по-квалифицираните специалисти не винаги могат да намерят прилична работа в родния си регион. Готовност да напуснат Русия изразяват най-вече младежи от големите регионални столици и областни центрове – 41,2%. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.04.04", "title": " Половината докторанти в Русия искат да напуснат страната"}
{"url": "https://trud.bg/%d1%81%d0%b5%d1%81%d1%82%d1%80%d0%b8-%d1%80%d0%be%d0%bc%d0%ba%d0%b8-%d0%bd%d0%b0%d0%bc%d0%b8%d1%80%d0%b0%d1%82-%d1%81%d0%ba%d1%8a%d0%bf%d0%b0-%d1%82%d0%b5%d1%85%d0%bd%d0%b8%d0%ba%d0%b0-%d0%b2%d1%80/", "text": "Две сестри намериха на улицата скъп фотоапарат и таблет и чрез полицията ги върнаха на собственика, разказаха служители на реда от участъка в ромския кв. “Надежда”. Зорка /20 г./ и Христина /17 г./ живеят със семействата си в 20-хилядното гето. “Миналата събота детето беше болно и трябваше да купим лекарства. До аптеката видяхме кашон, вътре бяха фотоапаратът и таблета”, разказа Зорка. Възрастна жена се провикнала от близка тераса, че кашонът паднал от сива кола. Двете сестри включили таблета. Опитали се да намерят някаква информация за собственика, но не открили. Прибрали се, разказали какво се е случило. И в първия работен ден, в понеделник, занесли чуждите вещи в полицейския участък. Изтървали се пред едни съседи, какво са сторили, а те веднага им се присмели. Казали им, че били “бавни” за това, че вместо да продадат скъпата техника, са я предали в полицията. Докато комшиите се присмивали, в местното РУ на МВР отишъл 25-годишен мъж и подал заявление за кражба. Съобщил, че в съботния ден пренасял багаж с автомобила си. Не можел точно да си спомни, но май оставил кашона с техниката на предната седалка. И забравил да заключи автомобила. Вероятно така била станала кражбата. Криминалистите разпитали бабата, която видяла какво се е случило. Тя разказала, че човекът оставил кашона върху “покрива” на колата си, и потеглил без да го прибере. “Вещите вече са върнати. Фотоапаратът е от известна марка, струва близо 900 лева. Таблетът е към 200 лева”, казаха полицаи. Вчера собственикът на изгубените вещи се срещна с момичетата и им благодари. Те пък му казаха да вярва в доброто, защото има такива хора. От полицията отличиха момичетата с грамота. Зорка е майка на двама сина, на 4 и на 2 години. Съпругът й работи във военен завод, взема 500 лева. Зорка продължава образованието си в самостоятелна форма на обучение и вече е в 10 клас. По-малката, Христина, е завършила основно образование, също е семейна, още няма деца. Мъжът й работи на частно. И двете говорят отлично български език, четат и пишат. Казват, че са ги научили в бившото Шесто училище, където завършили основното си образование. И двете ползват интернет. Христина има таблет, Зорка – фотоапарат. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.04.04", "title": " Сестри ромки намират скъпа техника, връщат я"}
{"url": "https://trud.bg/%d0%b0%d0%ba%d1%82%d0%b8%d0%b2%d0%b8%d0%b7%d0%b8%d1%80%d0%b0%d0%bb%d0%be-%d1%81%d0%b5-%d1%81%d0%b2%d0%bb%d0%b0%d1%87%d0%b8%d1%89%d0%b5-%d0%b7%d0%b0%d1%81%d1%82%d1%80%d0%b0%d1%88%d0%b0%d0%b2%d0%b0/", "text": "Свлачището на територията на село Пиргово представлява реална опасност за хората и техните имоти, съобщиха от пресцентъра на Областна администрация – Русе. Областният управител Галин Григоров и ресорният заместник областен Валентин Колев, заедно с началника на отдел „Държавна собственост“ инж. Огнян Атанасов посетиха на място и се запознаха със създалата се рискова обстановка, предизвикана от силно активизирано свлачище на територията на село Пиргово. То е регистрирано още през 70-те години на 20-ти век, но от миналата година се наблюдава засилена активност. За минимизиране на опасността от причиняване на щети са предприемани различни мерки, сред които свикване на комисии от специалисти, а също и подаване на сигнали до компетентни институции. Моментната обстановка е породена както от обилните валежи, паднали през изминалата седмица, така и от повишеното ниво на подпочвените води. Засегнатите жители споделиха своите притеснения за имуществото и живота си.  Нанесените щети се изразяват предимно в пропадане на части и свличане на земни маси, представляващи части от дворовете на живущите. Тези процеси са предизвикали срутване на стопански постройки и образуване на пукнатини по къщите на хората на ул. „Пиргос“.  Свлачищните процеси продължават да бъдат активни и представляват реална опасност за имотите и техните обитатели. В тази връзка областният управител предприема необходимите мерки. Сред тях са спешното сигнализиране на Междуведомствената комисия за възстановяване и подпомагане към Министерски съвет с цел осигуряване на средства за необходимите геолого-проучвателни дейности за изясняване на причините и други дейности за овладяване на процеса. Григоров е и в постоянен контакт с всички страни, имащи отношение по проблема.     АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.04.04", "title": " Активизирало се свлачище застрашава хора и имоти в село Пиргово"}
{"url": "https://trud.bg/300-%d1%87%d0%b0%d1%81%d0%b0-%d1%80%d0%b0%d0%b1%d0%be%d1%82%d0%b0-%d0%b7%d0%b0-%d0%bc%d1%8a%d0%b6-%d0%ba%d1%80%d0%b0%d0%bb-%d1%82%d0%be%d0%ba-3-%d0%b3%d0%be%d0%b4%d0%b8%d0%bd%d0%b8/", "text": "Мъж, който си светел и се топлел на аванта повече от 3 години, беше наказан с пробация. Митко Филипов от шуменското село Янково бил уличен от техници през ноември м.г., но признал, че ползва електричество без да плаща поне от 2014 г. Успял някак си да се “върже”, така че избегнал отчитането от електромера. Оправдал се, че през повечето време бил във Франция. Наемали го като дървосекач, но все не можел да изкара достатъчно пари, че да си позволи сносен живот у нас. Сега хитрецът е наказан с 300 часа безвъзмезден труд в полза на обществото и ще ги полага в село Янково. Кметът Веселин Петров планира да му предложи да чисти канавки и тротоари, за да е полезен. Освен това за 1 г. и половина ромът няма да има право да променя местоживеенето си, ще се подписва и два пъти седмично пред селския първенец. За това окончателно наказание Митко е сключил споразумение с районен прокурор във Велики Преслав, а съдът го е одобрил преди ден. Крадецът на ток дължи към 170 деловодни разноски. Не е ясно дали Енерго-Про ще си търсят понесената щета. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.04.04", "title": " 300 часа работа за мъж, крал ток 3 години"}
{"url": "https://trud.bg/%d0%b2%d0%b8%d0%b6%d1%82%d0%b5-%d0%b0%d0%ba%d1%86%d0%b5%d0%bd%d1%82%d0%b8%d1%82%d0%b5-%d0%b2-%d0%b1%d1%80%d0%be%d1%8f-%d0%bd%d0%b0-%d0%b2%d0%b5%d1%81%d1%82%d0%bd%d0%b8%d0%ba-%d1%82%d1%80%d1%83-139/", "text": "Не ги доближавайте, зове главсекът на МВР. Задържаха сина на Владимир Пелов, жена му и дъщеря му са на гурбет в Малта.     От 2012 г. никой не е искал да изгражда нови ски писти и лифтове. Капанът на “еколозите” е в промяната на предназначението на земята.         В новата рубрика на „Труд” „Данъчен консулт” представяме какви облекчения може да се ползват чрез подаване на данъчната декларация.         Свободата, както и наказанието в България, изглежда е вкусен бизнес – коментар на Емил Спахийски.         Операцията „Скрипал“ е зле скроена, изглежда не е и здраво съшита, затова е рискована. Зад Тереза Мей и Борис Джонсън ясно прозират интересите на клатещия се световен хегемон – анализ на д-р Илия Илиев.       Нов вид двигател ще позволява скорост 8 пъти над тази на звука, казва конструкторът на авио двигатели Светослав Чулин в интервю за “Труд”.         Силует на Петя Колева Иванова, известна като певицата Преслава.           Тази седмица с броя на вестник “Труд” в петък! АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.04.04", "title": " Вижте акцентите в броя на вестник “Труд” в четвъртък, 5 април 2018"}
{"url": "https://trud.bg/%d0%bf%d0%b5%d1%81-%d0%bf%d0%be%d0%b4%d0%ba%d1%80%d0%b5%d0%bf%d0%b8-%d0%b5%d0%b2%d1%80%d0%be%d0%bf%d0%b5%d0%b9%d1%81%d0%ba%d0%b8%d1%8f-%d0%bf%d1%8a%d1%82-%d0%bd%d0%b0-%d1%81%d1%82%d1%80%d0%b0/", "text": "Партията на европейските социалисти подкрепи европейския път на страните от Западните Балкани на двудневната конференция на високо равнище „ЕС-ПЕС“ в Подгорица и Тирана, предаде  . Премиери от политическото семейство на европейските социалисти и лидери на социално-демократически партии от региона, както и евродепутати, участваха в събитието. В речта си председателят на ПЕС Сергей Станишев поздрави премиера на Македония Зоран Заев за положените усилия от неговото правителство по пътя на евроатлантическата интеграция на страната и пожела успех на Мило Джуканович на предстоящите президентски избори в Черна гора. Конференцията е част от подготовката за срещата на върха „ЕС-Западни Балкани“, която ще се проведе в София през май. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.04.04", "title": " ПЕС подкрепи европейския път на страните от Западните Балкани"}
{"url": "https://trud.bg/%d1%81%d0%b0%d0%bd%d0%b8%d1%80%d0%b0%d1%85%d0%b0-50-000-%d0%b6%d0%b8%d0%bb%d0%b8%d1%89%d0%b0-%d0%bf%d1%80%d0%b5%d0%b7-2017-%d0%b3/", "text": "Близо 50 000 жилища са санирани през миналата година със средства по Националната програма за енергийна ефективност. Обновените домове са в 769 сгради и са точно 49 699. Това стана ясно от одобрения от кабинета доклад на строителното министерство за напредъка по програмата. До края на 2017 г. са започнали ремонтните работи по 98,5% от сградите със сключени договори за целево финансиране, които са 2022 в цялата страна. Най-много са сградите, които се обновяват и ще бъдат ремонтирани в област Благоевград. Там по програмата се санират 93 жилищни блока. Сред отличниците са още Бургас, Хасково, Пловдив и Стара Загора. Най-малко са сградите за саниране в София и Разград – по 5 блока, Видин и Русе с по 3 сгради и Добрич – с 2. Предвижда се през 2018 г. да бъдат енергийно обновени още 51010 жилища в общо 712 сгради. Като от положителния ефект на ремонтите ще се възползват 109 хил. души. Последните одобрени за реновиране сгради трябва да бъдат завършени до края на следващата година. Тепърва се предвижда и завишаване на критериите за контрол върху извършените дейности. След саниране разходите за отопление на домакинство падат средно с между 45 и 55 на сто.", "date": "2018.04.04", "title": " Санираха 50 000 жилища през 2017 г."}
{"url": "https://trud.bg/%d0%b2%d0%b5%d1%80%d1%81%d0%b8%d1%8f-%d0%b8%d0%b7%d0%b1%d1%8f%d0%b3%d0%b0%d0%bb%d0%b8%d1%82%d0%b5-%d1%83%d0%b1%d0%b8%d0%b9%d1%86%d0%b8-%d1%81%d0%b5-%d0%ba%d1%80%d0%b8%d1%8f%d1%82-%d0%b2-%d1%81%d0%be/", "text": "Двамата убийци, избягали през парадния вход на Софийския централен затвор, са се раздели и се крият в никому неизвестни квартири, най-вероятно в столицата. Очакват се да излязат, за да сменят скривалищата, или да направят опит за минаване на границата в дните около Великден, но не по-късно в средата на другата седмица, научи „Труд”. 45-годишният Владимир Пелов и Радослав Колев (28 г.), въоръжени с пистолет и нож във вторник следобед нападнаха надзирателите на два поста, стреляха по тях и успяха да избягат. Подгонила ги само чистачката, която метяла край портала на затвора. Бягството било планирано, подготвено старателно и извършено по време, когато убийците с тежки присъди били в общо помещение на свиждане за получаване на вещи от техни близки. Смята се, че или на тази среща, или седмица по-рано Пелов е получил с помощта на сина си боен пистолет. Колев е криел нож, задигнат от затворническата кухня, в която работел. С три изстрела за сплашване, бегълците минали през двата поста за около 15 секунди. После се качили в тъмен автомобил, който ги чакал наблизо. Още миналото лято МВР е получило информация, че Пелов се готви да бяга. Тя е била съобщена веднага на Главна дирекция „Изпълнения на наказанията”, към Министерство на правосъдието, която пази затворите. „Колегите работиха цяла нощ и продължават. Трябва да установим целия механизъм на бягството, с какъв автомобил, в каква посока, как са се сдобили с оръжията“, съобщи главният секретар на МВР Младен Маринов. Според него подобно бягство е невъзможно без слабости в охраната на затвора. По думите му се проверява и версията, че целта им е да напуснат страната, затова и са обявени за международно издирване. За Пелов например се знае, че съпругата и дъщерята му в момента работят в Малта, а допреди 2 години са били в Испания. Много е вероятно с изкарани от тях пари на гурбет да е финансирано и бягството във вторник. В Ботевград след 15 часа разпити бе задържан 22-годишният син на Пелов. Той бе доведен в София, тъй като е заподозрян, че е подпомогнал бягството на баща си и съкилийника му. „Хората трябва да са много бдителни. В момента, в който имат съмнение за това, че лицата се намират някъде, в никакъв случай да не ги доближават, защото двамата са въоръжени и опасни, а да се обадят на тел. 112 или на полицията”, каза още Маринов.   „Стреляха по постовия и аз се развиках защо стрелят по човека. Исках други хора да реагират, да видят. В страха си почти нищо не видях. Казаха ми да се махам. От уплаха нищо не видях”. Това разказа вчера по телефона чистачката Христина Александрова. Жената метяла на двора до портала и била последният служител на затвора, видял бягащите Владимир Пелов и Радослав Колев. Тя ги подгонила с метлата и по нейни сведения в отсрещната улица „Алдомировска” двамата се качили в тъмен автомобил.   “Тогава, когато премиерът ми поиска оставката – бъдете спокойни, ще я подам”. Така правосъдният министър Цецка Цачева отговори на исканията на опозицията да подаде оставка. Заради бягството на двамата убийци от затвора Цачева и МВР шефът Валентин Радев бяха привикани на изслушване в парламента. “Аз очаквах тук да ни разкъсат буквално, защото наистина случаят е драстичен. Но нека да си припомним, че през 2014 година имаше подобен случай – избягаха затворниците Николай Николов и Хосе Мартинез. Тоест – всички вкупом през тези години сме виновни за това, което се случва”, каза Радев след изслушването. По разпореждане на Бойко Борисов Цачева поиска и получи оставките на шефа на Главна дирекция “Изпълнение на наказанията” Свилен Цветанов и началника на затвора в София Петър Кръстев.     Перничанинът Николай Николов-Шатката и гватемалецът Хосе Луис Гевара Мартинез избягаха от Софийския централен затвор на 30 април 2014 г. Вчера Софийската районна прокуратура съобщи, че двамата вече са открити. Шатката излежаваше 20-годишна присъда за убийството на пернишкия наркодилър Хайо. Чужденецът Хосе пък бе следствен за участие във въоръжен грабеж в Хаинбоаз. Преди почивните дни за 1 май и Гергьовден преди 4 г. двамата пробиха дупка в стената на котелното и през нея стигнаха до паркинга на следствието. Там ги чакаше съучастник с “Опел” като на полицията и с менте синя лампа. През октомври м.г. Хосе бе заловен в португалската столица Лисабон, докато се опитва да открадне автомобил, или поне касетофона му. Предстои да бъде екстрадиран у нас, но първо трябва излежи наказанието, което му е дадено за кражбата в Португалия. Шатката пък е открит във Великобритания и от нашите власти са поискали да бъде задържан и върнат, за да си доизлежи наказанието за убийство.   Жесток, отмъстителен, изключително агресивен, брутален, интелигентен и комбинативен. Така бивши и настоящи полицаи и психолози описват избягалият Владимир Пелов. Той се прочу през 1996 г., когато при грабеж на чейнджбюро в Пловдив застреля сарафа и задигна 300 долара. За кървавото престъпление той е осъден на 11 години затвор, но излежава само шест заради добро поведение. През 2010 г. той кандидатства в Софийския университет за специалността “Екология” и изкарва оценка 5,88. Само година след това обаче Пелов отново влиза в криминалните хроники. Заедно с негов авер атакуват златарско ателие в Ботевград. На главата си е сложил карнавална маска, пребива собственика му и задига колиета, обеци и гривни за 52 000 лева. При бягството си Пелов и съучастникът му стрелят по полицаи и отвличат автомобили. В една от колата имало и дете. После се укрива. Тогава психолози от МВР убеждават майка му да издаде местонахождението му, тъй като имало възможност да бъде убит при акция по залавянето му. За това престъпление той е осъден на 25 години затвор. Към тази присъда са добавени и годините, които са му останали от предишното наказание. Преди да бъде прочетена присъдата му, Пелов е пуснат под домашен арест заради проблеми с очите. И през март 2016 г. застрелва двама братя в центъра на Ботевград. Аверът му в бягството Радослав Колев пък е в затвора за убийство на данъчен през 2014 г. тогава инспектора Румен Шопов извикал Радослав да му поправи компютъра. Данъчният обаче започнал да го гали, дори го хванал за пениса. Това разярило Колев, който хванал чук и започнал да го удря по главата. Накрая му прерязал гърлото. По време на разследването станало ясно, че като дете Колев бил изнасилен и това отключило агресията му. Пред съда той направи самопризнания и получи 26 г. затвор. Преди това е лежал в затвора за грабежи на старици. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.04.04", "title": " Версия: Избягалите убийци се крият в София\t\t\t"}
{"url": "https://trud.bg/%d1%80%d1%83%d1%81%d0%b8%d1%8f-%d1%81%d0%b2%d0%b8%d0%ba%d0%b2%d0%b0-%d0%b7%d0%b0%d1%81%d0%b5%d0%b4%d0%b0%d0%bd%d0%b8%d0%b5-%d0%bd%d0%b0-%d1%81%d1%8a%d0%b2%d0%b5%d1%82%d0%b0-%d0%b7%d0%b0-%d1%81%d0%b8/", "text": "Русия поиска да се проведе открито заседание на Съвета за сигурност на ООН по случая „Скрипал“ в четвъртък. Това заяви в сряда на заседание на СС на световната организация постоянният представител на Русия Василий Небензя, предава ТАСС. „Ръководейки се от изповядваните от нас принципи, че използването на химическо оръжие от който и да е, където и да е, е недопустимо и трябва да бъде разследвано и наказвано, както и че безнаказаността е недопустима и че употребата на такова оръжие представлява заплаха от разпространяване на оръжия за масово унищожение, ние, по указания от нашето правителство, ви молим да свикате утре следобед, от 15:00 часа (22:00 българско време), открито заседание на СС на ООН“, заяви Небензя. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.04.04", "title": " Русия свиква заседание на Съвета за сигурност на ООН по случая „Скрипал“ в четвъртък"}
{"url": "https://trud.bg/%d0%bf%d1%8a%d0%bb%d0%b5%d0%bd-%d0%b1%d0%bb%d0%be%d0%ba%d0%b0%d0%b6-%d0%bd%d0%b0-%d0%b7%d0%b8%d0%bc%d0%bd%d0%b8%d1%8f-%d1%82%d1%83%d1%80%d0%b8%d0%b7%d1%8a%d0%bc-%d0%be%d1%82-6-%d0%b3%d0%be%d0%b4%d0%b8/", "text": "Нито едно искане за промяна на предназначението от горска в урбанизирана територия с цел изграждане на нова ски писта или лифт не е постъпвало в Изпълнителната агенция по горите от август 2012 година до март 2018 година. Това отговориха на запитване на „Труд“ от Министерството на земеделието, храните и горите. Именно през лятото на 2012-а Народното събрание прие под натиска на „зелените“ промени в Закона за горите (ЗГ). Целта на „еколозите“ тогава е да блокират всякакви инвестиции в зимния туризъм. И данните на МЗХГ потвърждават, че тези абсурдни текстове са постигнали целта си. От МЗХГ уточняват, че за посочения период е подновен интересът и активирано искане, подадено през 2005 година по реда на стария закон, за промяна на предназначението на имоти за нови ски писти и лифтове. През 2014 година министърът на земеделието и храните се е произнесъл със заповед по това искане, която е одобрила изменението на статута. От тази промяна в бюджета на ведомството са постъпили 52 550 лева, тоест става дума за минимална инвестиция – писта от 1-2 декара. „Труд“ попита и Министерството на туризма на колко писти е определило сложността според критериите в Наредбата за обезопасяването и информационната обезпеченост, тоест могат да работят и на тях да се карат ски и сноуборд. Отговорът е 56. Тоест България се опитва да развива зимен туризъм с 56 писти. За пореден път „Труд“ припомня рестриктивните текстове, прокарани от „зелените“. Първият абсурд е в член 54, част който гласи „Право на строеж върху поземлени имоти в горски територии без промяна на предназначението на територията се учредява за изграждане на станции и стълбове на съществуващи лифтове и влекове, които са търпими строежи по Закона за устройство на територията, включително за нуждите на основен ремонт, реконструкция, подмяна и/или модернизация – за срок до 20 години“.  Тук ключовите словосъчетания са „промяна на предназначението“ и „съществуващи лифтове и влекове“. Този текст е записан целенасочено и тенденциозно, за да се спре модернизацията на пистите и съоръженията в цялата държава, а така и развитието на зимния туризъм. Който и инвеститор да има план за модернизация на зона за зимни спортове някъде в България, той се сблъсква първо с чл. 54. Инвеститорът, който или е концесионер, или наемател, или собственик на вече съществуващи въжени линии, не може да направи нищо, без да направи промяна на предназначението на земята. Причината е, че повечето зимни дестинации се намират в горски територии, в които с промените, прокарани от „зелените“ през 2012 година, не може да се изгражда абсолютно нищо. Ако има инвестиционно намерение за нов лифт, трябва да се промени статутът на земята от горска в урбанизирана – точно това гласи в превод чл. 54. В случай, че инвеститорът е собственик на съществуващи, но остарели и опасни съоръжения, какъвто е примерът с Витоша, той трябва да ги подмени. Но новите лифтове на практика са ново строителство, защото при тяхното поставяне фундаментите им няма как напълно да съвпадат с границите на старите. Така отново се стига до необходимостта от смяна на статута на земята, в която ще са новите фундаменти. Още нещо – тази земя, когато попада в Природен или Национален парк, както е с много от горските територии, тя не подлежи на приватизация, защото е публична държавна собственост. У нас има 11 Природни парка и три Национални и всички гори там са публична държавна собственост. Според данните 80% от българската гора (и тази извън парковете), са държавна собственост, 10 процента са общинска, а останалите 10 на сто са частна. При всички е задължителна промяната на статута им, ако става въпрос за инвестиции. Освен това се прави Подробен устройствен план. За него са необходими екологични оценки, а те са обжалваеми в съда на две инстанции. Именно с това се занимават „зелените“ – подават жалби срещу екооценките на стотици проекти. На фона на тези капани, инвеститорът трябва да даде милиони, за да смени статут на земя, която след това не е негова и ще ползва само по време на зимния сезон. Ако е извън защитено място, пак трябва да даде огромна сума за задължената промяна на предназначението. И след това да чака жалбите на „еколозите“ и евентуално съдът да реши в негова полза. Дотук ставаше дума за текстовете за лифтовете, а самото изграждане на ски пистите е регламентирано в чл. 73 от Закона за горите, вкаран от „зелените“. Там положението също е тежко. В текста е записано, че за нова ски писта, също трябва промяна на предназначението на земята от горска в урбанизирана. (Виж факсимилето). И, когато става дума за Парк, собствеността остава държавна. Така капанът на „зелените“ работи и до сега – зимният туризъм е блокиран. Това се потвърждава и от данните на Министерството на земеделието, храните, и горите, предоставени на „Труд“. Те показват, че откакто действат промените в ЗГ, писани и вкарани от „еколозите“, няма нито едно искане за промяна на предназначение на горска територия в урбанизирана с цел изграждане на зимна инфраструктура.   Въпреки усилията на „зелените“ за саботаж на зимния туризъм, има и места, които функционират и носят приходи на държавата и инвеститора. „Ски център „Банско“ ще посрещне хиляди туристи за великденските празници. В момента времето е прекрасно за каране на ски. В планината е слънчево и има много сняг – на места над 2 метра. Всички писти са добре обработени и съоръженията работят. Цялата тази седмица има невероятни условия за децата по време на ваканцията“, съобщи концесионерът на ски зоната Юлен АД. Оттам допълват, че за поредна година има засилен интерес от български, гръцки, македонски и сръбски туристи. „Направили сме необходимата организация, за да се чувстват комфортно гостите за Великден при използването на ски инфраструктурата, а сезонът в Банско ще бъде закрит на 15 април“, написаха още от фирмата-концесионер.", "date": "2018.04.04", "title": " Пълен блокаж на зимния туризъм от 6 години\t\t\t"}
{"url": "https://trud.bg/%d1%80%d0%b0%d0%b7%d0%b1%d0%b8%d1%85%d0%b0-%d0%b8-%d0%be%d0%b1%d1%80%d0%b0%d1%85%d0%b0-%d0%bf%d0%be%d1%89%d0%b5%d0%bd%d1%81%d0%ba%d0%b0%d1%82%d0%b0-%d1%81%d1%82%d0%b0%d0%bd%d1%86%d0%b8%d1%8f-%d0%b2/", "text": "Разбита е пощенската станция в доспатското село Барутин, предаде . Към момента е ясно, че липсва малка сума пари, потвърдиха източници от полицията в Смолян. Пощенския клон още не е бил зареден с пари за предстоящото раздаване на пенсии. Станцията остава затворена, докато траят огледите. Пощенският клон в Барутин обслужва и няколко съседни села с над 2000 души. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.04.04", "title": " Разбиха и обраха пощенската станция в доспатското село Барутин"}
{"url": "https://trud.bg/%d0%b4%d0%b5%d0%bf%d1%83%d1%82%d0%b0%d1%82%d1%8a%d1%82-%d0%be%d1%82-%d0%b1%d1%81%d0%bf-%d1%8f%d0%b2%d0%be%d1%80-%d0%b1%d0%be%d0%b6%d0%b0%d0%bd%d0%ba%d0%be%d0%b2-%d0%be%d0%b1%d1%89%d0%b8%d0%bd%d0%b0/", "text": "Със средствата, които Община Горна Оряховица е  платила по съдебни дела заради пострадали от дупките по улиците, можеше да асфалтира част от тях. За обезщетения, от общинската хазна са похарчени над 43 000 лева за последните седем години. Това заяви народният представител от БСП Явор Божанков. Той е поискал информация за разходите, които Общината е направила за дела от граждани пострадали от дупките по пътната мрежа. Според депутатът обичайна практика на местната власт в железничарския град е да обжалва съдебните решения. Така върху първоначалните определени имуществени вреди се натрупвали и разходи за адвокатски хонорари, разноски по делото, лихви и други. „Безхаберието на Общината буквално застрашава живота на гражданите“, каза още народният представител. Сред най-фрапантните случаи в справката е дете на 9 години, което се спъва в дупка, пада на глава и губи съзнание като получава черепно мозъчна травма и два избити зъба. Общината е оспорвала с твърдението, че фирмите, които е наела да поддържат пътя, носят отговорност, а не местната власт. Твърдяла още, че няма доказателства, че там е имало дупка, нито че детето е паднало в резултат на спъване в дупката. В резултат е осъдена и общо разноските й по делото са 10 792 лева”, коментира още Божанков. В друг подобен случай пострадалите са пешеходци – баба, майка и внуче. Бабата стъпва в дупка на асфалта, пада с малкото дете на ръце и, в опит да го защити, си уврежда крака. Има две счупвания на глезенната става. Претърпява операция. Общината твърди, че жената е паднала, защото е била с неудобни обувки, носела е дете и не е доказано, че дупка е имало.  „Общината дори твърди, че пострадалата е трябвало да се движи повече с патерици и да не се обездвижва, за да не се изолира от социалната среда! А в делото е установено, че дупка има и тя си е там и по време на разгележдането на казуса, една година по-късно. Цялото дело коства на общината 9400 лева“, разкрива Явор Божанков. Той допълва, че много често в подобни дела Община Горна Оряховица твърди, че шофьорът се е движил с несъобразена скорост. Така например тя губи дело и плаща 6719 лв. разходи за скъсана гума на камион. По друго дело имуществените вреди, заедно с неимуществените и с разноските по делото са на стойност 6593 лв. „В друг случай съдът решава, че службите за пътен контрол на Общината не са взели мерки за осигуряване безопасността на движение, а пътят е публична общинска собственост. Съдът приема, че дори водачът да се е движил с несъобразена скорост, щети не биха възникнали, ако Общината беше поддържала пътната настилка. Това дело струва на данъкоплатците 1935 лв”, коментира депутатът от левицата. Според Божанков общината при повредена шахта твърди, че не е нейна работа да оправя шахтите. Но съдът е на друго мнение и приема, че е нейна отговорност да сигнализира опасностите на пътя. Съдът приема, че дължимата грижа при управление на МПС не включва изискване за знание на наравностите по пътя или предположение за наличие на такива. Водачът не може съобрази скоростта си с това. Делото завършва с 3758 лв. разходи за местната хазна. Депутатът е проучил, че при един от последните случаи, когато Общината е осъдена, тя плаща 4331 лв. за деформирана греда на шаси на камион, изкъртен кран за въздух, откъснати 2 задни амортисьора. В редица по-малки случаи Общината е осъдена между 300 и 800 лв. Във всички тях Общината твърди, че е обозначила и обезопасила съответните дупки и твърди, че водачът е карал с несъобразена скорост. „Свидетели сме на един модел на поведение, при което Общината се е самозабравила. Не изпълнява своите отговорности към пътната мрежа, не осъзнава дълга си към гражданите и ги обвинява за страданието, което са понесли. Това не е почтеният начин една Община да се отнася към своите граждани, които я издържат от данъците си. Неизвестен е броят на пострадалите, които не са водили дела. Със средствата, които са платени за лихви, разноски и адвокатски хонорари можеше да се направи повече за пътната инфраструктура. Да не говорим за здравето и безопасността на гражданите, за това нямам думи“, категоричен е Божанков.", "date": "2018.04.04", "title": " Депутатът от БСП Явор Божанков: Община Горна Оряховица е безхаберна към уличните дупки, осъдена е за над 43 000 лева"}
{"url": "https://trud.bg/%d1%80%d0%b0%d0%b4%d0%b5%d0%b2-%d0%b1%d1%8a%d0%bb%d0%b3%d0%b0%d1%80%d0%b8%d1%8f-%d0%b8-%d1%85%d1%8a%d1%80%d0%b2%d0%b0%d1%82%d0%b8%d1%8f-%d1%81%d0%b0-%d0%bf%d1%80%d0%b8%d0%bc%d0%b5%d1%80-%d0%b7%d0%b0/", "text": "България и Хърватия споделят много общи приоритети в дневния ред на Европейския съюз и ще продължат активното си сътрудничество по отношение на важни теми като социалното и икономическо сближаване между „старите“ и „нови“ държави-членки, бъдещето на Европа, процеса на разширяване. Това беше общата позиция на президента  Румен Радев и президента на Република Хърватия Колинда Грабар-Китарович, които проведоха днес среща на „Дондуков“ 2. Президентът на Хърватия е на официално посещение у нас по покана на Румен Радев. Това съобщиха от пресслужбата на държавния глава. България и Хърватия са пример за партньорство в името на стабилността, просперитета и европейското бъдеще на нашия регион, подчерта на срещата президентът Радев и открои отговорността, която двете държави носят за утвърждаването на сигурността и стабилността в Югоизточна Европа. „Общата ни позиция върна във фокуса на вниманието на Европа нашите съседи, които се стремят към европейско членство. Амбицирани сме и работим заедно за интеграцията на Западните Балкани и свързаността между хората“, каза Румен Радев. Приемствеността и последователността при утвърждаването на европейската перспектива на държавите от Западните Балкани ще бъде следвана и в рамките на хърватското председателство през 2020 г., подчерта президентът  Колинда Грабар-Китарович. Двамата президенти бяха единодушни, че единственият начин за преодоляване на отворените въпроси между държавите от Западните Балкани е продължаване на диалога и призоваха за неотклонен ангажимент от страна на Европейския съюз към бъдещето на региона. И Румен Радев, и Колинда Грабар-Китарович подчертаха приятелските отношения и дълбоките исторически и културни връзки между България и Хърватия, за развитието на които днес своя принос има и ефективното двустранно партньорство в рамките на Европейския съюз и НАТО. Отличният политически диалог е основа за много по-интензивно и по-прагматично сътрудничество на двустранния обмен в областите на енергетиката, транспортната и дигиталната свързаност, образованието, науката и културата. Двамата президенти изразиха подкрепата си за откриването на директна авиолиния между София и Загреб, която ще насърчи туризма, контактите между бизнеса и гражданите на двете страни. По време на срещата беше откроен и потенциалът за увеличаване на взаимните инвестиции и търговията в секторите на електротехниката, химическото и фармацевтичното производство, производството на храни и беше изразена обща позиция за провеждането на Българо-хърватски бизнес форум, на който да бъдат обсъдени проекти от взаимен интерес. Двамата президенти коментираха и предприетите стъпки от двете държави за модернизация на въоръжените си сили, както и перспективите за задълбочаване на партньорството на България и Хърватия в сферата на отбраната в рамките на НАТО. В отговор на журналистически въпрос за бъдещето на отношенията между Европейския съюз и Русия в рамките на съвместната пресконференция на двамата президенти, българският държавен глава заяви, че не трябва да се забравя, че България е действащият председател на Съвета на ЕС. „България трябва да провежда политика на диалог и на баланс. България е лоялен член на съюзите, в които членува. Това са съюзи, които се основават на много ясни ценности. Една от тях е прозрачността и за да предприемем следващи стъпки, трябва да получим ясни и безспорни доказателства“, заяви президентът Радев. По-рано днес на площад „Св. Александър Невски“ се състоя церемонията по официалното посрещане на президента Колинда Грабар-Китарович в България.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.04.04", "title": " Радев: България и Хърватия са пример за партньорство в името на стабилността, просперитета и европейското бъдеще на нашия регион"}
{"url": "https://trud.bg/%d1%80%d0%b5%d0%bc%d0%be%d0%bd%d1%82%d0%b8%d1%80%d0%b0%d1%82-%d0%bf%d1%8a%d1%82-%d0%bf%d0%be%d0%b4%d0%bb%d0%be%d0%b6%d0%b8%d0%bb-%d0%bd%d0%b0-%d1%82%d0%b5%d1%80%d0%be%d1%80-%d1%81%d0%b5%d0%bb%d0%b0/", "text": "С първа копка започна ремонта на част от третокласния път Монтана – Видин, който е и алтернативно трасе на еврокоридор № 4 през Дунав мост 2. Шосето минава през десетки села в Северозападна България и е в изключително лошо състояние заради колоните от ТИР-ове по него, които не само разбиват настилката, но и напукват и рушат къщите на хората край пътя. „Това е най-лошия държавен път в община Монтана. Хората в селищата край него бяха подложени на денонощен двоен терор – от дупките и камионите. “Надяваме, че със започналия ремонт този ужас ще приключи!”, заяви кметът на Монтана Златко Живков. В следващите месеци с близо 15,5  млн. лева по Оперативна програма „Региони в растеж” и националния бюджет  ще бъде рехабилитирана 30 км отсечка от пътя между Монтана и село Дъбова махала. Строителите ще подменят асфалтовата настилка и ще ремонтират 5 моста и 4 кръстовища. На шосето ще бъдат поставени и нова маркировка, ограничителни системи и пътни знаци. „През миналия програмен период на път ІІІ-112 бяха ремонтирани още 14 км, така че след приключването на проекта, ще бъдат обновени общо 44 км и в района вече ще се пътува безопасно и комфортно!”, каза Николина Чапанова от АПИ. На старта на рехабилитацията на пътя присъстваха областният управител Росен Белчев, депутатите Ирена Димова и Дилян Димитров и кметове от региона, които изказаха надежди въпреки 15 месечния срок ремонтът да приключи до края на тази или началото на следващата година. Снимки файлове Remont_MN_VD201804 – Ремонтът на пътя Монтана – Видин започна в село Студено буче с тържествен водосвет и първа копка, а Николина Чапанова от АПИ лисна менче с вода за спорна работа АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.04.04", "title": " Ремонтират път, подложил на терор села в Северозапада\t\t\t"}
{"url": "https://trud.bg/%d0%bf%d0%be%d1%81%d0%bb%d0%b0%d0%bd%d0%b8%d0%ba%d1%8a%d1%82-%d0%bd%d0%b0-%d0%b5%d1%81-%d0%b2-%d1%80%d1%83%d1%81%d0%b8%d1%8f-%d0%bc%d0%b0%d1%80%d0%ba%d1%83%d1%81-%d0%b5%d0%b4%d0%b5%d1%80%d0%b5%d1%80/", "text": "Посланикът на ЕС в Русия Маркус Едерер засега няма да се връща в Москва и продължава дипломатическите консултации по случая „Скрипал“ в Брюксел, обяви официалният представител на Европейската комисия Александър Винтерщайн, предаде БНР. Той добави, че ЕС продължава да подкрепя позицията на Великобритания, че Русия е отговорна за покушението срещу бившия полковник от ГРУ Сергей Скрипал. Коментирайки заключенията на британска лаборатория, че не е възможно да бъде установен производителят на веществото, с което Скрипал и дъщеря му бяха атакувани на 4 март, Винтерщайн каза, че работата на експертите е да посочат типа на веществото, а не неговия източник. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.04.04", "title": " Посланикът на ЕС в Русия Маркус Едерер засега няма да се връща в Москва"}
{"url": "https://trud.bg/%d0%bd%d0%b0%d0%b7%d0%bd%d0%b0%d1%87%d0%b0%d0%b2%d0%b0%d1%82-%d0%bd%d0%be%d0%b2%d0%b8-500-%d0%bf%d1%81%d0%b8%d1%85%d0%be%d0%bb%d0%be%d0%b7%d0%b8-%d0%b2-%d1%83%d1%87%d0%b8%d0%bb%d0%b8%d1%89%d0%b0%d1%82/", "text": "Нови 500 психолози ще бъдат назначени в училища и детски градини в цялата страна до края на годината. Това обяви Панайот Рандев от Дружеството на психолозите в България по повод днешния професионален празник: “Една трета от всички работещи психолози, може би повече от една трета, са в образователната сфера”, каза той, пред  . От Дружеството на психолозите настояват за законово регламентиране на професиите психолог и психотерапевт, за да имат повече хора достъп до услугите им. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.04.04", "title": " Назначават нови 500 психолози в училищата и детските градини"}
{"url": "https://trud.bg/%d1%80%d0%b5%d0%b4%d0%b6%d0%b5%d0%bf-%d0%b5%d1%80%d0%b4%d0%be%d0%b3%d0%b0%d0%bd-%d1%82%d1%83%d1%80%d1%86%d0%b8%d1%8f-%d1%89%d0%b5-%d0%bf%d1%80%d0%be%d0%b4%d1%8a%d0%bb%d0%b6%d0%b8-%d0%b2%d0%be/", "text": "Турция ще продължи военната си операция в Сирия, до пълно прочистване от кюрдски милиции. Това заяви турският президент, след тристранна среща с президентите на Русия и Иран в Анкара, предаде  . Според Ердоган, траен мир в Сирия е невъзможен, докато различни страни не разберат, че както кюрдските бойци, така и джихадистката групировка “Ислямска държава” работят за една и съща цел. Макар и да подкрепят различни страни, Русия, Турция и Иран водят т. нар. процес от Астана – серия от преговори за мирно уреждане на сирийския конфликт. Тримата лидери обсъдиха и идеята за поетапно оттегляне на Съединените щати от Сирия и подчертаха, че е важно да се подсигури възможност на сирийците да започнат да се връщат по родните си места.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.04.04", "title": " Реджеп Ердоган: Турция ще продължи военната си операция в Сирия"}
