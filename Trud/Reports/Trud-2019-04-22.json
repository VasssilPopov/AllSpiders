{"url": "https://trud.bg/%d0%b2%d1%81%d0%b5%d0%ba%d0%b8-%d0%b2%d1%82%d0%be%d1%80%d0%b8-%d0%b3%d0%be%d1%82%d0%be%d0%b2-%d0%b4%d0%b0-%d0%bd%d0%b0%d1%80%d1%83%d1%88%d0%b0%d0%b2%d0%b0-%d0%b7%d0%b0%d0%ba%d0%be%d0%bd%d0%b0/", "text": "Над половината мислят, че нарушенията са най-бързият начин да се изкарат повече пари  Българинът става все по-критичен към качеството на нормативната база Един от пет смята, че укриването на налози ни удря по джоба Всеки втори е готов да нарушава закона, особено ако има материална изгода. Това показва научно изследователски проект „Икономиката в сянка като девиантно поведение“ на екип учени от Института за изследване на обществата и знанието при БАН. 56,9% от анкетираните заявяват, че за нищо на света не биха погазили закон, дори и да виждат, че от това ще имат материална полза. Около една четвърт, обаче, смятат, че повечето закони не са приложими в реалния живот. Всеки трети иска да е от „тарикатите“, за които нормите не важат. А докато има хора, които са над законите, останалите няма да имат равни шансове за развитие, считат половината от анкетираните. Според професорите от БАН отговорите показват, че силата на социалните норми у нас е отслабена и законът се счита за лош, ако поставя препятствия пред постигането на личните ни цели. „Може да се обобщи, че българинът става все по-критичен към качеството на законодателството“, коментира проф. Емилия Ченгелова, част от екипа, работил по проекта. От отговорите на анкетираните се вижда, че тези с доходи над 1500 лв. са много по-склонни да не се съобразяват със законите. Над половината от допитаните мислят, че икономиката в сянка е най-бързият начин да се изкарат повече пари. За други 36% икономиката в сянка е тежко морално прегрешение, но за 11% от анкетираните сивата икономика не се счита за престъпление. Само 20% от българите смятат, че икономиката в сянка удря по джоба на всички ни, защото всички хора сме свързани, и ако някой нарушава правилата, страдат всички. Но над половината от допитаните са категорични, че тя нанася щети на белия бизнес. Всеки трети иска тя да се наказва строго, докато други 50% не са толкова съгласни тя да се обяви за строго престъпление. Над 54% от българите не са съгласни да работят „на черно“, без никакъв договор. Само 6% одобряват тази практика, докато една четвърт считат, че не е важно дали имаш договор, а колко пари ти влизат в джоба в края на месеца. Нарушенията, които анкетираните биха направили, ако са шефове на фирма, са много по-малко от склонността им за прегрешения като физически лица. Над 60% от анкетираните не биха скрили доходи от продажби – да не издават фактурира с цел укриване на доходи. Същият този процент не би купувал без документи суровини и материали за производството си, или да намират начини да си „спестят“ плащането на данъци, мита и акцизи. Но хората не са толкова морални спрямо обществените поръчки – над 30% биха използвали хитрини, за да спечелят обществен търг.   Данни: Висшистите следват нормите  Колкото по-високо е образованието на българите, толкова в по-голяма степен те се склонни да спазват законите, показва изследването на БАН. Хората с по-ниско образование са много по-критично настроени към законите и си позволяват да не ги спазват. Младите хора – особено тези до 25 години, също са критично настроени към законодателството и в най-малка степен са склонни да го спазват, показва проучването. Според данните от изследването, при по-възрастните поколения готовността за спазване на законите е сравнително висока. Като нарушаването на правилата се прави по две причини – непознаване на законите и липса на респект към държавата или твърде добре ги познават и не откриват заплаха от високи санкции. Една пета от младежите са категорични, че биха нарушили закон, ако имат материална полза, докато при хората над 65 години делът на тези, които ще погазят закона пада до 6%.   35% от българите не приемат правилата Според професорите от БАН в обществото има осем типа поведение спрямо законите – конформисти, иноватори, ритуалисти, оттеглящи се, бунтари, максимизатори, неутрализатори и алтернатори. Конформистите са най-често срещани – около 34% от населението попада в тази група. Те изцяло спазват законодателството и поддържат мотото „По-добре беден, отколкото мошеник“. Неутрализаторите, които представляват около 18% от населението, приемат както легитимните средства, така и нелегитимните, но са готови на всичко, което ще ги доведе до реализиране на техните цели. Максимизаторите действат гъвкаво, като предпочитат да не нарушават закона, за да постигнат зададената си цел, но биха обмислили тази възможност (16%). 10% от българите са „оттеглящи се“ и не ги вълнува законодателството. Само 6% се възприемат за бунари и не приемат изобщо законите, както и не ги спазват, но в реално изражение това поведение се среща при цели 35% от хората у нас.   Асоциацията на индустриалния капитал в България (АИКБ):  Бизнесът излиза на светло все по-бързо До 5 години ще настигнем ЕС Бизнесът все по-бързо излиза на светло. Намалението на дела на сивата икономика през 2016 и 2017 г. е с 2,5-3 процентни пункта, докато през предишните години е било с 1-1,5 пр. п., показват изчисления на Асоциацията на индустриалния капитал в България (АИКБ), която пресмята индекса „Икономика на светло“. През 2017 г. индексът спада с 3,07 на сто и показва, че сивият сектор представлява 25,22% от българската икономика, при дял от 28,29% през 2016 г. “Ако се запази тенденцията от периода 2010-2017 г. след пет години делът на сивия сектор в България ще достигне 13%. През 2022 г. индексът „Икономика на светло“ ще стигне до 87 пункта, което значи, че приблизително около 13% от БВП ще остават в сивата икономика”, прогнозира Стефан Петранов от АИКБ. Според него толкова е делът на сивия сектор в Европейския съюз – между 13 и 15%. Най-много лоши практики има в секторите туризъм, строителство, селско стопанство, търговия и услуги, където са отчетени значими стойности на сивия сектор за разлика от машиностроене, енергетика, електроника, електротехника и металургия. АИКБ обяви и началото на номинациите за годишните награди „Икономика на светло“ за 2018 г., които ще бъдат връчени на церемония през юли 2019 г. Номинации за наградите се приемат до 15 май. По традиция в първата категория победителят ще бъде излъчен между държавни и общински администрации, които са успели да подобрят бизнес средата и ефективно ограничаване на сивия сектор с промяна в правилата. Във втората категория се състезават личности или организации, които са допринесли за ограничаване на сивата икономика с активна позиция или предложения за промени в нормативната база. Ще бъде награден и журналист или медия с особен принос в осветяването на сенчестата икономика. Номинации се правят от членовете на АИКБ, социалните партньори, членовете на Обществения съвет „Икономика на светло“ и медиите.   61% работят неформално Повечето са материалисти Българинът е по-скоро материалист, отколкото идеалист, показва изследването на БАН. 81% от българите са фиксирани към преследване на материалното и на лични материални изгоди, и не се интересуват от идеали и висши цели. Гражданите преценяват законите изключително прагматично. Един закон се счита за „лош“, ако поставя препятствия пред постигането на цели, имащи висока или средна личностна стойност. Делът на сивата икономика в България е около 30% през 2018 г., сочат данни на КНСБ. Около 25 милиарда евро губи ЕС годишно заради компании, които оперират в сивия сектор. Не е за подценяване финансовият ефект от липсата на вноски – както в данъчната, така и в осигурителната система. Според доклад на Международната организация на труда 2 млрд. души, или 61% от работната сила в световен мащаб работят неофициално. Докладът показва, че бедните и необразованите са изправени пред по-високи нива на неформална заетост, както и че равнищата на бедност са по-високи сред работниците в неформална заетост. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.04.22", "title": " Всеки втори готов да нарушава закона\t"}
{"url": "https://trud.bg/%d0%bc%d0%b8%d0%bd%d0%b8%d1%81%d1%82%d1%8a%d1%80-%d0%bf%d0%be%d1%80%d0%be%d0%b6%d0%b0%d0%bd%d0%be%d0%b2-%d0%bd%d1%8f%d0%bc%d0%b0-%d0%bf%d1%80%d0%b5%d0%bd%d0%b5%d0%b1%d1%80%d0%b5%d0%b3%d0%bd%d0%b0/", "text": "Не може да се твърди, че някой сектор в земеделието е пренебрегнат за сметка на друг, заяви пред   земеделският министър Румен Порожанов. Той коментира твърденията на някои производители, че зърнопроизводителите се финансират приоритетно. Производителите на зърнени култури получават между 40 и 43 лева на декар, докато производителите на плодове и зеленчуци, особено ако са с биологичен статут, може да получат между 300 и 400 лв. на декар за плодове, когато се натрупат различните видове помощи, и между 200 и 300 лв. за зеленчуци, изтъкна земеделският министър. Има обаче проблем, призна той. „Но в никакъв случай не можем да коментираме, че този сектор бил пренебрегнат в полза на един или друг. По думите му, трите приоритетни направления на финансиране са плодове и зеленчуци, животновъдство, биопроизводство“, каза министърът. В пролетните и летните месеци се продават повече български плодове и зеленчуци по магазините у нас, като това се променя в есенно-зимния сезон, заяви Порожанов. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.04.22", "title": " Министър Порожанов: Няма пренебрегнати сектори в селското стопанство"}
{"url": "https://trud.bg/%d0%b2%d0%bc%d1%80%d0%be-%d0%ba%d0%b0%d1%82%d0%b5%d0%b3%d0%be%d1%80%d0%b8%d1%87%d0%bd%d0%be-%d0%b7%d0%b0%d1%81%d1%82%d0%b0%d0%b2%d0%b0%d0%bc%d0%b5-%d1%81%d1%80%d0%b5%d1%89%d1%83-%d0%bf%d0%be%d0%b4/", "text": "ВМРО внимателно следи дебата около т.нар. Национална стратегия за детето от самото начало, като неведнъж е изразявала публично своите критики, съобщават от пресслужбата на партията. Учудващо е продължаващото упорство от страна на Държавната агенция за закрила на детето (ДАЗД) да се вслуша в аргументираните възражения на редица граждански организации на семейства и родители, много от които не са поканени на проведените досега публични обсъждания на т.нар. Стратегия. Учудващо е защо ДАЗД, претендираща за прозрачност на своите действия, упорито отказва да оповести публично списъка с НПО-та, с които е обсъждала тази въпросна Стратегия. Дали защото може да се окаже, че те са същите, които избирателно бяха канени на „обсъждането“ на Истанбулската конвенция? Поради всичко това ние, Патриотите от ВМРО, публично изразяваме своята позиция относно действията на ДАЗД и продължаващите опити за задкулисно пробутване на т.нар. Национална стратегия за детето. 1. Т.нар. Стратегия се опитва да налага схващането, че именно държавата знае кой е „най-добрият интерес на детето“. Няма как държавни чиновници да знаят по-добре от родителите кой е най-добрият интерес на детето. Абсурдна е заявката за пълна власт над децата от страна на бюрокрацията. Абсурдно е бюрокрацията да се явява като защитник на децата срещу техните родители. 2. Проектът за т.нар. Национална стратегия за детето носи ясното послание: „Да защитим всички деца от техните родители“. Не само нуждаещите, а всички! Т.нар. Национална стратегия за детето цели приемането на „истанбулската“ хипотеза, че цялата българска нация се състои от насилници и престъпници, които трябва да бъдат следени и контролирани във всяка тяхна стъпка. Събирането на такава постоянна информация е очевидна възможност за злоупотреби от страна на недобросъвестни чиновници по модела на норвежкото детско Гестапо „Барневарн“. 3. Категоричната позиция на ВМРО е, че децата се раждат в семейства от мъж и жена, които са свободни граждани, а не собственост на държавата! Основна задача на държавната власт е да пази реда и мира в обществото от престъпници, а не да вменява вина на родителите, за да се намесва в отношенията им с техните деца. 4. Смущаващи са липсата на форми на контрол над държавните служители, подобно на тези, предвидени за семействата, за да се следи за качеството на работата им и съвестното изпълнение на задълженията им. Не се предвиждат налагане на санкция и поемане на наказателна отговорност от страна на чиновниците за неспазени разписани процедури и злоупотреба с власт. Няма предвидена защита от насилието над деца от страна на служители в държавните институции, най-вече детски ясли и детски градини, каквито случаи има неведнъж. 5. За да бъде подпомогнато развитието на детето и да му бъде дадена реална подкрепа, в центъра на държавната подкрепа трябва да бъде поставено семейството. Правата на детето не могат да бъдат издигани над семейството в отделна категория права. 6. Изключително смущаващо е предвиденото задължително въвеждане на патронажна грижа под формата на редовни домашни посещения за всички деца от 0 до 3 години. Тази постановка е и в разрез с чл. 33 от Конституцията на Република България, гарантиращ неприкосновеността на жилището. За пореден път се демонстрира стремеж за намеса в неприкосновения личен и семеен живот. 7. В т.нар. Стратегия се въвежда термина „детско правосъдие“, което представлява пряк паралел с въведеното от Истанбулската конвенция термин „насилие срещу жени“. Трябва ли да има отделно наказателно съдопроизводство за „старческо правосъдие“ например, или за „насилие срещу мъже“? Всичко това обяснява защо т.нар. Национална стратегия за детето е изцяло изградена върху грешни приоритети. Нещо повече, всичко посочено дотук налага извода, че т.нар. Национална стратегия за детето е опит за отчуждаване на децата от родителите и стъпка към последващо постепенно одържавяване на децата в България. Поради всичко изброено по-горе ние, Патриотите от ВМРО, категорично заявяваме, че ще се противопоставим на всеки опит за приемане от държавните институции на т.нар. Национална стратегия за детето. Дейността на Държавната агенция за закрила на детето също трябва да бъде подложена на критичен анализ и да се постави въпроса дали изобщо е нужна на обществото такава институция, която работи срещу интересите на обществото. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.04.22", "title": " ВМРО: Категорично заставаме срещу подготвяната т.нар. Национална стратегия за детето"}
{"url": "https://trud.bg/%d0%bf%d0%b0%d0%bb%d1%8f%d1%82-%d1%81%d0%bb%d0%b8%d0%b2%d0%b5%d0%bd%d1%81%d0%ba%d0%b8-%d0%be%d0%b3%d0%bd%d1%8c%d0%be%d0%b2%d0%b5-%d1%81-%d0%b1%d0%b0%d0%bb%d0%b5%d1%82%d0%b0-%d0%bd%d0%b5%d1%81/", "text": "Майските дни на културата „Сливенски огньове“ ще бъдат открити с балетния спектакъл „Нестинарка“ на Старозагорската опера, на 2 май вечерта в залата на драматичния театър в града, съобщиха от общината. След спектакъла на централния площад нестинари ще танцуват върху живи въглени и ще покажат езическия ритуал. В 20,30 чака кметът Стефан Радев ще запали символично огньовете на културата. Ще има огнено шоу „Дивинитас“ и илюминации. Майските дни на културата бе позабравена традиция в годините след промените през 1989 година. Празниците бяха възстановени в предходния кметски мандат. На снимката: През миналата година сливенските огньове бяха символично запалени от кмета Радев и актьора Камен Донев. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.04.22", "title": " Палят „Сливенски огньове“ с балета „Нестинари“ и нестинари на площада"}
{"url": "https://trud.bg/%d1%81%d0%bf%d0%b5%d1%86%d0%b0%d0%ba%d1%86%d0%b8%d1%8f-%d0%b2-%d1%81%d1%82%d0%be%d0%bb%d0%b8%d1%87%d0%bd%d0%b8%d1%8f-%d0%ba%d0%b2-%d1%81%d1%82%d1%80%d0%b5%d0%bb%d0%b1%d0%b8%d1%89%d0%b5-%d1%81/", "text": "Специализирана полицейска акция се провежда в столичния квартал „Стрелбище“. Операцията е срещу наркоразпространението, съобщава „ в“, позовавайки се на информация от свои източници. На място има 10 патрулни автомобила на полицията. До момента за задържани 3 души, потвърждават от МВР. Очаквайте подробности! АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.04.22", "title": " Спецакция в столичния кв. „Стрелбище“ срещу разпространението на наркотици\t"}
{"url": "https://trud.bg/%d1%84%d0%b5%d0%bd%d0%be%d0%b2%d0%b5-%d0%b8%d1%81%d0%ba%d0%b0%d1%82-%d0%b5%d0%bc%d0%b8%d1%80%d0%b5%d0%b9%d1%82%d1%81-%d0%b4%d0%b0-%d1%81%d1%82%d0%b0%d0%bd%d0%b5-%d0%b0%d1%80/", "text": "Точно година, след като Арсен Венгер обяви, че слага край на кариерата си в „Арсенал“, феновете на клуба стартираха кампания за прекръстването на стадиона в негова чест. Привържениците на „артилеристите“ са започнали петиция, с която искат да убедят ръководството „Емирейтс“ да носи неговото име. За кратко време са били събрали 5000 подписа. Именно под ръководството на Венгер клубът се премести от „Хайбъри“, за да построи новото съоръжение, с което приходите на „Арсенал“ нараснаха. А идеята бе подкрепена и от бивши играчи на „топчиите“, сред които и Пол Мърсън.  „Клубът трябва да махне това име от стадиона, не се нуждае от тези пари – обясни легендата на клуба. – Той построи това съоръжение, а ако се налага, името може да бъде „Емирейтс Арсен Венгер“.  И докато този жест към Венгер набира популярност, бившият му тим се отдалечава за втора поредна година от местата, даващи право на участие в Шампионската лига. В неделя „Арсенал“ изненадващо загуби от „Кристъл Палас“ с 2:3. След двубоя мениджърът Унай Емери призна, че тимът му е изпуснал добра възможност да се утвърди в топ 4.", "date": "2019.04.22", "title": " Фенове искат „Емирейтс“ да стане „Арсен Венгер“"}
{"url": "https://trud.bg/%d0%b7%d0%b0%d0%bf%d0%be%d1%87%d0%b2%d0%b0-%d0%b8%d0%b7%d0%b1%d0%be%d1%80-%d0%bd%d0%b0-%d0%bd%d0%be%d0%b2-%d1%88%d0%b5%d1%84-%d0%bd%d0%b0-%d0%b1%d0%bd%d1%82/", "text": "След като  , той няма законово право да заема поста в обществената телевизия. Според чл. 59, ал. 2, т. 2 от Закона за радиото и телевизията „не могат да бъдат членове на управителен съвет на БНР, съответно на БНТ, лица, които са осъждани на лишаване от свобода за умишлени престъпления от общ характер“. Генералните директори на БНТ и БНР се избират и освобождават от Съвета за електронни медии. След съдебното решение СЕМ трябва да вземе решение за освобождаване на Каменаров и да избере изпълняващ длъжността до провеждане на нов конкурс. И. д. генералният директор също трябва да отговаря на изискванията за титуляр, които по закон са приравнени с тези за член на Съвета за електронни медии: „лица с българско гражданство, висше образование и опит в следните области: електронни медии, електронни съобщения, журналистика, право или икономика, и имат обществен авторитет и професионално признание“, както и с не по-малко от петгодишен трудов стаж в телевизия.", "date": "2019.04.22", "title": " Започва избор на нов шеф на БНТ"}
{"url": "https://trud.bg/%d0%bc%d0%bd%d0%b8%d0%bc%d0%b8-%d0%bf%d0%be%d0%bb%d0%b8%d1%86%d0%b0%d0%b8-%d0%b8%d0%b7%d0%bc%d0%b0%d0%bc%d0%b8%d0%bb%d0%b8-%d0%b2%d1%8a%d0%b7%d1%80%d0%b0%d1%81%d1%82%d0%bd%d0%b8-%d1%85%d0%be%d1%80/", "text": "Телефонни измамници са предадени на съд за причиняване на имотна вреда в размер на 7080 лв. на двама възрастни души от Петрич, съобщават от пресслужбата на прокуратурата. Районна прокуратура – Петрич е внесла за разглеждане в съда обвинителен акт срещу Т.К. и Л.Г., които в съучастие като помагачи, с неустановено по делото лице, причинили имотна вреда на двама възрастни в Петрич. През деня на 28.11.2018 г. 83-годишна жена от Петрич получила обаждане на стационарен телефон от румънски номер. Гласът в слушалката се представил за длъжностно лице от МВР, като й заявил, че с цел разкриване на измама трябва да остави всички пари, които има вкъщи, пред входната врата на дома си. Въведената в заблуждение жена оставила на оградата плик с парична сума в размер на 2 080 лева, която била взета от двамата обвиняеми и занесена в Русе. По сходен начин на следващия ден, с цел имотна облага, бил въведен в заблуждение друг възрастен човек, като оставената от пострадалото лице сума е в размер на 5 000 лева. Предстои наказателното производство срещу Т.К. и Л.Г. да продължи в съда. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.04.22", "title": " Мними полицаи измамили възрастни хора в Петрич с над 7000 лв."}
{"url": "https://trud.bg/%d0%b8%d0%b2%d0%b0%d0%bd-%d0%bd%d0%b0%d0%bb%d0%b1%d0%b0%d0%bd%d1%82%d0%be%d0%b2-%d1%81-%d0%b0%d1%81%d0%ba%d0%b5%d0%b5%d1%80-%d0%b7%d0%b0-%d1%86%d1%8f%d0%bb%d0%be%d1%81%d1%82%d0%b5/", "text": "Деян Донков, Диана Добрева и Явор Гърдев в битка за отличието за режисура Актьорът Иван Налбантов ще получи наградата за цялостен принос към театралното изкуство на 29-тата церемония “Аскеер 2019”. По традиция на 24 май в Театър “Българска армия” фондация “А’Аскеер” ще връчи своите призове за постижения в театралното изкуство през изминалия сезон, които са и най-старите театрални награди. Десетте спектаклови категории на “Аскеер 2019” включват представленията и техните творци с премиера в периода от 1 април 2018 г. до 31 март 2019 г. Тази година обект на внимание бяха 90 представления. 65 от тях са премиери в София, като 25 спектакъла са представени от извънстолични театри. Тази година за най-добро представление номинирани са “Дебелянов и ангелите” – ДТ “Н. О. Масалитинов” – Пловдив, “Празникът” – Малък градски театър “Зад канала” и “Спускане от връх Морган” – Народен театър “Иван Вазов”. За наградата за режисура ще се борят Деян Донков за “Любовникът”, Диана Добрева за “Бащата” и “Дебелянов и ангелите” и Явор Гърдев за “Наблюдателите”. За водеща женска роля ще се състезават Василена Винченцо за “Кокошка”, Илиана Коджабашева за “Спускане от връх Морган” и Радина Кърджилова за “Любовникът”. За водеща мъжка роля номинирани са Валентин Ганев за “Спускане от връх Морган”, Владо Пенев “Бащата” и Иван Бърнев за “Празникът”. Номинациите за съвременна българска драматургия отиват при постановките “Дебелянов и ангелите” от Александър Секулов, “Наблюдателите” от Константин Илиев и “Цигуларката на бога” от Стефан Цанев. От фондация “А’Аскеер” съобщиха, че поради отдръпване на спонсори в последния момент, месец преди церемонията все още търсят средства, с които да реализират 29-тия Гала-спектакъл Аскеер и обявиха банкова сметка, на която се събират пари – BAN: BG31UNCR96601026587400, BIC: UNCRBGS. Традиционно връчването на наградите е под почетния патронаж на министъра на културата Боил Банов и на министъра на отбраната Красимир Каракачанов.", "date": "2019.04.22", "title": " Иван Налбантов с „Аскеер” за цялостен принос\t"}
{"url": "https://trud.bg/%d1%81%d1%8a%d0%b8%d0%b7%d0%b4%d0%b0%d1%82%d0%b5%d0%bb%d1%8f%d1%82-%d0%bd%d0%b0-%d0%ba%d0%b0%d0%bf%d0%b8%d1%82%d0%b0%d0%bb-%d1%82%d0%b5%d0%be%d0%b4%d0%be%d1%80-%d0%b7%d0%b0%d1%85%d0%be%d0%b2/", "text": " освети заем от един милион и 200 хиляди щатски долара от съиздателя на „Икономедиа” и съдружник на Иво Прокопиев – Теодор Захов, за фирма „Артекс“ за построяването на небостъргача „Златен век“. През 2017 г. „Капитал” определя „Златен век” като “място на боговете”, а в публикация от 8 април 2019 г. – като “небостъргачът, който ще се окаже златен”. Канал 3 откри Захов на адреса на фирмата, кредитирала „Златен век“. По информация на съседи преди репортерите на телевизията сградата е била посетена от бившия правосъден министър и настоящ лидер на „Да, България“ Христо Иванов. „Нормално е да има клаузи, който дават право на заемодателя да си потърси парите. Не обръщаме никаква палачинка и ако гледате по-трезво, а не обърнато на нещата, ще установите, че с ”Артекс” се случи някаква беда, аз очевидно ще пострадам от това, което пък абсолютно изключва това, че има връзка между двете неща. Ако приемем, че нещо се случи с тази фирма, какво ще стане“, каза Захов.", "date": "2019.04.22", "title": " Съиздателят на „Капитал“ Теодор Захов: Не обръщаме палачинката за „Златен век“"}
{"url": "https://trud.bg/%d0%bf%d0%b0%d1%86%d0%b8%d0%b5%d0%bd%d1%82%d0%b8%d1%82%d0%b5-%d1%81%d1%8a%d1%81-%d1%81%d1%8a%d0%bc%d0%bd%d0%b5%d0%bd%d0%b8%d1%8f-%d0%b7%d0%b0-%d0%bc%d0%b5%d1%82%d0%b0%d1%81%d1%82%d0%b0%d0%b7%d0%b8/", "text": "Министерството на здравеопазването изпрати чрез Регионалните здравни инспекции указание до всички лечебни заведения, в които се извършва диагностика и лечение на онкологични заболявания. В него се посочва, че поради спиране на доставките на технециеви генератори, пациентите с онкологични заболявания, нуждаещи се от изследване за наличие на метастази, трябва да бъдат пренасочвани към изследвания с ПЕТ скенер или ядрено-магнитен резонанс (ЯМР), съобщиха от пресслужбата на МЗ. Министерството на здравеопазването е имало договор за осигуряване на технециеви генератори с фирмата „Новимед Фарма“ ЕООД, сключен на 31.05.2018 г. Фирмата е единствен вносител на този тип генератори за България и към момента има недоставени количества в изпълнение на договора с МЗ. Въпреки проведените срещи с управителя на компанията и уверенията му, че остатъчните количества по договора ще бъдат доставени в лечебните заведения, това не се случи. Припомняме, че с оглед гарантиране своевременното осигуряване потребностите на населението с радиоактивни лекарствени продукти и медицински изделия, на 21.12.2018 г. здравното ведомство е провело обществена поръчка с предмет „Доставка на радиоактивни лекарствени продукти, радиофармацевтици, радионуклидни генератори, китове и радионуклидни прекурсори за 2019 г.“, включваща 50 обособени позиции. Процедурата е частично прекратена, тъй като за доставката на технециеви генератори не е подадена нито една оферта. Предстои обявяване в кратки срокове на нова обществена поръчка, като проучване на МЗ показва, че предстои на пазара да се появят нови субекти – доставчици на технециеви генератори. До сключването на договор за доставка на технициеви генератори, министерството е създало необходимата организация, за да не се допуска какъвто и да било риск за здравето и живота на пациентите с онкологични заболявания, при които е необходимо провеждане на изследване за наличие на метастази. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.04.22", "title": " Пациентите със съмнения за метастази, ще бъдат изследвани с ПЕТ скенер или ЯМР"}
{"url": "https://trud.bg/%d0%bf%d0%be%d1%80%d0%be%d1%88%d0%b5%d0%bd%d0%ba%d0%be-%d0%be%d1%81%d1%82%d0%b0%d0%b2%d0%b0-%d0%b2-%d0%bf%d0%be%d0%bb%d0%b8%d1%82%d0%b8%d0%ba%d0%b0%d1%82%d0%b0-%d0%bd%d0%b0-%d1%83%d0%ba%d1%80%d0%b0/", "text": "Досегашният украински президент Петро Порошенко заяви, че въпреки разгромното поражение на втория тур на вота за държавен глава в неделя срещу опонента му Володимир Зеленски, който спечели с близо 73 процента от гласовете, ще остане фактор в политиката на Украйна, предадоха световните агенции. “Напускам поста, но не напускам политиката”, заяви Порошенко в понеделник сутринта в Киев, преди да признае победата на опонента си. Бившият президент на Украйна не разкри как точно възнамерява да се позиционира преди предстоящите през октомври парламентарни избори в страната. В призив в туитър Порошенко апелира към международната общност “да помогне на Украйна да защити всички скорошни постижения и стратегическия избор на нацията да бъде приета за член на Европейския съюз и НАТО”. “Моля Ви, останете с Украйна, каквото и да се случи! Подкрепете украинците и бъдете с тях”, написа бившият вече държавен глава.", "date": "2019.04.22", "title": " Порошенко остава в политиката на Украйна"}
{"url": "https://trud.bg/%d1%80%d1%83%d1%81%d0%b8%d1%8f-%d0%bd%d0%b5-%d0%b8%d1%81%d0%ba%d0%b0-%d0%bb%d0%b5%d0%ba%d1%86%d0%b8%d0%b8-%d0%be%d1%82-%d0%bd%d0%b0%d1%82%d0%be/", "text": "Москва ще участва на заседанията на съвета Русия – НАТО само на ниво военни, защото няма желание там “да слуша лекции” от САЩ за Украйна и по други въпроси. Това заяви външният министър Сергей Лавров в интервю за финансирания от министерството на отбраната тв канал “Звезда”. Американците започват да създават някаква мода – да насрочват и използват срещите единствено, за да критикуват руската политика и “да ни изнасят лекции”, посочи Лавров. Преди седмица руското МВнР обяви, че прекратява сътрудничеството с НАТО и на военно, и на гражданско равнище с обяснението, че пактът е отишъл твърде далеч в конфронтацията с Москва.", "date": "2019.04.22", "title": " Русия не иска лекции от НАТО"}
{"url": "https://trud.bg/%d1%82%d1%8a%d1%80%d0%b3%d1%8a%d1%82-%d0%b7%d0%b0-%d0%bf%d1%80%d0%be%d0%b4%d0%b0%d0%b6%d0%b1%d0%b0%d1%82%d0%b0-%d0%bd%d0%b0-%d0%ba%d1%8a%d1%89%d0%b0%d1%82%d0%b0-%d0%bd%d0%b0-%d0%b1%d0%b0%d0%bd%d0%b5/", "text": "Търгът за продажбата на къщата, ползвана от Николай и Евгения Баневи, отпадна. Това е решение на  , а не на съда, предаде  . Причината – длъжникът – фирмата „Партнерс комерс“, е заявил, че е готов да изплати цялата сума по изпълнителното дело в размер на 2 милиона лева. Управител на фирмата е Николай Банев. Къщата на Баневи беше обявена за публична продан преди месец и огледите започнаха в началото на април. Имотът се простира на 3000 квадратни метра, има хеликоптерна площадка и двор. Цената е 5 милиона и 700 хиляди лева. До днес не е имало желаещи да се явят на търга в Софийския районен съд. Срокът, даден на фирмата „Партнерс комерс“, за да осигури сумата от 2 милиона лева, е месец. Ще има и насрочена нова дата за публична продан през май. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.04.22", "title": " Търгът за продажбата на къщата на Баневи отпадна"}
{"url": "https://trud.bg/%d0%b2%d1%80%d1%8a%d1%89%d0%b0%d1%82-%d0%bf%d0%b0%d1%80%d0%b8-%d0%be%d1%82-%d0%b4%d0%b0%d0%bd%d1%8a%d0%ba-%d1%81%d0%b3%d1%80%d0%b0%d0%b4%d0%b8-%d0%b2-%d0%ba%d1%83%d1%80%d0%be%d1%80%d1%82%d0%b8%d1%82/", "text": "Променят размера на налозите след решение на Конституционния съд Общините може да връщат данък сгради за имоти в курортите, които не са основно жилище. Това гласят промени в Закона за местните данъци и такси, внесени в парламента от председателя на бюджетната комисия Менда Стоянова. До тук се стигна сред като Конституционният съд (КС) отмени по-високите данъци за ваканционните имоти. Отменените тестове предвиждаха за не основни жилища в курорти от национално значение данък сгради да е между 5 и 7 на хиляда от данъчната оценка, а за курорти от местно значение – между 4,5 и 6 промила. Сега данъкът за тези имоти ще бъде като за останалите – от 0,1 до 4,5 на хиляда, а конкретният размер се определя от общината. По-високите данъци в курортите бяха отменени от 20 април. Но Менда Стоянова предлага данъкът за вилите и ваканционните имоти за цялата 2019 г. да се определя по старите правила – от 0,1 до 4,5 на хиляда. Общините ще преизчислят данъка и ще го съобщят на собствениците. А предплатилите до 30 април данъка за цялата 2019 г., ще ползват отстъпката от 5% върху новия размер на налога. След преизчисляване на данъка, надвнесените суми подлежат на прихващане или възстановяване, гласят промените. Ако сте платили само първата вноска от данъка, надплатената сума може да бъде приспадната от следващите вноски. Ако сте внесли целия налог, надплатената сума може да бъде приспадната от други задължения към общината – данък за колата, такса смет и др. Ако нямате задължения към общината, може да поискате парите да ви бъдат възстановени по посочена от вас сметка. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.04.22", "title": " Връщат пари от данък сгради в курортите\t"}
{"url": "https://trud.bg/%d0%b2%d0%bb%d0%b0%d0%b3%d0%b0%d1%82-12-%d0%bc%d0%bb%d1%80%d0%b4-%d0%bb%d0%b2-%d0%b2%d1%8a%d0%b2-%d0%b2%d0%b8%d0%ba-%d1%81%d0%b8%d1%81%d1%82%d0%b5%d0%bc%d0%b0%d1%82%d0%b0/", "text": "Всичките 14 ВиК дружества в страната, поканени да кандидатстват по ОП “Околна среда” 2014–2020, подадоха предсрочно проекти за финансиране по процедура “Изграждане на ВиК инфраструктура”. Крайният срок, в който те трябваше да представят проектните си предложения, е 23 април, но всички дружества вече подадоха документи. До края на програмния период с пари по ОПОС във ВиК отрасъла ще бъдат инвестирани около 1,2 млрд. лв. С тях ще бъдат реконструирани или изградени близо 350 обекта. Това са 19 пречиствателни станции за питейни и отпадъчни води, 1300 км водопроводи и канализация, 146 помпени станции и други съоръжения в 51 населени места. Ще бъдат обявени над 190 обществени поръчки. От подобрената инфраструктура и ВиК услуги ще се възползват над 2 млн. души. Инвестициите са ключови за отрасъла, който има огромна инфраструктура, включваща 90 хил. км ВиК мрежа, 5430 резервоара, 3370 помпени станции за питейни води, 67 пречиствателни станции за питейни води и още 97 за отпадъчни.", "date": "2019.04.22", "title": " Влагат 1,2 млрд. лв. във ВиК системата"}
{"url": "https://trud.bg/%d1%81%d0%b2%d0%be%d0%b1%d0%be%d0%b4%d0%b0-%d0%b8%d0%bb%d0%b8-%d1%81%d1%82%d1%80%d0%b0%d1%85-%d1%82%d0%be%d0%b2%d0%b0-%d0%b5-%d1%81%d0%b5%d0%b3%d0%b0-%d0%b2%d1%8a%d0%bf%d1%80%d0%be%d1%81%d1%8a%d1%82/", "text": "Да се говори за медии (за телевизии в частност) в толкова изострена политическа обстановка, без да се нагази в самата политика е дело невъзможно. Нали както всички други граждани и журналистите тръпнат какво ще се случи, защото от това зависи собствената им съдба. От това как те отразяват случващото се, зависи дали изборите ще бъдат честни и демократични. Особено що се отнася до политиката, която политиците готвят за самата журналистическа професия. Има нещо много подозрително точно в предизборен период, когато страстите се изострени до крайност и когато партиите са готови на всичко, да са постигнат своите политически цели, да се решават такива деликатни проблеми. При това, забележете — нещо се мъти, нещо се шушука, на повърхността излизат някакви кухи тиради за „фалшиви новини“, за „отговорността на журналистите“, без да питат самите журналисти какво мислят по въпроса. А много добре се знае, че когато нещо се крие, то не е за пред хората. Нека си го кажем направо — политиците винаги гледат на медиите единствено като на средство да спечелят повече подкрепа за своите политически идеи. За да постигнат това, те са готови на всякакви действия и методи — заплахи, уволнения, публично дискредитиране, финансови зависимости. Обратно, журналистите знаят, че тяхното професионално реноме изисква да бъдат толерантни към всички участници в политическия процес, да представят различните гледни точки, да бъдат критични към управляващите, които и да са те, да не игнорират опозицията, която и да е тя. Това противоречие между двете страни е обективно обусловено, то е неизбежно и протича с променливи успехи и падения. В този смисъл приемането на нов закон за медиите, без да бъде публично обсъден с участието на журналистите от практиката, може да се окаже нов Закон за защита на държавата, който да развърже ръцете за репресии срещу неудобните журналисти и потискане на свободата на словото. Апологетите на стягането на гайките на журналистите щедро сипят някакви клишета за изоставената обществена роля на медиите, като под това разбират, че трябва да бъде издигната стена, която да ги пази от критиката на медиите. За журналистите, които не спазват ограниченията, се намеква, че ще има сурови санкции. Ето как се изправяме пред две възможности — свобода или страх, това е сега въпросът! Силите, които стоят зад тези готвени промени, лесно се демаскират, когато стане дума за обществените функции на телевизиите. С такава лекота боравят с тази дума, както използват като смокиново листо и думата „демокрация“, за да прикрият незачитането на всякакви закони, правила и норми. Досега те не говорят нищо за финансовата независимост на БНТ и БНР от благоволението на управляващите. Нищо, макар и досегашният закон да предлага някакво решение. Предложени са досега различни методи за ефикасно приложение на закона, което е първото и най-главно условие за независимостта на тези медии, като гаранция за обществения им характер. Но никой от посветените в тайната завера членове на медийната комисия към НС и „експертите“ от СЕМ не обелва и дума по този въпрос. А БНТ и БНР се задъхват от липсата на финансови средства, за да осъществяват някакви промени. Обърнете внимание колко амбициозно започна новият генерален директор на БНТ – Каменаров и как внезапно спря като спънат. Ако реформите се изчерпват с няколко нови предавания и няколко нови водещи, защо въобще се пишат и обсъждат концепции? Защо е цялата тази позорна игра на избор, на публична защита и въобще целият театър, след като назначението се решава в няколко кабинета на известния ни площад на властта. Сега е времето да се дискутира открито пред цялото общество съдбата на обществените медии (и не само тяхната). Сега, когато критичният дух завладя отново медиите, когато страхът е преодолян, когато падат табутата и журналистите изживяват сладостта на професията си, когато обществото е събудено за едно по-добро бъдеще — именно сега , защото градивната енергия бързо може да се разпилее. Ако се остави съдбата на медиите да бъде решавана от бездушни чиновници, изхабени клакьори и безпомощни „експерти“, от ограничени интелектуално и морално политици, дълбоко обидени от общественото пренебрежение към особите им, ще бъде изпуснат един добър шанс, който идва веднъж на десетина години. Сега се води някакъв дебат защо ни поставят на толкова незавидно място в световната класация за свобода на медиите, хвърля се вината на някои „докладчици“ от самата България и вероятно с право. Но ние сами си знаем дереджето, както се казва. Затова сега е времето да се говори открито по тези въпроси, да чуем свободни и изстрадани мнения. Ако някой смята, че това е второстепенен въпрос и няма защо да се обсъжда, нека обърне внимание, че едно от главните искания на протестиращите по площадите на Европа е именно свободата на медиите. Пак ли ще отвърнем глава, защото си мислим, че сме най-умните?   А българската песен? В апогея сме на пролетния телевизионен сезон. За нашето внимание се състезават музикални конкурси (все чужди формати), сериали (предимно турски), футболни мачове (без наше участие). Добре де, с готовите формати е по-лесно, турските сериали са много добри, но защо например в музикалните конкурси не се изпълняват и български песни? Съжалявам, беше изпята една – чалга, моля ви се. А когато все пак се случи народна песен, продуцентите и журито ахват – колко е било хубаво. Не става дума за псевдо патриотизъм, а за нещо родно, което ни харесва.", "date": "2019.04.22", "title": " Свобода или страх, това е сега въпросът\t"}
{"url": "https://trud.bg/%d0%bc%d0%b2%d0%bd%d1%80-%d0%bd%d0%b0%d1%86%d0%b8%d1%81%d1%82%d0%ba%d0%b0%d1%82%d0%b0-%d1%81%d0%b8%d0%bc%d0%b2%d0%be%d0%bb%d0%b8%d0%ba%d0%b0-%d0%b8-%d1%80%d0%b0%d1%81%d0%b8%d0%b7%d0%bc%d1%8a%d1%82/", "text": "Министерството на външните работи изразява своето силно възмущение по повод провелата се на 21 април т.г. в София среща на представители на крайнодесни организации от страната и чужбина. Като груба провокация и посегателство срещу морала на българското общество и историята на българската държава се разглеждат разлепените некролози и афиши на Адолф Хитлер в различни градове у нас, както и вандалското оскверняване с нацистка символика на паметници и публични сгради. Това се посочва в позиция на МВнР, разпространена от пресцентъра на ведомството. За пореден път, по най-категоричен и остър начин, осъждаме всички подобни действия, активно прокламиращи ксенофобски, антисемитски и расистки послания. Такива цинични прояви нямат място в нашата страна и не отразяват ценностната система на нашия народ, който винаги се е противопоставял на фанатизма и екстремизма във всяка една тяхна форма, посочват от Външно. Изповядването на ненавистническа идеология, заедно с нейните проявления, следва да бъде акт преследван с абсолютната строгост на закона. Това е съвместен ангажимент на цялото българско правителство и компетентни институции, в който МВнР е влагало, влага и ще продължи да влага максимални усилия, за да се противопостави на всички възможни форми на антисемитизъм, ксенофобия, расизъм и език на омразата, както в страната, но така също и чрез активно сътрудничество в рамките на процесите на европейската и световна сцена, се казва в позицията. В навечерието на един от най-светлите християнски празници призоваваме да бъдат защитавани основните европейски ценности като зачитането на човешкото достойнство, свободата на личността и правата на човека. Красотата на българския народ произтича от неговото многообразие – културно, религиозно и етническо, което той е съхранил във вековете на своето съществуване и не следва да бъде позволявано на нищо и никой да го петни и руши. Всички действия и демонстрации, насаждащи омраза и нетолерантност, са несъвместими с нашето разбиране за цивилизованост и демократичност на едно общество, посочват от МВнР. Българското правителство ще продължава да създава необходимите предпоставки за среда, освободена от всички прояви на дискриминация, включително чрез съвместната си работа с международните организации, като ЕС, ОССЕ, Съвета на Европа и ООН за предприемане на общи постъпки за противодействие на тези негативни явления и с цел насърчаването на взаимно уважение, разбирателство и толерантност. МВнР изразява силната си подкрепа за работата на компетентните правоохранителни органи и се надява отговорните за разпространяването и демонстрирането на човеконенавистническа идеология да бъдат навременно установени и да понесат цялата строгост на наказанията произтичащи от българското законодателство.", "date": "2019.04.22", "title": " МВнР: Нацистката символика и расизмът нямат място в нашата страна"}
{"url": "https://trud.bg/%d0%b2-%d0%b1%d1%81%d0%bf-%d0%bf%d0%be%d0%b1%d0%b5%d0%b4%d0%b8%d1%85%d0%b0-%d0%bc%d0%b0%d0%bb%d1%86%d0%b8%d0%bd%d1%81%d1%82%d0%b2%d0%b0%d1%82%d0%b0/", "text": "Организационно обезкостена, идеологически скопена, левицата е безинтересна за избирателите Нинова хитрува, опитва се да избяга от отговорността си за резултатите в края на май През 2018 г. „Труд“ няколко пъти писа за   в партиите и сред политическите елити в страните от ЕС и в милата ни родина. Дори отстранените от политическото ни всекидневие забелязват как те се ускоряват и долавят неприятна миризма на разпадни продукти. След последната фаза на пленума на БСП за подреждането на предизборната листа за изборите през май, тя вече е отблъскваща. Още в хода на първата му фаза през март позитанците се сблъскаха по повод мястото в листата на шефа на ПЕС Сергей Станишев, бивш водач на БСП. Класираха го на второ място след приятелката му от детинство Елена Йончева. Както писа „Труд“ на 5 март в  , няма как да не го сложат на избираемо място, особено важен за троцкистката линия на ПЕС е тоз мултикултурник и политкоректник. Голяма сила са покровителите му от Брюксел, Вашингтон, Йерусалим и амбасадите им тук. Безпартийната Йончева беше обявена за знаме на партията и емблематичното лице в борбата на народа за справедливост. Всъщност външна за БСП фигура, натрапена от ръководството като особено ценна персона с обществено значение. От малцинството, погледнато иначе. От безформената извънпартийна маса от известни с едно или друго в медиите лица. Намазани върху партийния актив уж като вкусна за избирателите глазура, повечето обявявани за емблеми, знаци и дори знамена. Тази западна мода за околопартийно строителство я въведе в БСП роденият в Москва Андрей Карлович. С цел идейно обезличаване и постепенно организационно разграждане на мощната дотогава БКП. Постигна много, Първанов продължи делото му. Най-големият му успех стана хитрото монтиране за председател на партията на напълно чуждия й Станишев. Резултатът е същият като в Италия, Франция и доста други страни, където традиционните леви и десни партии останаха извън интересите на избирателите. Затова пък в Европарламента (ЕП) най-голяма и влиятелна е партията на милиардера Сорос. Той сам се хвали с това, напълно основателно, ако съдим по резултатите от приеманите там закони, решения и предписания сред които преобладават антинационалните и антиевропейските. В огромна степен соросоидството е присъщо и на българските по определение евродепутати поради фактически малцинствения си за партиите им произход. Избирателите в мнозинството си се досещат за това и правят единственото в своя власт – не гласуват. В БСП редовно побеждават малцинствата, последният пленум само потвърди този извод. Йончева не е обвързана с партийна дисциплина. Щом предварително толкова настояваше водач на листата да е приятелят й, спокойно можеше да не се кандидатира. Но пък така нямаше двубой, което би се случило с друг кандидат на нейното място. И председателят на ПЕС беше спасен от атаки за големите щети, които причини на БСП като неин водач. От друга страна Станишев, избран за трети мандат в ПЕС, спокойно можеше да не се натрапва агресивно на БСП чрез тази сглобка. Но му е възложено да го направи. За бойците на Сорос и Ония ценности от левия фланг на лъжедемокрацията е от особена важност да класират „сачмите“ си през БСП. Въпреки че със Станишев и приятелката начело, листата на соцпартията става отблъскваща за повечето симпатизанти на БСП, дори и за членовете. Председателката Нинова хитрува, опитва се да избяга от отговорностите си за окончателната предизборна листа и за резултатите в края на май. Както и за прокарването на Станишев на избираемо място. Като лидер на ПЕС и евродепутат едновременно няма да може да отстоява българския национален интерес, казва. Като че ли някога го е отстоявал! Намеква и за външен натиск: „От ПЕС ни изпратиха седем проверки заради Истанбулската конвенция, а заради социалните неравенства – не“. Но го казва не преди, а след пленума! Предизборна листа на БСП с такъв водач, в такъв челен състав със Станишев в него като представител на няколко малцинства най-добре пасва на състава в Eвропарламента и особено на ПЕС. Малко малцинства останаха непривилегировани в Евросъюза за сметка на националните общества и създалите държавите си народи. За това най-голям принос внесе именно ПЕС, бурно активизирала дейностите си в тази посока при негово председателство. Станишев говори за „разделение в партията, което е непреодоляно и дори задълбочено след пленума“. И лицемерно намеква, че Нинова ще е виновна, ако БСП отстъпи на ГЕРБ на изборите. А не той с образа си на лидер, донесъл тежки загуби навсякъде – в БСП, в България и ЕС. Не той, който здраво е свързан с подаряването на военни бази на САЩ, за плоския данък и целувките с Местан. Но точно за тези, както и за други действия е постоянно обгрижван. Заслужил е, ценен е за ключови външни фактори, уреждат го ту чрез Първанов, ту чрез Нинова. Те после гузно обясняват, че се били излъгали в него. Всичко им е било известно и ясно. През 2001 г. в „Монитор“ писахме, че е пълен головодник в партийно-политически план, непознат за партията, неслизал в низините, невлизал в никакви изборни битки, непобеждавал някого, непреживявал по пътя нагоре болезнени, но поучителни поражения. Прясното тогава българче от Херсон с пределно обилно медийно съдействие беше представено за журналист, мъжкар с гадже от женски пол, младото неопетнено европейско лице на БСП. И сега пак от същото и още повече! Малцинствата вече окончателно са взели властта в тази партия и я контролират напълно в своя и външна полза, във вреда на членовете и симпатизантите. Колкото са останали със здрав разум, ясно съзнание за своите интереси и отворени очи за истинските позитански цели и действия. БСП беше разкапана до жалка клиентела чрез вкарване на различни лица и групички с користни интереси. Нямаха позитанците печеливше решение, затова са клоничните и тоничните гърчове на техните депутати и видни партийци напоследък. Поне да бяха избрали по-малко лошото, но това могат в този състав на колективно ръководство. Организационно обезкостена, идеологически скопена и с ляво-дясно водачество БСП е безинтересна за избирателите. За пореден път това ще се види през май.", "date": "2019.04.22", "title": " В БСП победиха малцинствата\t"}
{"url": "https://trud.bg/%d0%b1%d0%bb%d0%b8%d0%b7%d0%bd%d0%b0%d1%86%d0%b8%d1%82%d0%b5-%d0%be%d1%82%d1%85%d0%b2%d1%8a%d1%80%d0%bb%d0%b8%d0%bb%d0%b8-%d0%be%d1%84%d0%b5%d1%80%d1%82%d0%b0-%d0%be%d1%82-%d1%87%d1%83%d0%b6%d0%b1/", "text": "Баскетболистите на „Левски Лукойл“ Калоян и Деян Иванови отхвърлили оферти от чужбина. Дори само преди месец Деян имал предложение от Италия.  Близнаците обаче виждат бъдещето си само в „синия“ клуб, с който имат договор за още един сезон.  „Вече не обръщаме внимание на тези неща, нашето бъдеще в баскетбола е свързано само с „Левски Лукойл“ – заяви Калоян пред „Гонг“. – Вариантите са два – или още един сезон оставаме в отбора или отказване. Изобщо не е стояло на дневен ред да дойдем да играем един сезон в България и да ходим другаде.“ И призна, че двамата трудно съчетават спорта с бизнеса, който имат от 4 години. „Ние сме професионалисти и не оставяме едното за сметка на другото на втори план – откровен бе Калоян Иванов. – Съчетаването им води до доста тежко ежедневие. Нека да свърши сезонът, да видим дали ще изпълним целите си да вземем титлата. А лятото ще видим.“  Същевременно отборът на „Зора“ спечели тазгодишното издание на „Мача на зведите“ като се справи със „Златна Добруджа“ със 105:99 в „Арена Шумен“. Най-резултатен за победителите бе ЛаРон Смит, който играе за „Ямбол“. Американецът заби 24 точки и бе обявен за най-полезен играч в двубоя. Снимка СПОРТАЛ", "date": "2019.04.22", "title": " Близнаците отхвърлили оферта от чужбина"}
{"url": "https://trud.bg/%d0%bd%d0%b0%d0%b4-160-%d0%ba%d0%be%d0%bd%d1%8f-%d1%81%d0%b5-%d0%b2%d0%bf%d1%83%d1%81%d0%bd%d0%b0%d1%85%d0%b0-%d0%b2-%d0%bf%d1%8a%d1%80%d0%b2%d0%b8%d1%8f-%d1%82%d1%83%d1%80%d0%bd%d0%b8%d1%80-%d0%be/", "text": "Най-добрите ни ездачи във всички възрасти стартираха в първия турнир от Лига „Краси“ по прескачане на препятствия в село Царацово край Пловдив. 160 коня се впуснаха в надпреварата, а домакините бяха осигурили награден фонд от 20 000 лева. В първия ден големия приз спечели Пламен Радославов, а във втория – Венето Тенев. А Калин Неделчев бе единственият състезател, който скача с 6-годишен кон на голям паркур.  При децата с изявите си впечатли Моника Ангелчева, която и в двата дни ликува на първото място. Втората квалификация е на 1-2 юни, а финалът през септември. Лига „Краси“ е създадена от бизнесмена Димитър Консулов.", "date": "2019.04.22", "title": " Над 160 коня се впуснаха в първия турнир от Лига „Краси“"}
{"url": "https://trud.bg/%d1%81%d0%bf%d0%b5%d1%86%d0%bf%d1%80%d0%be%d0%ba%d1%83%d1%80%d0%b0%d1%82%d1%83%d1%80%d0%b0%d1%82%d0%b0-%d0%b5-%d0%bf%d0%be%d0%b8%d1%81%d0%ba%d0%b0%d0%bb%d0%b0-%d0%bf%d0%be%d1%81%d1%82%d0%be%d1%8f/", "text": "Специализираната прокуратура е поискала мярка „задържане под стража“ на 7 лица от групата за трафик на хора и пране на пари във Видинско. Това заяви на брифинг Димитър Петров, изпълняващ функциите ръководител на Специализираната прокуратура. Той обясни, че действията на прокуратурата по неутрализиране на групата са започнали преди около 2 месеца и допълни, че освен с трафик на хора, групата се е занимава и с лихварство. Димитър Петров заяви, че участниците са предоставяли суми на хора, а после са изисквали двойно или тройно повече при връщането. На 20 април Специализираната прокуратура, ГДБОП, ОДМВР-Видин, Дирекция „Жандармерия“ в МВР   организирана престъпна група във Видин за трафик на хора с цел просия (предимно в Кралство Швеция), лихварство, както и пране на пари. В хода на акцията бяха задържани  . Някои от арестуваните имат роднински връзки. Основно задържаните са от село Дреновец. Групата е работила предимно в Швеция, като членовете й са извеждали социално слаби хора от страната да просят в шведската държава. „В съответния тур от Швеция към България около 20 души са работили за организираната престъпна група“, посочи той, като обясни, че тези хора са били зависими от лидерите. Димитър Петров отбеляза, че в хода на разследването ще бъдат обобщени сумите, събрани от организираната престъпна група. Той уточни, че набирането на хора за просене е ставало след като организаторите са обещавали на включващите, че печалбата ще бъде разделяна наполовина. „Връщайки се в България са им били изчислявани сметки за транспорт, храна и те са получавали изключително ниски суми за извършената от тях дейност“, коментира ръководителят на Специализираната прокуратура. По думите му установеното имущество на лидерите на групата по никакъв начин не съответства с доходите им. „Това са лица, които никога не са работили, никога не са имали осигуровки“, заяви той и допълни, че сградите, в които живеят те са несравними в тези на обикновеното население в село Дреновец. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.04.22", "title": " Спецпрокуратурата е поискала постоянен арест за 7 от заловените за трафик на хора във Видинско\t"}
{"url": "https://trud.bg/%d0%b4%d0%bc%d0%b8%d1%82%d1%80%d0%b8%d0%b9-%d0%bf%d0%b5%d1%81%d0%ba%d0%be%d0%b2-%d0%bc%d0%be%d1%81%d0%ba%d0%b2%d0%b0-%d1%89%d0%b5-%d1%81%d1%8a%d0%b4%d0%b8-%d0%b7%d0%b0-%d0%bd%d0%be%d0%b2%d0%b8%d1%8f/", "text": "В Москва ще съдим за новия президент на Украйна по делата му, заяви пред журналисти говорителят на Кремъл Дмитрий Песков, предава  . „За победителя в президентските избори в Украйна Владимир Зеленски и възможностите за работа с него може да се съди само по конкретни дела“, подчертава той. Песков добави, че Русия зачита избора, направен от гражданите на Украйна в гласуването за новия президент на страната, но припомня за проблемите с легитимността на този процес. „Москва уважава избора на украинския народ, особено след като той е толкова очевиден. В същото време легитимността на тези избори бе поставена под въпрос, след като три милиона граждани на Украйна, живеещи в Руската федерация, не бяха допуснати да гласуват“, припомни Песков. Според него все още е рано да се очакват поздравления държавния глава Владимир Путин към Зеленски за победата му на изборите, тъй като все още не са обявени окончателните резултати. Украинската ЦИК е обработила 99% от бюлетините и победата на комика Зеленски над Петро Порошенко е повече от категорична.", "date": "2019.04.22", "title": " Дмитрий Песков: Москва ще съди за новия украински президент по делата му"}
{"url": "https://trud.bg/%d1%80%d1%83%d0%bc%d0%b5%d0%bd-%d1%80%d0%b0%d0%b4%d0%b5%d0%b2-%d0%b2-%d1%82%d1%83%d0%bd%d0%b4%d0%b6%d0%b0-%d0%be%d1%82-%d1%83%d1%81%d0%b8%d0%bb%d0%b8%d1%8f%d1%82%d0%b0-%d0%bd%d0%b0-%d0%be%d0%b1%d1%89/", "text": "Жителите на община Тунджа пазят и развиват богатите културни традиции на своя край и го прославят не само в страната, а и далеч извън нейните предели. Това заяви президентът Румен Радев, който гостува днес на празника на община Тунджа. Програмата на тържествата включва прояви, посветени на художествената самодейност, фолклорен фестивал, театрални представления и концерти за деца и за възрастни, литературни дни, съобщиха от пресслужбата на „Дондуков 2“. В словото си държавният глава отбеляза, че хората и земята на красивия тунджански край са наследници на вековна история и култура. „Днешният празник е символ на мъдростта, защото тази плодородна земя е поела потта на много поколения, преплели съдбата си в нея. А за българина земята е била и хлябът, и надеждата, и мъката“, заяви Румен Радев. Президентът открои усилията на жителите и ръководството на общината за подобряване на условията за възрастните, децата и хората в неравностойно положение. По думите на Румен Радев, този успешен модел трябва да бъде за пример от останалите общини и да се подкрепя от държавното ръководство. По повод днешния Международен ден на Земята президентът посочи, че от усилията на обществото зависи опазването на планетата. „От нашето благоразумие зависи да опазим нашата планета, да я направим по-добро място не само за нас днес, но и за бъдните поколения“, посочи Радев и припомни, че президентската институция също има роля в ангажимента на България към този празник с подписаната на днешната дата през 1992 г. от президента д-р Желю Желев клетва в името на Земята и включването на празника в национален календар. По случай празника на община Тунджа архимандрит Димитрий отправи благодарствени думи и отслужи молебен за здраве. Сред присъстващите на площад „Освобождение“ в Ямбол бяха народни представители, представители на местната власт, стотици граждани. По-късно в село Кукорево президентът Радев разгледа цех за производство на пелети. След това участва в празника на село Тенево и посети фабрика за производство на хидравлични цилиндри. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.04.22", "title": " Румен Радев в Тунджа: От усилията на обществото зависи опазването на планетата"}
{"url": "https://trud.bg/18-%d0%b3%d0%be%d0%b4%d0%b8%d1%88%d0%b5%d0%bd-%d1%81%d0%b5-%d0%b7%d0%b0%d0%b1%d0%b8-%d0%b2-%d0%bc%d0%b5%d1%80%d1%86%d0%b5%d0%b4%d0%b5%d1%81-%d0%b4%d0%b2%d0%b0%d0%bc%d0%b0-%d0%b1%d1%80%d0%b0%d1%82/", "text": "Миниван „Форд Галакси“ се забил челно в движещ се в насрещното „Мерцедес“. В скъпото возило пътували двама братя- бизнесмени от Карнобат. Единият е в болница с четири счупени ребра и счупена ръка, състоянието му е тежко, съобщиха от полицията. Първоначално човекът бил приет в Сливенската болница, но е пренасочен към „Пирогов“. Другият брат също е с контузии от сблъсъка и в шок. Зад волана на „Форд“- а бил 18-годишен младеж. Той пътувал от ромската махала към магистралата. В района на Югозападния обход за АМ „Тракия” – изходът на Карнобат 18-годишният предприема изпреварване. Пред него имало два тира и той натиснал газта до дупка, за да ги изпревари по най-бързия начин. Навлизайки в насрещната лента обаче се блъснал в мерцедеса. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.04.22", "title": " 18-годишен се заби в „Мерцедес“, двама братя пострадаха"}
{"url": "https://trud.bg/%d0%ba%d0%bc%d0%b5%d1%82%d1%8a%d1%82-%d0%bd%d0%b0-%d0%be%d0%b1%d1%89%d0%b8%d0%bd%d0%b0-%d0%b1%d0%bb%d0%b0%d0%b3%d0%be%d0%b5%d0%b2%d0%b3%d1%80%d0%b0%d0%b4-%d0%b8-%d0%ba%d0%bc%d0%b5%d1%82%d1%8a%d1%82/", "text": "Кметът на община Благоевград д-р Атанас Камбитов и кметът на община Драма, Гърция- Кристолулос Мамсакос, заедно разясниха дейностите по проект „LYSIS – Съвместни действия за разработването и прилагането на нови технологии за оптималното управление на водните ресурси в градската среда“. Д-р Камбитов благодари на партньорите от Гърция и изрази увереност в доброто изпълнение на проекта. „Изключително ми е приятно, че сте наши гости, винаги сте добре дошли в Благоевград. Сигурен съм, че този съвместен проект е първата стъпка от едно успешно партньорство за в бъдеще. Да тръгнем със сума от близо 800 000 евро е показателно, дай Боже да реализираме проекти за 80 млн. евро. Знам, че можем и сме го доказали. Зад тези цифри стои нашата работа и постигнатите резултати са в полза на нашите градове и жителите в тях“, каза д-р Камбитов. Кметът на община Драма благодари и поздрави д-р Камбитов. „Виждам един много организиран и много подреден град. Благодаря за превъзходното гостоприемство. Пожелавам му трети мандат, защото го заслужава. Смятам, че началото на това партньорство, с този проект е началото на едно много силно партньорство, което ще продължи и нататък, защото и двете общини са доказали, че може да се справим“, каза кметът на Драма – Кристолулос Мамсакос.  На встъпителната пресконференция присъстваха още заместник-кметът по европейски проекти и програми на община Благоевград – Зорница Кралева, директорът на отдел „Европроекти“ в община Драма – Димитрис Карампацакис, Мариос Астерио – представител на община Павлос Мелас и екипът по проекта. Проектът е финансиран с Договор за субсидия по Програмата за трансгранично сътрудничество ИНТЕРРЕГ V-A Гърция – България 2014 – 2020 г. Водеща организация е Община Драма, Република Гърция, която изпълнява проекта в сътрудничество с Община Благоевград, Община Павлос Мелас, Република Гърция, Солунския университет „Аристотел“ (Факултет по химия), Република Гърция и НПО „Активни младежи“, Република България. Главните цели на проекта са подобряване качеството на живот на гражданите и опазване на околната среда и по-конкретно да представи и да популяризира значението на новите интелигентни технологии в управлението на градските водни ресурси. Дейностите, които Община Благоевград ще изпълнява по проекта, са изграждане на 5 броя сонди и 5 броя съвременни поливни системи, намиращи се в ж.к. „Запад“, ж.к. „Струмско“ и в парк „Бачиново“, както и облагородяване на тяхното пространство.  Срокът на договора е 24 месеца, а общият размер на бюджета на проекта е 739 955,00 евро. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.04.22", "title": " Кметът на община Благоевград и кметът на община Драма представиха дейностите по съвместен проект"}
{"url": "https://trud.bg/%d0%bf%d1%80%d0%be%d0%ba%d1%83%d1%80%d0%b0%d1%82%d1%83%d1%80%d0%b0%d1%82%d0%b0-%d0%b8%d1%81%d0%ba%d0%b0-30-%d0%b3%d0%be%d0%b4%d0%b8%d0%bd%d0%b8-%d0%b7%d0%b0%d1%82%d0%b2%d0%be%d1%80-%d0%b7%d0%b0-%d1%81/", "text": "30 години затвор поиска прокуратурата за Северин Красимиров – сочен за убиец на телевизионната водеща Виктория Маринова, предава  . Той ще избегне най-тежкото наказание доживотен затвор, след като се призна за виновен и делото тръгна по съкратената процедура. Адвокатът му поиска само 15 години лишаване от свобода. Три са обвиненията срещу Северин Красимиров – за блудство, за изнасилване и за убийство по особено жесток и мъчителен начин. Близки на убитата Виктория заведоха и граждански искове за общо 450 хиляди лева кръвнина. Роднини на Северин дойдоха в съда, а майка му изпадна в истерия. Той запази мълчание. Близките на убитата Виктория Маринова, пък поискаха законодателни промени. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.04.22", "title": " Прокуратурата иска 30 години затвор за Северин Красимиров"}
{"url": "https://trud.bg/%d0%b4%d0%b0%d0%bd%d0%b8-%d0%b0%d0%bb%d0%b2%d0%b5%d1%88-%d0%b5-%d0%bd%d0%b0%d0%b9-%d1%82%d0%b8%d1%82%d1%83%d0%bb%d1%83%d0%b2%d0%b0%d0%bd/", "text": "Дани Алвеш от ПСЖ е най-титулуваният играч в историята на футбола. Бранителят прибра поредно отличие. Тимът му спечели осма титла във френската Лига 1, което е 42-ри трофей в неговата кариера. От тях бразилецът е вдигал 23 с „Барселона“. Той игра 8 сезона за каталунския гранд. Алвеш има спечелени 6 шампионски титли в Ла Лига, 4 Купи на Краля, 4 Суперкупи на Испания, 3 трофея от Шампионска лига, 3 Суперкупи на Испания и 3 трофея от Световното клубно първенство. Останалите отличия е спечелил с пет различни отбори – три с бразилския „Баия“, шест с ПСЖ, две с „Ювентус“, три с националния отбор на Бразилия и пет със „Севиля“. Алвеш може да спечели и още една Купа на Франция – на 27 април срещу „Рен“. Единствената голяма титла, която не е вдигал, е тази от мондиал с Бразилия. Снимка: Twitter", "date": "2019.04.22", "title": " Дани Алвеш е най-титулуван"}
{"url": "https://trud.bg/%d1%81%d0%b8%d0%bb%d0%bd%d0%be-%d0%b7%d0%b5%d0%bc%d0%b5%d1%82%d1%80%d0%b5%d1%81%d0%b5%d0%bd%d0%b8%d0%b5-%d0%bd%d0%b0-%d1%84%d0%b8%d0%bb%d0%b8%d0%bf%d0%b8%d0%bd%d0%b8%d1%82%d0%b5-%d0%b2%d0%b7%d0%b5-5/", "text": "Земетресение от 6,3 по Рихтер взе жертви във Филипините. Петима души са загинали под най-малко две срутили се сгради, предаде БГНЕС. Трусът е усетен силно в северните части на страната. „Три тела бяха извадени изпод отломките в град Порак, а възрастна жена и нейното внуче бяха затрупани от друга сграда в град Лубао“, заяви губернаторът на провинцията, Лилия Пинеда. „Земетресението е предизвикало затъмнение от облаците прах“, каза тя, като по този начин е затруднило спасителните усилия на специалните звена. Земетресението е станало в 5:11 ч. местно време (09:11 централно гринуичко време) на дълбочина от 40 км. Епицентърът му е в град Кастилехос, на около 100 километра северозападно от столицата Манила, съобщиха местните геолози.   Агенция „Ройтерс“ цитира свидетел, който твърди, че офисите в бизнес района Макати Сити в столицата Манила се люлеят. 21-годишната Фелиза Вилануева, служител в една от офис сградите, каза пред АФП, че тя и четирима нейни колеги са били на работа по време на земетресението. „Това е второто най-силно земетресение, което съм преживявала през целия ми живот“, каза тя, присъединявайки се към стотици други евакуирани в двора на офис сградата. Филипините са част от тихоокеанския „Огнен пръстен“ – район с интензивна сеизмична активност, който се простира от Япония, податлива на земетресения, през Югоизточна Азия, пресичайки Тихоокеанския басейн.", "date": "2019.04.22", "title": " Силно земетресение на Филипините взе 5 жертви"}
{"url": "https://trud.bg/%d0%b3%d0%be%d1%80%d1%81%d0%ba%d0%b8-%d0%bf%d0%b5%d0%b4%d0%b0%d0%b3%d0%be%d0%b7%d0%b8-%d0%b3%d0%be%d1%81%d1%82%d1%83%d0%b2%d0%b0%d1%85%d0%b0-%d0%bd%d0%b0-%d0%b4%d0%b3-%d1%81%d0%bb%d1%8a%d0%bd%d1%86/", "text": "Заниманията на открито проведоха днес горски педагози от Природен парк „Шуменско плато“, СИДП и ШУ „Епископ Константин Преславски“ с деца от втора група на ДГ „Слънце“ в Шумен. Малчуганите показаха, че познават всички горски животни и дори знаят с какво се хранят и къде живеят. Горските педагози им обясниха как да различават птичките, които живеят на платото, от тези които често виждат в града. „За първи път работим с толкова малки дечица, но се справиха със задачите, които им бяхме подготвили много добре. Личеше си, че родителите са учили с малчуганите у дома, а и тяхната преподавателка Виолета Николова всеки ден е на платото, обича гората залага в учебния си план уроци свързани с природата и нейното опазване“, коментира Светла Колева от ПП „Шуменско плато“. След празниците уроците по Горска педагогика в ДГ „Слънце“ ще продължат.", "date": "2019.04.22", "title": " Горски педагози гостуваха на ДГ „Слънце“"}
{"url": "https://trud.bg/%d1%88%d1%83%d0%bc%d0%b5%d0%bd%d0%ba%d0%b0-%d0%bd%d0%b0%d0%bf%d0%b0%d0%b4%d0%bd%d0%b0-%d0%be%d1%85%d1%80%d0%b0%d0%bd%d0%b0%d1%82%d0%b0-%d0%b2-%d0%b5%d0%bd%d0%b5%d1%80%d0%b3%d0%be%d1%82%d0%be/", "text": "Жена се разгневи, докато ползваше услугите на Енерго-Про в Шумен, влезe в спор с охраната и нападна единия от пазителите с шамари. Скандалът се завихрил в паричен салон на електроразпределителното дружество на ул. “Плиска“, съобщават от полицията. Между посетителката и служителка на гише възникнал спор. Охранителят в салона я помолил да напусне, но жената отправила обиди към него. Намесил се и втори служител по охраната, но жената продължила да се държи арогантно. Скъсала баджа на единия и го плеснала по лицето. С паник бутон пазачите се принудили да повикат екип на охранителна фирма. След пристигане охранителите поставили белезници на жената и потърсили съдействие от полицията. Изяснена е самоличността на жената –  Р.Л./45г./, обяснила пред униформените, че не ѝ била предоставена информацията, която иска и това я провокирало. Предупредена е с протокол да не се саморазправя, а за извършеното хулиганство е образувано бързо производство.", "date": "2019.04.22", "title": " Шуменка нападна охраната в Енергото"}
{"url": "https://trud.bg/%d0%bc%d0%be%d1%82%d0%be%d1%80%d0%b8%d1%81%d1%82%d0%b8-%d1%81%d1%8a%d0%b1%d0%b8%d1%80%d0%b0%d1%82-%d1%81%d1%80%d0%b5%d0%b4%d1%81%d1%82%d0%b2%d0%b0-%d0%b7%d0%b0-%d0%bd%d0%b5%d0%b7%d1%80%d1%8f%d1%89/", "text": "Варненски мотористи от клуб „Пауър джъмп“ подеха благородна инициатива да събират средства за закупуване на тандемен велосипед, с който зрящи и незрящи колоездачи да спортуват заедно. Каузата бе подкрепена от участниците в пролетния мото фест „Варна 2019“, който събра стотици любители на адреналина на открития паркинг на Varna Mall. Демонстрации, конкурси за най-умело каране на мотоциклет с поднос в ръка, за най-дълга брада и най-красиво цвете-тату върху женско тяло, рок с формация „Диви деца“ и игри с награди забавляваха публиката. Като препратка към каузата на феста имаше и състезание за управление на велосипед-тандем с вързани очи. Цената на ново колело от този тип е над 2000 лв. В момента с такова разполага училището за деца с нарушено зрение във Варна. Употребяван велосипед-тандем обаче може да се намери за доста по-малко пари, обясниха организаторите на благотворителната проява, които продължават дарителската акция. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.04.22", "title": " Мотористи събират средства за незрящи колоездачи"}
{"url": "https://trud.bg/%d1%81%d0%bf%d0%b8%d0%bf%d0%b0%d1%85%d0%b0-%d0%bf%d0%b8%d1%80%d0%be%d0%bc%d0%b0%d0%bd-%d0%bf%d0%be%d0%b4%d0%bf%d0%b0%d0%bb%d0%b8%d0%bb-%d0%b4%d0%b2%d0%b5-%d0%ba%d0%be%d0%bb%d0%b8/", "text": "42-годишен криминално проявен и осъждан мъж е задържан за денонощие заради палеж на два автомобила, съобщиха от полицията във Варна. Колите „Санг Йонг“ и „Фолксваген“ били паркирани пред частен имот на бул. „Сливница“. Рано сутринта на 19 април на тел. 112 бил подаден сигнал, че горят. Огнеборци потушили стихията, която засегнала предната част на единия и задната част на другия автомобил. При огледа се оказало, че колите са подпалени умишлено, а разследващите бързо стигнали до извършителя. Причините за деянието ще се изясняват в рамките на образуваното досъдебно производство.", "date": "2019.04.22", "title": " Спипаха пироман, подпалил две коли"}
{"url": "https://trud.bg/%d0%be%d1%89%d0%b5-6-%d1%80%d0%b5%d0%ba%d0%be%d1%80%d0%b4%d0%b0-%d0%b2-%d1%80%d0%be%d0%b4%d0%bd%d0%b8%d1%8f-%d1%88%d0%b0%d0%bc%d0%bf%d0%b8%d0%be%d0%bd%d0%b0%d1%82-%d0%bf%d0%be-%d0%bf%d0%bb%d1%83%d0%b2/", "text": "Още 6 рекорда паднаха в последния ден на родния шампионат по плуване на басейн „Диана“ в столицата. Новата сензация в бътерфлая Йосиф Миладинов спечели финала на 50 м, като подобри постижението при юношите старша възраст -24,09 секунди. Предишното най-добро време бе на Антъни Иванов (24,53). Иванов обаче държи рекорда при мъжете – 23,91.  Щафетата на „Черно море“ пък счупи клубния рекорд в смесената щафета на 4 по 100 м съчетано за жени – 4:25,59 мин. Президентът на федерацията Георги Аврамчев отчете, че през последните години има възход в българското плуване. Антъни Иванов покри норматив „А“ за олимпиадата, а 6-има наши състезатели спечелиха квоти за световното в Република Корея през лятото. „За първи път от доста време, освен плувци с нормативи, имаме и страхотен колектив, действаме като отбор“, каза той.", "date": "2019.04.22", "title": " Още 6 рекорда в родния шампионат по плуване"}
