{"url": "https://trud.bg/%d1%82%d0%b5%d1%81%d0%bb%d0%b0-%d0%b8%d0%b7%d0%b1%d1%80%d0%b0-%d0%b1%d0%b5%d1%80%d0%bb%d0%b8%d0%bd-%d0%b7%d0%b0-%d0%bf%d1%8a%d1%80%d0%b2%d0%b8%d1%8f-%d1%81%d0%b8-%d0%b7%d0%b0%d0%b2/", "text": "Първият завод на “Тесла” в Европа ще бъде в Берлин, обяви изпълнителният директор на американския производител на електрически автомобили Илон Мъск, предаде Би Би Си. Съобщението си той направи на церемонията по връчването на наградите “Златен волан”, която се състоя късно във вторник в германската столица. Мъск уточни, че т.нар „Гигафабрика 4“ ще се намира близо до новото берлинско летище, в нея ще се произвеждат батерии, двигатели и автомобили. Освен това в германската столица “Тесла” ще създаде и инженерен и проектантски център. “Всички знаят, че инженерството в Германия е отлично и това е една от причините да изберем Германия за локация на нашата “Гигафабрика 4”, допълни Мъск.", "date": "2019.11.13", "title": " „Тесла” избра Берлин за първия си завод в Европа\t"}
{"url": "https://trud.bg/%d0%b4%d0%b2%d0%b0-%d1%81%d0%bb%d1%83%d1%87%d0%b0%d1%8f-%d0%bd%d0%b0-%d0%b0%d1%84%d1%80%d0%b8%d0%ba%d0%b0%d0%bd%d1%81%d0%ba%d0%b0-%d1%87%d1%83%d0%bc%d0%b0-%d0%bf%d0%be-%d1%81%d0%b2%d0%b8%d0%bd%d0%b5/", "text": "Два случая на африканска чума по свинете са констатирани в Разградска област. Става дума за отстреляни диви прасета, чиито проби са се оказали положителни, предаде БГНЕС. Във връзка с това в Разград се проведе заседание на постоянната епизоотична комисия. Установените заразени диви прасета са в две села – Белинци и Пчелина – на територията на Държавно горско стопанство “Сеслав“ – Кубрат. След като са били отстреляни, от животните са взети проби, които се оказали положителни за африканска чума. „В тази връзка по кметства и горски стопанства е създадена необходимата организация за своевременно информиране и координиране на действията на всички нива, с цел недопускане разпространението на африканската чума по свинете на територията на област Разград“, каза Евгени Драганов – заместник-областен управител на Област Разград. За да се ограничи заболяването, стопаните, които искат да отглеждат прасета в двора си, трябва да спазват определени правила, припомни д-р Илиян Драмалиев от Областната дирекция за безопасност на храните. Представителите на общините, горските стопанства, полицията и други институции вече са запознати с промените в Закона за ветеринарномедицинската дейност, във връзка с регистрацията на личните стопанства. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.11.13", "title": " Два случая на африканска чума по свинете в Разградско"}
{"url": "https://trud.bg/%d1%84%d0%b5%d0%b4%d0%b5%d1%80%d0%b5%d1%80-%d0%b8-%d0%b4%d0%b6%d0%be%d0%ba%d0%be%d0%b2%d0%b8%d1%87-%d0%b2-%d0%b1%d0%b8%d1%82%d0%ba%d0%b0-%d0%b7%d0%b0-%d0%be%d1%86%d0%b5%d0%bb%d1%8f%d0%b2%d0%b0%d0%bd/", "text": "Новак Джокович и Роджър Федерер ще се срещнат за пръв път след паметния финал на „Уимбълдън“ през юли. Тогава сърбинът спечели титлата, а специалисти и фенове наредиха сблъсъка сред най-великите в историята на тениса. Утрешната среща на двамата гиганти няма да е за неувяхваща слава, а за… оцеляване на АТП финалите в Лондон.  До този сценарий се стигна, след като Доминик Тийм победи последователно двамата, за да си осигури първото място в група „Бьорн Борг“. Вторият успех на австриеца дойде в истинска драма с Джокович – 6:7 (5), 6:3, 7:6 (5).  „Не мисля, че съм играл много такива мачове – призна Ноле след загубата. – Съперникът ми наистина игра на максимума във всички точки. Направо смачка топката с ударите си. Знам, че може да играе много силно, но този път беше феноменален. Мога само да му сваля шапка.“  Така двамата от „голямата тройка“ останаха с по една победа над италианеца Матео Беретини и ще определят другия полуфиналист от групата.  „След загубата на „Уимбълдън“ ми трябваха няколко дни, за да се възстановя психически – призна Федерер. – Сега ще видим дали онзи спомен ще ми се отрази в предстоящия мач.“  Джокович пък предпочете да гледа прагматично на новия сблъсък.  „Имам късмет, че това е групова фаза и оставам в играта след загубата от Тийм – отбеляза сърбинът. – Победителят продължава, а загубилият отпада. Предишният мач няма значение.“", "date": "2019.11.13", "title": " Федерер и Джокович в битка за оцеляване"}
{"url": "https://trud.bg/%d0%b5%d0%b4%d0%b8%d0%bd-%d0%bb%d0%b5%d0%b2-%d0%b7%d0%b0-%d0%bf%d1%80%d0%b5%d0%b3%d0%bb%d0%b5%d0%b4-%d0%bf%d1%80%d0%b8-%d0%b4%d0%b6%d0%b8%d0%bf%d0%b8%d1%82%d0%be-%d0%b4%d0%b0-%d0%bf%d0%bb%d0%b0%d1%89/", "text": "Настояват да се намалят с минимум 10% прогнозните хоспитализации От Българския лекарски съюз (БЛС) искат да се въведе един лев потребителска такса за преглед на дете при личния лекар, а държавата да доплаща 1.90 лева, както е при пенсионерите. Това съобщи зам.-председателят на съюза доктор Николай Брънзалов преди преговорите по Националния рамков договор (НРД) с Националната здравноосигурителна каса (НЗОК). “Предназначението на потребителската такса е да се спре свръхпотреблението и да се дофинансира съответното лечебно заведение за извънболнична помощ”, каза още д-р Брънзалов. Във вторник  депутатите приеха на първо четене законопроекта за Бюджет 2020 за НЗОК, който предвижда средствата за касата да нараснат с  445 млн. лв. и да достигнат 4,447 млрд. лева. От Българския лекарски съюз настояват част от предвидените допълнителни 200 млн. лева в бюджета на НЗОК за следващата година да отидат за повишаване на цените на 220 клиничните пътеки, но и да се намалят с минимум 10% прогнозните хоспитализации за следващата година. Председателят на БЛС д-р Иван Маджаров посочи, че не може болниците да бъдат принуждавани да увеличават хоспитализациите, за да набавят средства за заплати на персонала си. Сред предложенията на съюза е и между 30 и 35% от приходите по клинични пътеки да бъдат предназначени за заплати на лекарите и медицинските специалисти, работещи в болниците.", "date": "2019.11.13", "title": " Един лев за преглед при джипито да плащат децата\t"}
{"url": "https://trud.bg/%d1%81%d0%bb%d0%b0%d0%b3%d0%b0%d1%82-%d0%b1%d0%b4%d1%81-%d0%bd%d0%b0-%d1%80%d1%8a%d0%b6%d0%b5%d0%bd%d0%b8%d1%8f-%d0%b8-%d0%bf%d1%8a%d0%bb%d0%bd%d0%be%d0%b7%d1%8a%d1%80%d0%bd%d0%b5%d1%81%d1%82%d0%b8/", "text": "Ръженият, ръжено-пшениченият и пълнозърнестият хляба вече ще се правят по стандарт. Предстои следващата седмица трите стандарта да бъдат одобрени от Българската агенция по безопасност на храните, потвърдиха от агенцията за “Труд”. Очаква се изпълнителният директор на БАБХ да ги одобри. Досега утвърден стандарт “България” има за белия, типовия и хляба “Добруджа”. Новите стандарти ще влязат в сила от началото на следващата година. очаква се от тогава родните хлебопроизводители да започнат производство на трите вида хляб по новите стандарти и те да се появят в магазина. Хлябовете, които носят печата стандарт “България”, трябва да отговарят на точно определени изисквания.  Те не съдържат никакви консерванти и добавки. Техните рецептури са прости – съдържат брашно, квас или мая, щипка сол за стабилизатор на химичните процеси и вода. Националният браншови съюз на хлебарите и сладкарите сме собственици на марката.", "date": "2019.11.13", "title": " Слагат БДС на ръжения и пълнозърнестия хляб"}
{"url": "https://trud.bg/%d0%bf%d1%80%d0%b5%d0%b4%d0%bb%d0%b0%d0%b3%d0%b0%d1%82-%d0%bf%d0%be-%d0%b2%d0%b8%d1%81%d0%be%d0%ba-%d0%b0%d0%ba%d1%86%d0%b8%d0%b7-%d0%b7%d0%b0-%d1%86%d0%b8%d0%b3%d0%b0%d1%80%d0%b8%d1%82%d0%b5/", "text": "Системи за отчитане на енергийните продукти Повишаване на акциза за цигарите през всяка от следващите три годни предлага депутатът от Обединени патриоти Емил Димитров. Идеята му е минималният акциз за цигарите от 1 януари 2020 г. да бъде 182,50 лв. за 1000 къса, при 177 лв. в момента. През следващите две години акцизът да бъде увеличен на 188 лв. и 193,50 лв. за 1000 къса предлага още Емил Димитров. В момента акцизът върху цигарите е на минималното за ЕС ниво, посочва той в мотивите си. Като освен това предлага да се увеличи фиксираната част от акциза за цигарите за сметка на намаление на пропорционалната. За 2020 г. акцизът да бъде 116,50 лв. за 1000 къса плюс 23% от цената, иска Емил Димитров. Предложения преди насроченото за четвъртък гласуване на промените в данъчните закони от бюджетната комисия към парламента, са внесени и от депутати от ГЕРБ, ДПС и БСП. Автоматите на самообслужване да не дават касови бележки, а стойността на стоката или услугата да се изписва само на екрана им и да се записва във фискалната памет, предвиждат част от предложенията на председателя на бюджетната комисия Менда Стоянова и група депутати от ГЕРБ. Складовете с горива ще трябва да поставят камери, които да заснемат всички влизащи и излизащи цистерни, предлага още Менда Стоянова. Предприятията, които са освободени от акциз, но използват енергийни продукти, пък ще трябва да поставят автоматични системи за отчитането им. Тук влизат например предприятия за разредители и етерични масла. Разходите на частни фирми за ремонт на държавна инфраструктура да се признават за разход, а освен това за този актив компаниите да може да начисляват и амортизации, предлагат още от ГЕРБ. Предложението на Министерски съвет, прехвърлянето на акции, които дават право на собственост върху нов имот, да се облага с ДДС, да отпадне, предлага Менда Стоянова.", "date": "2019.11.13", "title": " Предлагат по-висок акциз за цигарите\t"}
{"url": "https://trud.bg/%d0%b1%d0%b0%d0%bd%d0%ba%d0%be%d0%b2-%d1%88%d0%b5%d1%84-%d0%be%d0%b1%d1%80%d0%b0-%d1%82%d1%80%d0%b5%d0%b7%d0%be%d1%80%d0%b0-%d0%b8-%d0%b8%d0%b7%d0%b1%d1%8f%d0%b3%d0%b0/", "text": "Предполага се, че се укрива в Босна Директор на банка в хърватския град Върлика опразнил трезора и избягал, съобщава местната преса. Кражбата била открита в понеделник, когато шефът, чието име не се съобщава, не се явил на работа. Колегите му опитали безуспешно да се свържат с него, след което помислили, че може да е нападнат и дори отвлечен. Но драстично променили мнението си, когато отворили трезора и видели, че той е празен. От него липсвали 11 милиона куни (близо 1,5 милиона евро) в местна и чуждестранни валути. Служители на банката уведомили полицията, която опитва да проследи беглеца. Смята се, че той е обрал трезора още в петък, след което имал два дни на разположение, за да планира и изпълни бягството си. Предполага се, че се укрива в съседна Босна.", "date": "2019.11.13", "title": " Банков шеф обра трезора и избяга"}
{"url": "https://trud.bg/%d0%b5%d0%ba%d0%b0%d1%82%d0%b5%d1%80%d0%b8%d0%bd%d0%b0-%d0%b7%d0%b0%d1%85%d0%b0%d1%80%d0%b8%d0%b5%d0%b2%d0%b0-%d0%bf%d1%80%d0%b5%d0%b4%d1%81%d1%82%d0%b0%d0%b2%d0%b8-%d0%b2%d1%8a%d0%b7%d0%bc%d0%be/", "text": "Вицепремиерът и министър на външните работи Екатерина Захариева представи възможностите за бизнес между Намибия и България пред представители на правителството на африканската страна, съобщиха от МВнР.  В рамките на своето двудневно официално посещение и след срещите си с президента Хаге Готфрид Гейнгоб и министър-председателя Сара Кугуингелуа, българският първи дипломат проведе обстойни консултации със своя колега – вицепремиера и министър на международните отношения и сътрудничеството г-жа Нетумбо Нанди-Ндаитва, в които се включиха от намибийски страна още министърът на финансите, на околната среда и туризма, на икономическото планиране, зам.-министърът на висшето образование, обучението и иновациите, зам.-министърът на вътрешните работи и миграцията.  “Голяма чест за мен е да съм първият външен министър на България, посетил вашата страна. Земеделието, хранителната промишленост и фармацевтичната индустрия, включително производството на лекарства за ветеринарната медицина, са сред секторите, в които може да си партнираме”, каза Захариева. Тя изтъкна, че отношенията ни имат потенциал и в енергетиката – тъй като България вече е натрупала голяма експертиза във възобновяемите енергийни източници, които Намибия също има планове за експлоатира ефективно.  “Може да ви предадем нашия опит във финансирането на стартиращи бизнес компании и в иновациите. Предлагаме много добро висше образование по информационни технологии и аграрно инженерство. Необходимо е да се фокусираме върху професиите, от които бизнесът се нуждае. Нашият бизнес е отворен за сътрудничество и би се съгласил да вземе на стаж младежи от вашите държави като МВнР може да съдейства за издаване на краткосрочни визи за обмяна на опит и стажове”, изтъкна българският вицепремиер.  “По време на нашата борба за самоопределение и независимост вие ни оказахте незабравима помощ –  България обучи в своите университети редица представители на нашето освободително движение, които сега заемат ръководни постове в държавното управление или в частния бизнес – каза вицепремиерът и външен министър на Намибия г-жа Нетумбо Нанди-Ндаитва. – Днес в Южноафриканската общност за развитие (SADC), състояща се от 16 държави, ние представляваме пазар от 190 милиона души, който би бил интересен за българския бизнес. Очаквам ръст на търговията и ваши бизнесмени да посетят страната, специално за България визи се издават вече при пристигане в Намибия, за да могат всички ваши съграждани да бъдат максимално улеснени.” Намибийският вицепремиер изтъкна, че очаква ръст на туристите от България и конкретни стъпки за инвестиции в селското стопанство, минната индустрия, както и проучване на българския опит в подобряването на услугите в сферата на туризма. “Миналата седмица стартирахме програма за финансиране на млади предприемачи с помощта на частния бизнес и ще се радваме да проучим опита на България във финансирането на старт-ап компании”, каза и министърът на финансите Кале Шлетвайн.  По информация на българското Министерство на образованието и науката у нас в момента се обучава само един български студент от Намибия, а вицепремиерът и външен министър на Намибия разкри кой е той – нейният син. Тя изяви желание повече младежи да го последват и да възстановят една традиция, благодарение на която България днес има много свои приятели в държавната администрация и частния бизнес на Намибия, които са  учили у нас.  Българската страна връчи финализиран проект на меморандум за сътрудничество в културата, а намибийската – споразумение за обмен в образованието. Двете страни постигнаха съгласие и за сключване на рамковото споразумение за секторно сътрудничество. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.11.13", "title": " Екатерина Захариева представи възможностите за бизнес с България пред правителството на Намибия"}
{"url": "https://trud.bg/%d0%b4%d0%b5%d0%bc%d0%b5%d1%82-%d0%b9%d0%be%d0%b7%d0%b4%d0%b5%d0%bc%d0%b8%d1%80-%d0%b8%d1%81%d0%ba%d0%b0%d0%bb%d0%b0-%d0%b4%d0%b0-%d1%81%d1%82%d0%b0%d0%bd%d0%b5-%d0%b0%d0%b4%d0%b2%d0%be%d0%ba%d0%b0/", "text": "Чаровната актриса Демет Йоздемир, която се превъплъщава в образа на Санем в поредицата „Свободен дух“, излъчвана по bTV всеки делничен ден от 18 часа, е могла да стане адвокат, но става звезда на романтичните комедии.  Дълго време, като момиче, тя мечтаела да стане правист, но любовта към сцената надделява. Като ученичка започва да посещава танцово студио, после започва да се снима в музикални клипове, реклами и най-накрая получава една от главните роли в сериала „Ще ти издам една тайна“, който не се превърна в голям хит, но самата Демет го смята за успешен старт в кариерата си, защото се убеждава, че е избрала правилната професия – да е актриса. Истинска слава й донася участието в романтични комедии, които турските зрители гледат през лятото, докато драматичните поредици излизат във „ваканция“. Първото й участие с главна роля в подобен сериал е в „Ягодова поляна“, който няма особен успех, но приковава вниманието на зрителите към актрисата. Вторият е „Стая 309“, който е първият сериозен пробив на Демет в света на жестока конкуренция в турския шоубизнес. Играта с екранния й партньор Фуркан Палалъ е толкова въздействаща, че зрителите веднага им приписаха романтична връзка и извън екрана. Роли Въпреки,че ролите й са романтични, Демет, не иска да играе само това. Освен това в началото на кариерата си вече и пресъздала сложния характер на руската аристократка Алина Соколова в сериала „С Русия в сърцето. Проектът се оказа провал в турския ефир,но благодарение на големите имена в каста като Къвавч Татлъту, Фахрие Евджен и други, успешно е продаден в чужбина. Сега новият сериал, в който се снима Демет Йоздемир – „Моят дом“ ще й позволи да реализира мечтата си да играе момиче с много проблемна психика, станало свидетел на убийството. Реклама Както всяка популярна звезда, Демет е обект на внимание от най-големите козметични и модни марки, опериращи на турския пазар. Наскоро сключи много изгоден договор с марката за грижа за косата Pantene, за което ще получи хонорар от 3 милиона турски лири. Журналистите отбелязват, че Демет надминава с три пъти Неслихан Атагйл, която получи „само“ 1 милион лири за реклама на същата марка. Личен живот Успешните сериали неизбежно водят до множество клюки за предполагаемите романи на техните главни герои на снимачната площадка. На Демет й приписваха романи с почти всеки неин партньор, обаче тя е доста сдържана и не е склонно да даде отдушник на чувствата. Демет имаше само два романа, които официално потвърди – с нейният партньор в сериала „Ягодова поляна “ Юсуф Чим и актьорът Сечкин Йздемир. Уви,и двете връзки бяха неуспешни, а дали е имала любовна история с Джан Яман от „Свободен дух“, все още е догадка.", "date": "2019.11.13", "title": " Демет Йоздемир искала да стане адвокат"}
{"url": "https://trud.bg/%d0%b6%d0%b8%d0%b2%d0%ba%d0%be-%d1%82%d0%be%d0%b4%d0%be%d1%80%d0%be%d0%b2-%d0%ba%d0%bc%d0%b5%d1%82-%d0%bd%d0%b0-%d1%81%d1%82%d0%b0%d1%80%d0%b0-%d0%b7%d0%b0%d0%b3%d0%be%d1%80%d0%b0-%d0%bf%d1%80%d0%b5/", "text": "Не може с ниски данъци да имаш модерни градове Кметът на Стара Загора Живко Тодоров пръв обяви, че спечеленият трети мандат му е последен като градоначалник. Това стана веднага след като премиерът и лидер на ГЕРБ Бойко Борисов, каза че кметовете от партията му ще бъдат издигани за поста до 3 мандата. Тодоров подкрепи и финансовия министър Владислав Горанов в призива му кметовете да преценят нивата на местните данъци, а ако са ниски – да ги увеличат, а не да искат пари от държавата. Живко Тодоров беше избран още на първи тур с почти рекордните 69 процента. Какво следва в работата му до 2023 година? – Премиерът Борисов Ви смъмри тези дни, когато закъсняхте за националната среща на ГЕРБ в НДК, господин Тодоров. Какво Ви забави?  – Бях сутринта на клетва за началото на новия мандат и затова се забавих. За 9,00 часа беше насрочена тържествената сесия на Общинския съвет в Стара Загора. Няма как човек да е винаги навреме и на две места, когато има служебни ангажименти. – Започнахте мандата си – трети поред и последен.   – Да. Вече са раздадени всички задачи и работим с пълна сила. Предизборната програма се работи и през следващите месеци ще стартираме основните обекти, които сме обещали на старозагорци. За нас като общинска администрация е важно да подготвим добър бюджет, за да може хората да получат и придобивките, които сме обещали. Важно е да подготвим и града за зимата, а и впоследствие да сме в готовност за ремонтите напролет. – Вие пръв казахте, че сте съгласен с премиера и лидер на ГЕРБ, че 3 мандата са достатъчни за един кмет. Да Ви кажа честно, на някои кметове и един им е много, не мислите ли? А в същото време виждаме, че кметове като Вас имат перспектива и за следващ мандат, просто хората ви искат. Не е ли много аритметично това ограничение на мандатите?  – Моето мнение е, че не трябва да има автоматично ограничение за всички общини. Смятам, че няма да е честно. На много места има по-малки общини, в които трудно може да се намерят хора, които да поемат управлението, а и да се справят успешно с него. Знаете, че липсата на кадри в цялата страна е много сериозна. За мен ограниченията в мандатите не би следвало да е основно правило, а по-скоро всеки за себе си може да прецени докъде му стигат амбициите и възможностите. За себе си считам, че влизайки в третия мандат, той наистина трябва да ми бъде последен, от гледна точка на това, че аз самият съм човек, който търси нови предизвикателства. Бих се радвал да намеря такива. – Тогава какво бихте препоръчал на ГЕРБ – идеята за ограничението в трите мандата да бъде препоръчителна, а не задължителна, така ли?   – Да, по-скоро да не засяга всички. Хубаво е да има смяна там, където има умора. Хубаво е да има освежаване при тези, които не се чувстват в кондиция да продължат, или там, където не се приемат добре от хората. Но като абсолютно правило не бива да се ползва. – Старозагорци Ви харесват като кмет. Как успявате да задържите този рейтинг? Къде се научихте да „кметувате“?  – Не съм бил в училище за кметове (смее се). Старая се винаги да чувам хората, да решавам бързо техните проблеми, защото те очакват и това от мен. Старая се винаги да съм здраво стъпил на земята. Обичам града си и искам той да се развива в правилната посока. Искам старозагорци да се гордеем с града си. – С какво започвате деня си? Как разпределяте времето си?  – С оперативка, за да мога да разпределя задачите, които съм прегледал от предната вечер. Имам навика вечер да правя план за следващия ден, защото така човек отива подготвен на работа. Денят е загубен, ако сутрин не знаеш с какво да започнеш. Затова и винаги си организирам приоритетите и след това ги обсъждаме заедно с екипа и администрацията и служителите да работят ежедневно по тях. – Какво сте си поставил за цели до 2023 година за Стара Загора?  – Ключовите ми цели са да се разкрият нови и високоплатени работни места в града чрез индустриалната зона, която вече започва да работи. Другата ми цел е да построим многофункционална зала за концерти, събития и за спортни мероприятия и от гледна точка на инфраструктурата, образованието и културата да постигнем много успехи. Предстои обновяване на зоопарка в Стара Загора, Летния театър, площадът зад универсалния магазин в града, т.нар. Руски пазар, който също трябва да бъде реновиран. Това са конкретни проекти, които са заложени в плана ни, както и съпътстващи по-малки проекти, планираме и закупуването на електрически автобуси. Оптимист съм за Стара Загора през следващите няколко години. – А срещу всички тези проекти какво пише в графата „разходи“?  – Разходите не са малко, но благодарение на европейските програми и благодарение на държавата, която помага и лично на премиера Борисов, смятам, че ще се справим. Никога не сме били от тези, които мрънкат излишно. Гледаме да се оправяме с това, което имаме. И да бъдем по-ефективни с конкурентни търгове, за да свалим цените така, че крайният резултат да бъде в полза на хората – оптимална цена и добро качество. Когато се харчат обществени средства, те наистина трябва да бъдат разумно разпределени и използвани, защото виждам на много места в страната на какви цени се работи. Трябва да ви кажа, че според мен има места, където се работи на прекалено високи цени. – Искате да кажете, че ваши колеги кметове харчат безразсъдно и с прекалено лека ръка обществени пари за градски проекти?   – Да. Точно така. – Финансовият министър Владислав Горанов каза преди дни, че кметовете трябва внимателно да преценят местните данъци и такси. Знаете ли какво се случи, когато от „Труд“ попитахме колегите Ви планират ли повишение – половината се скриха и не си вдигаха телефоните. Колко по-ниски са местните данъци и такси у нас, ако ги сравним с други държави на база съотношение заплати-данъци и на база абсолютна сума?  – На база абсолютна сума са в пъти. Има страни, в които местните данъци и такси са 10 пъти по-високи. По-ниски данъци от тези в България няма – аз съм си правил проучване поне за страните от Европейския съюз. Това ни показва само едно – популизмът по този въпрос трябва да бъде оставен настрани и трябва да гледаме реално на въпроса. Ако искаме да предлагаме добри услуги и ако искаме да имаме добри пътища, тротоари и развиващи се общини, тези общини трябва да имат приходи. Учудвам се от много колеги, които казват, че трябва да свалят данъците. Добре, ще ги свалят, но утре ще имат по-малко приходи, съответно ще имате и по-малко средства за облагородяването и модернизирането на градовете си. А хората искат улиците да са чисти, междублоковите пространства да са уредени, градският транспорт да е модерен и шорокообхватен. Това няма как да се случи с намаляване на данъците. – Планирате ли промяна в местните данъци в Стара Загора през следващата година?   – Не. Но това не означава, че при следващите бюджети няма да го направим, ако има тази необходимост. – Колко зависими са българските общини от централната власт?   – Много са зависими. Защото реалната реформа по финансовата децентрализация в България още не е проведена. Тази реформа би позволила процент от приходите като данък „печалба“, например, да влиза в общинските бюджети. Според мен това е необходимо да се случи през следващите години. Общините са много зависими все още от централния бюджет, защото правителството събира всички тези данъци и като ДДС, и други, да не ги изброявам, а впоследствие преразпределя към общините под формата на субсидия, чрез постановления на Министерския съвет и т. н. – И като говорим за децентрализация, в каква посока според Вас трябва да се случи тя и реалистично ли е да стане факт през 2021 година?  – Ако започне да се работи утре и има политическо решение – би било възможно. Но на този етап не съм видял такова. – Какво пречи за вземането на такова решение?  – Според мен всяка една такава реформа създава определени негативни нагласи в централното управление, защото то трябва да се откаже от приходи за сметка на общините. Бюджетната рамка, която всяка година държавата прави се основава на данъците, които събира. Ако се откаже от част от тях, трябва да се съкрати националната бюджетна рамка. – Готов ли сте да инициирате такъв разговор с финансовия министър и с кметове?  – Да. Ние сме готови винаги да обсъждаме темата и в рамките на Националното сдружение на общините на Република България (НСОРБ), но трябва да се тръгне от по-далеч. Преди няколко години поисках глобите от превишена скорост от камери, които са на територията им, да влизат в общинския бюджет. Но до този момент това мое предложение не е прието. Считам, че това би било добре както по отношение на пътната безопасност, така и за приходите в съответната община – кметовете да могат да глобяват за превишена скорост, включително. Ако това стане, когато влизате в Стара Загора, например, няма да ви посрещаме с няколко гърбици на асфалта, а ще има камери. И ако превишите скоростта, ще ви снимаме и ще ви наложим глоба чрез постановление на кмета, която ще дължите на община Стара Загора. Още по-големият ефект ще е превенцията, защото така ще се спасят и много човешки животи. Много от пътните произшествия стават на територията на градовете. Много млади хора загиват по пътищата точно по общинската пътна мрежа – в отсечките между по-малките населени места. Ако тази реформа стана факт, то кметовете ще имат възможност да поставят на съответните ключови места камери и да глобяват ежедневно нарушителите. Това от своя страна с времето ще доведе до една по-добра пътна култура. В момента това се прави от патрулите на „Пътна полиция“, но има прекалено малко патрули. Самите градове не са опасани от камери. Дори в София камерите не дебнат за превишена скорост – на „Орлов мост“ има камера, но до Софийския университет – камера за скорост няма. Ако това се даде като правомощия на кметовете, те биха могли да монтират камери и за скорост. – Има ли необходимост от реформа в НСОРБ? Каква е функцията на това сдружение, всъщност?  – Сдружението трябва да бъде по-активно. Когато се гледат законопроекти, трябва да бъде по-активно. Да настоява повече, за да могат да се решават реалните проблеми на хората, които са и проблеми на общините. Ще ви дам пример с шума – тази тема считам, че трябва да се постави на национално обсъждане. В момента органите, които констатират шум са органите на РЗИ. Съответно те налагат и глобите, които са по закон. Тези правомощия също могат да минат към кметовете. Същото е и с общинската полиция – в момента такава има на няколко места, но тя не е общинска полиция, а наемна полиция. Служителите u не се водят на щат към общината, а към МВР. Ние си плащаме всеки месец такса, за да наемаме тази полиция. Ако има истинска общинска полиция, тя ще бъде на щат към общината, служителите u ще имат определена численост и ще се назначават и освобождават от кмета. Така контролът ще бъде много по-добър, а гражданите – по-доволни. – Впрочем, как направихте този огромен ремонт на центъра на града, без да си навлечете хейта на собственици на кафенета и магазини? Нали знаете, че на други места ваши колеги ги е страх да разкопаят и тротоар дори?  – В интерес на истината имаше забавяне на този ремонт и се извиних на старозагорци, правя го и сега. Но е трудно да се реди гранит и да се направи качествено особено на такава голяма пешеходна зона. Благодаря за търпението на старозагорци. Резултатът днес е видим. – Как мотивирате служителите в общината да работят без чиновническите ръкавели?  – Старая се да ги мотивирам и емоционално – да са ангажирани работата си и да чувстват удовлетвореност. В общината не можем да дадем голямо възнаграждение, за да се стои на работа само заради заплатата. Моето разбиране е, че работата на хората от администрацията се върши добре, когато има афинитет към обществена дейност. Човек да се чувства като част от положителните промени, които се случват в града му. Нашият гост  Живко Тодоров е роден на 21 септември 1981 г. в Стара Загора. Завършва ГПЧЕ “Ромен Ролан” и СУ “Св. Климент Охридски”, специалност “Европеистика”. Експерт в изготвянето и управлението на проекти за кандидатстване по програми на ЕС. От 2011 г. е кмет на Стара Загора. ", "date": "2019.11.13", "title": " Живко Тодоров, кмет на Стара Загора, пред „Труд“: Общините са много зависими от централната власт"}
{"url": "https://trud.bg/%d0%b2%d0%b8%d0%b6%d1%82%d0%b5-%d0%b0%d0%ba%d1%86%d0%b5%d0%bd%d1%82%d0%b8%d1%82%d0%b5-%d0%b2-%d0%b1%d1%80%d0%be%d1%8f-%d0%bd%d0%b0-%d0%b2%d0%b5%d1%81%d1%82%d0%bd%d0%b8%d0%ba-%d1%82%d1%80-13/", "text": "Край на схемата с фиктивни строежи Внесох в регионалното министерство предложения за първия пакет от мерки за промяна в законодателството, който да доведе до затваряне на вратички съществуващи в закона, които позволяват на някои недобросъвестни инвеститори да злоупотребяват. На първо място са изискванията за т.нар нежилищни сгради – общежития, апартаментни хотели, ателиета, за които има по-ниски изисквания за отстояния, както и за паркиране. Затова искам да се направят законови промени, които да не позволяват злоупотреби с тези възможности”, каза пред “Труд” столичният кмет Йорданка Фандъкова.     Спазване на закона е единственият начин да развиваме градовете С промените в ЗУТ ще защитим правата на крайните клиенти, казва главният архитект на София Здравко Здравков в интервю за „Труд“.       ТЕЛК трябва да умре, за да живеят хората с увреждания Това е една социалистическа уравниловка, която отказва да прогледне отвъд формалната медицинска диагноза и да съзре човешката съдба – коментар на Петър Кичашки.       Атанас Добрев – Пето поколение лидер Силует на главния изпълнителен директор на “Виваком” Атанас Добрев         Ще седне ли Пенс в стола на американския президент В Белия дом има определен служител, който се противопоставя на „лудите идеи“ на Доналд Тръмп и се твърди, че е подкрепен от вицепрезидента на САЩ Майк Пенс. Това е посочено в книгата „Предупреждение“ от определен анонимен служител на американската администрация. Пенс с думи запазва лоялност към шефа си, но фигурата му представлява голям интерес в условията на политическата криза, която се развива във Вашингтон. – анализ на Александър Братерский, Gazeta.ru.", "date": "2019.11.13", "title": " Вижте акцентите в броя на вестник „Труд“ в четвъртък, 14 ноември 2019"}
{"url": "https://trud.bg/%d0%ba%d1%80%d0%b0%d0%b9-%d0%bd%d0%b0-%d1%81%d1%85%d0%b5%d0%bc%d0%b0%d1%82%d0%b0-%d1%81-%d1%84%d0%b8%d0%ba%d1%82%d0%b8%d0%b2%d0%bd%d0%b8-%d1%81%d1%82%d1%80%d0%be%d0%b5%d0%b6%d0%b8-%d0%be%d0%b1%d0%b7/", "text": "Искаме хората да не останат излъгани от предприемачите Столичният кмет Йорданка Фандъкова се зае да изпълни едно от основните си обещания в предизборната си програма – спиране на презастрояването в София.  “Внесох в регионалното министерство предложения за първия пакет от мерки за промяна в законодателството, който да доведе до затваряне на вратички съществуващи в закона, които позволяват на някои недобросъвестни инвеститори да злоупотребяват. На първо място са изискванията за т.нар нежилищни сгради – общежития, апартаментни хотели, ателиета, за които има по-ниски изисквания за отстояния, както и за паркиране. Затова искам да се направят законови промени, които да не позволяват злоупотреби с тези възможности”, заяви пред “Труд” Фандъкова. По думите є, тези злоупотреби водят до проблеми за градската среда и паркирането и до проблеми на бъдещите собственици. “Хората са идвали при нас за да търсят решение, защото когато живеят в нежилищна сграда не могат да се регистрират на постоянен адрес, което не им позволява децата им да кандидатстват или да имат предимство в детските градини и училищата. Ползват промишлен ток, което значително оскъпява живота им”, посочи Фандъкова. Това е първият пакет с промени в Закона за устройство на територията (ЗУТ), който кметът на София внася в  Министерство на регионалното развитие и благоустройството. Ще бъде сформирана работна група между ведомството на регионалния министър Петя Аврамова и Столична община със специалното участие на главния архитект на София Здравко Здравков и специалисти от Университета по архитектура, строителство и геодезия (УАСГ). “Възложили сме и разработване на втори пакет, който да помогне за увеличаване на отстоянията при строителството на сгради в жилищните райони, което да позволи повече въздух в кварталите и спасяване на част от зелените площи. Възложили сме на преподавателите в УАСГ да разработят, така че да бъдем конкретни”, каза още Фандъкова. “Искаме хората да не останат излъгани от предприемачите, а още при купуването да има яснота – дали купувате жилище или офис. Има редица сгради които се одобряват като ателиета, в същото време тези обекти са с табела на тях “продавам жилища”. Хората купуват тези жилища и в един момент установяват, че не могат да получат адресна регистрация. Вратичката трябва да бъде премахната”, категоричен бе арх. Здравков. “Нашето предложение е ателието да отпадне изобщо от правния мир като един архаизъм”, посочи още арх. Здравков. Той припомни, че законът не действа със задна дата, става дума за нови обекти, който ще се разрешават. Хората, които живеят в момента в ателиета няма да им се прекратят правоотношенията. Те ще продължат да живеят в ателиета, но трябва да са наясно, че това са обекти за нежилищни нужди и ако някой ги е подвел, този който им е продал жилището да си носи отговорността. “Не виждам начин да се създаде възможност за процедури тези ателиета да минат в нова регулация като жилища.  При вторична продажба на ателиета, по нотариален акт собствениците ще продадат ателие. За нас като администрация е важно да се създаде възможност да не подвеждат предприемачите хората. Един ден когато видите, че на обекта стои табела “продавам жилище, а всъщност сградата е ателие, да не останете изненадани когато ви дойде сметката за ток или трябва да плащате данъци като за обект за обществено обслужване. Тези мерки предприемаме, за да може всички които купуват самостоятелни обекти да са наясно дали притежават жилища или офис”, заключи главният архитект на столицата. Йорданка Фандъкова:  Имам подкрепата на МРРБ Имах разговор с министър Петя Аврамова и със зам.-министър Николай Нанков. Те са съгласни и напълно подкрепят предложенията ни. Поеха ангажимент да се сформира работна група, която в кратко време да формулира законовите промени и да ги внесе в Народното събрание, защото кметът няма право на законодателна инициатива, но през министерството или през народни представители правим предложения. Вече имахме подкрепа в НС-преди година ни половина направихме промени в ЗУСО, които ограничиха използването на ъглови имоти за високо строителство. Столична община ще регламентира размера на паркоместата в паркингите и гаражите в жилищните сгради. Желанието е да се регламентира тази дейност и да се въведе регистър, в който да се въведат всички тези системи и всяка година да се подлагат на технически преглед, както е при асансьорите, за да се избегнат злоупотреби и инциденти.", "date": "2019.11.13", "title": " Край на схемата с фиктивни строежи (Обзор)\t"}
{"url": "https://trud.bg/%d0%bf%d0%be-%d0%b2%d0%b8%d0%bd%d0%b0-%d0%bd%d0%b0-%d0%b1%d0%be%d0%b1%d0%b8-%d0%bb%d0%b0%d0%b7%d0%b0%d1%80%d0%be%d0%b2/", "text": "Той изчезна от общественото пространство, като сутрешна черноморска мъгла след изненадващ бриз. Изглеждаше като един подлистник в брошурата на Бойко Борисов и нищо повече. Довяха го, отвяха го. Но тези дни бившият президент Росен Плевнелиев се спусна от Сапун планина (Витоша, б.р.), като извратен ноемврийски фьон. Извратен, защото през ноември рядко има такъв южняк. „Долнякът“, както наричат фьона по някои родопски места, освен да носи гола вода по тиквените ниви, обостря и психичните разстройства – чувство за величие, за божественост, а понякога и за декоративност. В някои северни държави едно престъпно деяние, извършено по време на подобно метеорологично явление, се приема със снизхождение в съда. Плевнелиев се появи и вършее из всички телевизии и няма спиране. Усещането е като да са ти продали фалшиво дистанционно. Натискаш бутон – усмивката на Плевнелиев, натискаш друго копче – усмивката на Плевнелиев, усмивка, усмивка, и пак усмивка, докато се озъбиш. Лично аз обвинявам Боби Лазаров – прекрасният репортер, а и сега водещ на „Прогнозата за времето“ по бТВ. Боби можеше да отстъпи тази позиция на Плевнелиев и тази саможертва щеше да бъде за благото ни – поне телевизионният ефир щеше да се изчисти. Плевнелиев би бил прекрасен водещ на „Времето“, макар да е извън времето и пространството – има нужната усмивка, може да ходи и наляво, и надясно, без да пада. Това най-много му се отдава в идеологически аспект. Дежа-вюто на опита ми показва, че когато един позабравен политик се завърти из медиите, нещо се върти около него. Звучи ми като ново назначение – нещо важно, нещо толкова важно, като позиция и пари, в същото време толкова безсмислено, че можеш да живееш спокойно само с кулинарните риалити програми и прогнозите за времето. Президентът Плевнелиев се появи като джокер „Обади се на приятел!“ Във всичките си изказвания по темите около изборите, Плевнелиев изглеждаше като многоточие на Бойко Борисов и затова изглеждаше толкова нелепо и обидно за позицията, която някога е заемал. Как може да си бил президент и днес с удоволствие да се правиш на партиен паж? Не можеш да говориш за местни избори, като активист от регионална структура. Не можеш да говориш като пиар на назначена без идея агенция. Президентската институция е по-важна от името, по-важна от партията, по-важна от дневния тренд. За мен е обидно непонятно поведението на президента. Две неща: когато си държавен глава – това е до гроб, мислиш за целия народ – леви, десни, декласирани. Когато имаш минало, ако обичаш не се прави на новороден. Ето какво фьонът Плевнелиев продуха в пространството, покрай местните избори. Плевнелиев: „Демократична България“ играха мълчаливо, но заедно с Мая Манолова на втория тур. Те водиха кампания месеци наред, в която оплюваха непрестанно ГЕРБ. Не казаха добра дума нито за газовия интерконектор, нито за F-16“. Грешка! Всичките гласове на „Демократична България“, които отидоха успешно за техните районите кметове, но не отидоха за кмет на София, бяха достатъчно да свалят ГЕРБ от София. Но ето какво отговориха демократите: „С недоумение приемаме опитите за внушения, че сме леви и „деца на бивши комунисти“ и от президента на ГЕРБ – Росен Плевнелиев, чийто баща е бил секретар на ОК на БКП в Благоевград, а самият Плевнелиев е бил щатен комсомолски секретар“, се посочва още в позицията“. От мен да знаете, тия са най-охлювестите в политиката. Ако беше времето на Иван Вазов, Росен Плевнелиев спокойно можеше да каже: „Господа, тук се пръскат революционни идеи против държавата на негово величество султана. Аз не мога да остана тука и излазям“. А за F-16? „Демократична България“ първо не разбират от самолети, а от любов към САЩ. Това, което и аз съм писал, че тепърва ще започнем да доплащаме за бентлитата на отбраната, се случва. Вече са заложени нови 300 милиона за инфраструктура и това е началото и както съм предсказвал, тази сделка ще ни доближи до външния дълг на Живков. А в същото време „Инфекциозна болница“ в Пловдив разнася инфекции, защото няма някакви си дребни в бюджета. И само това ли е? Никога предишни президенти не са се нахвърляли срещу свои предшественици или наследници. „Апелирам към държавния глава да се възползва от конституционното си право и да отложи избора на нов главен прокурор“, заяви Плевнелиев в края на октомври. А когато Румен Радев се възползва от това си право, Росен Плевнелиев го разкритикува. Боби, Боби! Ако Плевнелиев беше станал синоптик, печалбата щеше да е за всички – щеше да ни спести политическите си манипулации, които са на нивото на човек, подмамил гастарбайтери в Германия и Белгия и след това да ходи да събира комисионните от спалните им. Жалко е, че не знае къде е черната дупка. А трябва, защото действа на обществото като ГЕРБ – Гастроезофагеална рефлуксна болест. Получаваш киселини, един вид.   Под знака на Меркурий Боби Лазаров е по-добър от Плевнелиев, обаче Росен не е виновен. Боби може да говори и за прогноза, и за Меркурий, и за черни дупки, и за магнитни бури. А най-важното е, че на Боби Лазаров може да се вярва за всичко, дори когато ти разказва, че на планетата XY378-MegaYakPich произвеждат най-чистия коняк в Галактиката, а Стопаджията е поръчал свежо телешко от Марс. Прогнозата е като добрата политика. Ако има срещу теб има професионалист, есента винаги е хубава. * Заглавието е вдъхновено от стиха на Иван Ланджев “По вина на Боби Фишер”", "date": "2019.11.13", "title": " По вина на Боби Лазаров*\t"}
{"url": "https://trud.bg/%d0%bf%d1%80%d0%be%d0%ba%d1%83%d1%80%d0%b0%d1%82%d1%83%d1%80%d0%b0%d1%82%d0%b0-%d0%bf%d1%80%d0%be%d1%82%d0%b5%d1%81%d1%82%d0%b8%d1%80%d0%b0-%d0%be%d0%bf%d1%80%d0%b0%d0%b2%d0%b4%d0%b0%d1%82%d0%b5-6/", "text": "Апелативна прокуратура – София протестира оправдателната присъда, с която състав на Софийски апелативен съд е признал подсъдимия В.П. за невиновен по повдигнатото му обвинение – немарливо изпълнение на правно регламентирана дейност, представляваща източник на повишена опасност,   на четиринадесетгодишен пациент, съобщиха от държавното обвинение. Протестират се и изменените присъди спрямо другите подсъдими по делото – В.Ц.П. и Й.Ф. Тримата подсъдими са били предадени на съд от Софийска градска прокуратура по обвинение за извършено престъпление по чл. 123, ал. 1 от НК. На 14.06.2016 г., в дентален център в гр. София, подсъдимият В.П., в качеството си на стоматолог, осъществил хирургично лечение в устната кухина на А.И., като по негово решение вместо локална анестезия или локална анестезия и венозна седация, била приложена обща интубационна анестезия с анестетичен препарат „Севоран“. В резултат на тези действия било предизвикано състояние „малигнена хипертермия“ у пациента, което не било третирано своевременно, поради липса на единствения възможен антидот – лекарствен препарат „Дантролен“. Същият следвало да бъде приложен в максимално кратък период с цел избягване на летален изход. Вместо това пациентът бил транспортиран в УМБАЛСМ „Н.И.Пирогов“, където по-късно била констатирана смъртта му. Престъплението е било извършено в условията на независимо съпричиняване с д-р Й.Ф. (лекар-анестезиолог) и д-р В.Ц.П. (управител на денталния център). Първоинстанционният съд е осъдил подсъдимия В.П. на три години „лишаване от свобода“ с петгодишен изпитателен срок и наложил наказание „лишаване от право“ да упражнява професия „стоматолог“ за срок от пет години. Същите наказания са били определени и на другите подсъдими по делото. Състав на Софийски апелативен съд е отменил присъдата на Софийски градски съд, като оправдал подсъдимия В.П. изцяло по обвинението за извършено престъпление по чл. 123 от НК и намалил наложените наказания на В.Ц.П. и Й.М.Ф. от три години „лишаване от свобода“ с петгодишен изпитателен срок на една година „лишаване от свобода“ условно. Изцяло са били отменени наложените наказания лишаване от право да извършва дейност по управление, ръководство и контрол на лечебните заведения за В.Ц.П. и упражняване на професия „лекар-анестезиолог“ за Й.Ф. С протеста Софийска апелативна прокуратура предлага делото да бъде върнато за ново разглеждане от друг състав на съда, като той ще бъде допълнен след изготвяне на мотивите към присъдата на Апелативен съд – София. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.11.13", "title": " Прокуратурата протестира оправдателната присъда спрямо стоматолога, обвинен за причиняване на смъртта на 14-годишно дете"}
{"url": "https://trud.bg/%d0%b3%d0%be%d1%80%d0%b0%d0%bd%d0%be%d0%b2-%d0%bd%d0%b0%d0%b9-%d0%b4%d0%be%d0%b1%d1%80%d0%b8%d1%8f%d1%82-%d0%b1%d1%83%d1%84%d0%b5%d1%80-%d1%81%d1%80%d0%b5%d1%89%d1%83-%d0%ba%d1%80%d0%b8%d0%b7%d0%b0/", "text": "Ниската задлъжнялост и балансираният бюджет са най-добрият буфер срещу кризата. Това заяви от парламентарната трибуна финансовият министър Владислав Горанов, който представи основните параметри на фискалната рамка за догодина, предаде БНР. През бюджета обаче не се правят реформи, предупреди Горанов: „Очакванията самата фискална рамка да извършва структурни реформи е твърде амбициозно. От всеки един колега министър обаче зависи тази своеобразна годишна програма да бъде така добре изпълнена от техните администрации, че българските граждани да виждат смислена реализация на всеки един изхарчен лев, събран от техните данъци“. Държавният бюджет се обсъжда в пленарната зала на първо четене. Той е последният от трите бюджетни документа, формиращи консолидираната фискална програма за догодина. Вчера пленарната зала одобри на първо четене останалите два – бюджетите на Здравната каса и на Държавното обществено осигуряване. Общо за първи път от 11 години насам консолидираната програма излиза на нулево салдо – т.е. догодина държавата ще събере и ще изхарчи една и съща сума – близо 47 млрд. лева. Във финансовата рамка е заложено догодина икономиката да отбележи ръст от 3,3 на сто, безработицата да продължи да спада, а ръстът на инфлацията да се забави. Най-сериозният риск пред осъществяването на прогнозата е неблагоприятната външна среда. Повече пари ще има за здравеопазване, образование и политика по доходите. В бюджетната сфера ще има увеличение на заплатите с 10%, а за педагогическия персонал със 17%. През 2020 година се предвижда възможността за изтеглянето на нов дълг от 2,2 млрд. лева, което е и един от буферите в бюджета, заяви финансовият министър Владислав Горанов. „Най-вероятно догодина ще излезем на външните пазари, за да си осигурим необходимото дългово финансиране“, каза по-рано министър Горанов при представянето на републиканския бюджет в ресорната комисия: „Наличието на ликвидни буфери е предпоставка за създаване на цялостно усещане за предвидимост и устойчивост“. Попитан дали има опасност отново да актуализираме бюджета заради еднократно голямо плащане, финансовият министър каза: „Не смятам. Големите проекти за модернизация на армията, които предстоят, се надявам да бъдат вместени в програмите, приети от НС, и да има график с разсрочено финансиране“. Очаква се общата задлъжнялост на страната ни да се намали, като за първи път дългът ще бъде под 20% от БВП, който догодина ще надхвърли 126 млрд. лева. До момента депутатите имаха възможност да се запознаят единствено със становището на Висшия съдебен съвет. ВСС отхвърли на свое заседание предложения от правителството документ и представи свой вариант. Необходимо ли е по-голямо от заложеното увеличение на парите за общините, Горанов е категоричен: „Искаме да имаме модерна инфраструктура в населените места и да плащаме по 20, до 50 лв. данък за имот в столицата, който струва 150 хиляди лева. Е, няма как да стане“. Финансовият министър призовава общините да увеличат имотния данък. Промяната на местните данъци и такси не предполага и новости в облагането на доходите. Преките и косвените данъци догодина няма да се променят. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.11.13", "title": " Горанов: Най-добрият буфер срещу кризата са ниската задлъжнялост и балансиран бюджет"}
{"url": "https://trud.bg/general-dynamics-%d1%81%d1%82%d0%b0%d1%80%d1%82%d0%b8%d1%80%d0%b0-%d0%bf%d1%80%d0%be%d0%b8%d0%b7%d0%b2%d0%be%d0%b4%d1%81%d1%82%d0%b2%d0%be%d1%82%d0%be-%d0%bd%d0%b0-%d0%b1%d0%be%d0%b9%d0%bd%d0%b8/", "text": "На 6 ноември General Dynamics European Land Systems (GDELS) стартира производството на бронираните бойни машини PIRANHA 5 във фабриката на стратегическия си румънски партньор – държавното предприятие Uzina Mecanică București (UMB), което отбелязва важен етап в програмата PIRANHA 5 за румънската армия, съобщиха от компанията. GDELS е един от производителите, поканени да участват в търга за придобиването на нови бронирани бойни машини за българските сухопътни войски и в предложението, което подготвя, също е отделено значително място на трансфера на технологии и дългосрочното партньорство с българската индустрия. През януари 2018 г. като част от плана на румънската армия за модернизиране на остаряващите колесни машини на сухопътните си войски, GDELS подписа договор с румънската армия за доставка на до 227 бронирани бойни машини PIRANHA 5 в шест различни конфигурации, които ще бъдат произведени в Румъния в рамките на проекта за стратегическо сътрудничество и обмен на технологии между GDELS – Mowag и румънската компания Uzina Mecanică București (UMB). „Стратегическото сътрудничество между GDELS и UMB е отличен пример за това как планираме да модернизираме нашите въоръжени сили със съвременни технологии. Освен това, то представлява чудесна възможност за румънската икономика да укрепи и поддържа нашата национална индустриална база в този важен сегмент, включително с възможностите за експорт. Горд съм да кажа, че 80% от инвестицията, която влагаме в този проект, ще се върне в полза на нашата местна икономика“, заяви премиерът на Румъния Людовик Орбан, който отбеляза, че неслучайно е избрал именно това събитие за първата си официална публична изява след встъпването си в длъжност.", "date": "2019.11.13", "title": " General Dynamics стартира производството на бойни машини PIRANHA 5 в Румъния"}
{"url": "https://trud.bg/%d0%b5%d1%80%d0%b4%d0%be%d0%b3%d0%b0%d0%bd-%d0%bf%d1%80%d0%b8%d1%81%d1%82%d0%b8%d0%b3%d0%bd%d0%b0-%d0%b2-%d0%b1%d0%b5%d0%bb%d0%b8%d1%8f-%d0%b4%d0%be%d0%bc/", "text": "Турският президент Реджеп Тайип Ердоган пристигна днес в Белия дом, където бе посрещнат от американския държавен глава Доналд Тръмп, съобщиха световните агенции и турските медии. Двамата лидери направиха изявление преди началото на двустранната им среща. Доналд Тръмп заяви, че за него е голяма чест да се срещне с Ердоган, информира турската телевизия СиЕнЕн-Тюрк. Тръмп посочи, че с турския му колега ще обсъдят редица въпроси. Той изтъкна, че разбира проблемите на Турция, посочва Ройтерс. Американският президент заяви, че с Ердоган ще обсъдят въпроса, свързан с купуването от Анкара на руските зенитно-ракетни системи С-400, както и въпроса, свързан с програмата за изтребителите Ф-35. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.11.13", "title": " Ердоган пристигна в Белия дом"}
{"url": "https://trud.bg/%d0%bd%d0%be%d0%b2%d0%b0-%d0%b7%d0%b0%d0%bb%d0%b0-%d0%b8%d0%bc%d0%b0%d1%82-%d0%b1%d1%8a%d0%b4%d0%b5%d1%89%d0%b8%d1%82%d0%b5-%d0%bf%d0%b5%d0%b4%d0%b0%d0%b3%d0%be%d0%b7%d0%b8-%d0%b2%d1%8a%d0%b2-%d0%b2/", "text": "Ректорът на Великотърновския университет проф. Христо Бонджолов и деканът на Педагогическия факултет проф. д.н. Венка Кутева откриха нова зала, носеща името на проф. д-р Георги Бижков. Тя се намира в Корпус 5 на ВТУ „Св. Св. Кирил и Методий“ , където ще се извършва разнообразна образователна, методическа, консултантска и експертна дейност. „От началото на учебната годината това е третата нова зала, която откриваме. Подготвяме още две, които ще бъдат открити съвсем скоро. По този начин се стремим да обновим материалната база. Проф. Георги Бижков е от хората, които са направили много за факултета, за специалността, за студентите и за университета. Искам да ви уверя, че аз и моят екип ценим всеки, който е допринесъл за издигането на престижа и авторитета на Великотърновския университет. Затова съм изключително радостен с днешното събитие. Да ви е честита новата зала!“, каза проф. Хр. Бонджолов при откриването. Събитието бе уважено от сина на проф. Георги Бижков, проф. д-р Адриан Георгиев, ръководител на катедра „Музика“ във Факултета по науки за образованието и изкуствата в СУ „Св. Климент Охридски“. Проф. д-р Георги Бижков е един от основателите на направлението социална педагогика в България. Той спомогна много за разкриване и развиване на специалност „Социална педагогика“ в Педагогическия факултет на ВТУ „Св. св. Кирил и Методий“. Събитието е част от честването по повод 25 години от откриването на специалност „Социална педагогика“ и 35 години от създаването на Педагогическия факултет.", "date": "2019.11.13", "title": " Нова зала имат бъдещите педагози във ВТУ\t"}
{"url": "https://trud.bg/165-%d0%bb%d0%b5%d0%b2%d0%b0-%d0%bf%d0%be%d0%b2%d0%b5%d1%87%d0%b5-%d0%b7%d0%b0-%d0%b4%d0%b2%d0%b5-%d1%82%d1%80%d0%b5%d1%82%d0%b8-%d0%be%d1%82-%d1%83%d1%87%d0%b8%d1%82%d0%b5%d0%bb%d0%b8%d1%82%d0%b5/", "text": "Владимир Данаилов е поканен за зам.-кмет по дигитализацията Близо две трети от учителите у нас са на минимална за бранша заплата, която от догодина се увеличава със 165 лева и от 920 става 1085 лева. Това се разбра от думите на образователния министър Красимир Вълчев по повод анекса към колективния трудов договор в системата на образованието, който предвижда 17% увеличение възнагражденията на преподавателите от 2020 година. Средствата за увеличение на учителските заплати са повече и са 360 млн. лева, но средното увеличение на възнагражденията ще е със 17,5 или с 18 на сто, а не с 20-21 на сто, както беше през тази година, защото базата е по-висока с 20 на сто, обясни министър Вълчев. По думите му в колективния трудов договор е записано, че в училищата, където останат средства, ще се използват за допълнително възнаграждение. Със 17-18% са повишени и т. нар. лекторски часове, които са допълнителни часове и се плащат над нормата, има и допълнително възнаграждение за класните ръководители. “Никога средствата за заплати не са били толкова много. Нашият ангажимент, който сме заявили през 2017 г., е за двукратно увеличение”, припомни Вълчев. Двойно повече ще са и средствата за защитени училища и детски градини. “Младите учители до 30-33 години са около 13,4 на сто, но този процент е по-висок от предходните години. През 2015 г. беше достигната най-високата средна възраст на учителите – 51,5 години, а след като се пенсионираха много учители, средната възраст “падна” на 49 години. Тя ще продължи да намалява, защото още учители ще се пенсионират и те трябва да бъдат заместени от млади учители”, каза Вълчев. Той участва в дискусия за висшето образование в Софийския университет “Св. Климент Охридски”. По думите му най-голямото предизвикателство пред системата е университетите ни да бъдат свързани в европейски университетски мрежи и уточни, че в момента се изготвя проект на стратегия за развитието на висшето образование в България.", "date": "2019.11.13", "title": " 165 лева повече за две трети от учителите\t"}
{"url": "https://trud.bg/%d0%b0%d0%b4%d0%b2%d0%be%d0%ba%d0%b0%d1%82-%d0%bd%d0%b0-%d1%86%d0%b2%d0%b5%d1%82%d0%b0%d0%bd-%d0%b2%d0%b0%d1%81%d0%b8%d0%bb%d0%b5%d0%b2-%d1%82%d0%be%d0%b9-%d0%b8%d1%81%d0%ba%d0%b0-%d0%b4%d0%b0-%d0%b1/", "text": "Банкерът Цветан Василев е поискал да бъде разпитан по делото „КТБ“, съобши  . Заедно с още 17 души той е подсъдим за източването на над 2,5 милиарда лева от фалиралата през юни 2014 година банка. Процесът срещу Василев се води задочно, а адвокатите му още през февруари поискаха той да даде показания чрез видеоконферентна връзка. На поредното заседание по делото адвокат Константин Симеонов прочете декларация, която твърди, че Цветан Василев е подписал пред него миналата седмица в Белград. По думите на Симеонов клиентът му е възмутен от избирателната памет на основния прокурорски свидетел Бисер Лазов, който в продължение на месеци дава показания срещу Василев: „Голословните му твърдения, че не знае какво означават „ДП“ и „ДП1“ беше може би повода, поради който Цветан Василев реши да напише тази декларация. Това беше единственият начин, по който можем да сложим и точките над „и“ за това какво е участието на Делян Пеевски в цялата тази история. Целият медиен бизнес на Делян Пеевски към онзи момент е финансиран от КТБ с кредитни средства“.", "date": "2019.11.13", "title": " Адвокат на Цветан Василев: Той иска да бъде разпитан по делото „КТБ“"}
{"url": "https://trud.bg/%d1%86%d0%b5%d0%ba%d0%b8%d1%82%d0%b5-%d0%be%d1%82-efbet-%d1%81%d0%be%d0%b1%d1%81%d1%82%d0%b2%d0%b5%d0%bd%d0%b8%d1%86%d0%b8-%d0%bd%d0%b0-%d0%ba%d1%83%d0%bf%d0%b8%d1%89%d0%b0-%d0%b8%d0%bc/", "text": "Баровците изнасят пари в брой в чужбина, купуват като луди земи, апартаменти и къщи по цял свят Собствениците на Ефбет Стефан Найденов – Цеката и синовете му Боян и Цветомир Найденови живеят като истински крезове*, макар и да се правят на скромни жители на столицата, показва разследване на сайта  Жителите на кв. Лозенец в София, например, отдавна се шегуват, че много скоро махалата ще бъде прекръстена „Цекин дол“. Освен десетките казина, които тримата са отворили на всеки ъгъл в квартала, централнияt офис на Ефбет е именно на бул. „Джеймс Баучер“ в Лозенец. Сградата е нова и ултра модерна, а пред нея винаги има спрени куп луксозни лимозини, с които из града претенциозно шетат Боян и Цветомир Найденови. И двамата братя имат огромна охрана, като според запознати, само разходите по нея надхвърля сумата от 50 000 лева месечно. Старият Цека, Стефан Найденов, също живее в Лозенец и обича да пие кафето си в малко заведение на ул. „Златовръх“. По-надолу от него, пак на „Златовръх“, се намира и луксозната кооперация в която той и синът му Боян обитават огромни апартаменти. Сградата е нова и се намира точно до чуждо посолство, което гледа срещу близкия парк. Според запознати жилищата там вървят по 3000 евро за квадратен метър, а двата апартамента на баровците от Ефбет са на приблизителна стойност 4 милиона лева. Цветомир Найденов пък оказа поредният крупен фен на строителна фирма „Артекс“. Новата сграда на „Артекс“, в която живее изпълнителния директор на Ефбет, се нарича „Диамант“ и е едно от последните „бижута“ на строителната фирма. Стъкленото чудо се намира само на метри от басейн „Дианабад“ и на по-малко от 100 метра от горния край на парка. Според експерти по недвижими имоти цената на апартамента на Цветомир надвишава сумата от 3 милион лева, тъй като цените там са по 5 000 евро на кв.м. В същото време запознати твърдят, че Цветомир отдавна има любовница в Милано, Италия, която често посещавал и финансирал различните й прищевки. Една такава прищевка била и супер луксозно жилище в центъра на италианския град, което собственикът на Efbet купил за красавицата. Клюката твърди още, че в разгара на любовта им Цветомир хвърлял по възлюбената си по 1 милион лева месечно за да угажда на все по-лудите й капризи. Близки до тримата собственици на Ефбет твърдят, че освен в Италия, баровците имат собствени къщи в Гърция и Румъния. Наскоро двамата братя дори инвестирали и в имот на шикозен карибски остров, където най-вероятно редовно изнасят изпратените от скритата си хазартна дейност пари.", "date": "2019.11.13", "title": " „Цеките“ от Efbet собственици на купища имоти за десетки милиони в България и в чужбина"}
{"url": "https://trud.bg/%d0%b6%d0%b5%d0%bd%d0%b0-%d0%b7%d0%b0%d0%b3%d0%b8%d0%bd%d0%b0-%d0%bf%d1%80%d0%b8-%d0%bf%d0%be%d0%b6%d0%b0%d1%80-%d0%b2%d1%8a%d0%b2-%d0%b2%d0%b0%d1%80%d0%bd%d0%b0/", "text": "66-годишна жена загина при пожар, лумнал в дома й в местността „Зеленика“ край Варна, съобщиха от полицията. Сигнал за инцидента постъпил на тел. 112 в 7,30 ч във вторник. Огнеборци потушили пламъците, които се виели в спалнята на къщата и открили мъртва стопанката. При огледа е установено, че се е запалило електрическото й одеало и матракът на леглото. Причините за смъртта на жената и обстоятелствата около инцидента се изясняват, а по случая е образувано досъдебно производство, уточниха от полицията.", "date": "2019.11.13", "title": " Жена загина при пожар във Варна"}
{"url": "https://trud.bg/%d0%b7%d0%b0%d0%b4%d1%8a%d1%80%d0%b6%d0%b0%d1%85%d0%b0-%d0%b7%d0%b0-72-%d1%87%d0%b0%d1%81%d0%b0-%d1%88%d0%be%d1%84%d1%8c%d0%be%d1%80%d0%b0-%d0%bf%d1%80%d0%b8%d1%87%d0%b8%d0%bd%d0%b8%d0%bb-%d1%81/", "text": "Окръжна прокуратура – Русе води досъдебно производство, образувано на 12 ноември за пътно транспортно произшествие, при което е причинена смъртта на 5-годишно дете. Трагедията се разигра в квартал. „Долапите“ в Русе. Водачът на товарния автомобил П. С. – на 76 години в сряда е привлечен като обвиняемо лице за престъпление по чл. 343, ал. 3 от НК. В обвинението са включени три нарушения на правилата за движение по пътищата, довели до смъртния резултат, както и бягство от местопроизшествието.  По делото са извършени огледи, иззети са веществени доказателства, изискани са справки и са разпитани свидетели. Назначени са съдебномедицинска и автотехническа експертиза. С постановление на наблюдаващия прокурор от Окръжна прокуратура – Русе обвиняемият е задържан за срок до 72 часа. При задържането му е взето предвид и това, че до момента П. С. е осъждан два пъти за пътнотранспортни произшествия, като при първото е причинил смъртта на друг човек, а при второто пострадалият е получил наранявания, квалифицирани като средна телесна повреда. За сегашното му обвинение законът предвижда наказание лишаване от свобода за срок от 3 до 15 години и лишаване от право да се управлява МПС.  Разследването по делото продължава и се извършва от разследващ полицай в ОД на МВР – Русе. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.11.13", "title": " Задържаха за 72 часа шофьора, причинил смърт на 5-годишно дете\t"}
{"url": "https://trud.bg/%d0%bf%d0%b0%d1%80%d0%bb%d0%b0%d0%bc%d0%b5%d0%bd%d1%82%d1%8a%d1%82-%d0%bf%d1%80%d0%b8%d0%b5-%d0%b4%d1%8a%d1%80%d0%b6%d0%b0%d0%b2%d0%bd%d0%b8%d1%8f-%d0%b1%d1%8e%d0%b4%d0%b6%d0%b5%d1%82-%d0%b7%d0%b0-202/", "text": "Със 126 гласа „за“ и 92 „против“ парламентът одобри на първо четене държавния бюджет за 2020 г. В актуализираната бюджетна прогноза са представени средносрочните икономически перспективи и приоритети на правителството, както и основните параметри на бюджетната рамка за следващата година. Запазва се въведеният с АСБП за периода 2019-2021 г. нов подход за включване в съдържанието на прогнозата на повече информация при представянето на разходните политики с акцент върху ключовите индикатори за измерване на степента на изпълнението им. Ключови цели продължават да бъдат запазването на фискалната устойчивост и провеждането на последователна, прозрачна и предвидима фискална политика, която да допринася за подобряване на бизнес средата, насърчаване на инвестициите и стимулиране развитието на трудовия пазар за постигане на икономически растеж и заетост, придържайки се към общите правила на ЕС. Запазват се целите за бюджетното салдо, заложени в средносрочната бюджетна прогноза (СБП) за периода 2020-2022 г. – достигане до балансирана бюджетна позиция през 2020 г. и запазването й през следващите години. Целта за постигане и поддържане на балансиран бюджет остава непроменена в продължение на няколко поредни цикъла на подготовка на бюджета. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.11.13", "title": " Парламентът прие държавния бюджет за 2020 г."}
{"url": "https://trud.bg/%d0%be%d1%82%d0%bb%d0%b8%d1%87%d0%b8%d1%85%d0%b0-%d0%be%d0%b1%d1%89%d0%b8%d0%bd%d0%b0-%d1%81%d0%b2%d0%b8%d1%89%d0%be%d0%b2-%d0%ba%d0%b0%d1%82%d0%be-%d0%bf%d1%8a%d1%80%d0%b2%d0%b5%d0%bd%d0%b5%d1%86/", "text": "Отличиха община Свищов като отличник при реализирането на проекти. От 13 до 15 ноември в София за единадесета поредна година се провежда Национална среща на експертите по програми и проекти от общините. Екип от дирекцията за управление на проекти в общинската администрация Свищов, начело с кмета на общината Генчо Генчев присъстват на Национална среща на експертите по програми и проекти, която се провежда в град София. На форума своя презентация представи и Регионален фонд за градско развитие „Север“, който осигурява съфинансирането при изпълнението на проект „Ремонт, реконструкция и мерки за подобряване на енергийната ефективност в обекти на културната инфраструктура на територията на Община Свищов“ по Оперативна програма „Региони в растеж“ 2014-2020 г. Община Свищов бе дадена за пример като първа и единствена към момента за Северна България, която успешно финализира процедурата по договориране с Фонд за градско развитие Север и Експрес банк“ АД за реализацията на проекта, насочен към обновяване на три от читалищата на територията на общината и реализиращ се по Приоритетна ос 1: „Устойчиво и интегрирано градско развитие» на ОПРР 2014-2020 г. Новост при проектите за развитие на културната инфраструктура и културния туризъм през настоящия програмен период  е, че тяхното финансиране ще се извършва чрез комбинация от Финансови инструмент и безвъзмездно финансиране. Чрез реализирането на този проект общинската администрация за пореден път доказа своя опит и компетентност за изпълнение на проектни предложения с комбинирано финансиране, включващо безвъзмездна финансова помощ в размер на 85 %,  10 % осигурени от фонда /Регионален фонд за градско развитие „Север“ и „Експрес банк“/  и 5% от общата стойност на проекта е съфинансиране, осигурено от Община Свищов. На форума община Свищов получи висока оценка и бе дадена за пример за усърдната работа и отличната комуникация между екипите на общинската администрация и фонда, които своевременно успяха да финализират процедурите по договориране. Към настоящия момент се извършват ремонтни дейности по сградите, с което ще се подобри съществуващата материална база на три от читалищата на територията на община Свищов – НЧ „Светлина-Царевец 1927”, НЧ „Трудолюбие – 1907“ с. Вардим и НЧ „Филип Станиславов-1903“ с. Ореш. По този начин ще се повиши привлекателността на читалищата и културните изяви сред хората и ще се осигури устойчивост на предлаганите продукти и услуги. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.11.13", "title": " Отличиха община Свищов като първенец при реализирането на проекти"}
{"url": "https://trud.bg/%d0%bc%d1%8a%d0%b6-%d0%b5-%d0%b2-%d0%b1%d0%be%d0%bb%d0%bd%d0%b8%d1%86%d0%b0-%d1%81%d0%bb%d0%b5%d0%b4-%d0%ba%d0%b0%d1%82%d0%b0%d1%81%d1%82%d1%80%d0%be%d1%84%d0%b0-%d0%bc%d0%b5%d0%b6%d0%b4%d1%83-%d0%bf/", "text": "Лек автомобил е катастрофирал между селата Първомай и Златарево, шофьорът е откаран в болница. Това съобщиха от ОДМВР – Благоевград. Сигналът за катастрофата е подаден около 12.56 часа днес. По първоначална информация е катастрофирал лек автомобил, който се е ударил в мантинела и е излязъл в страни от пътното платно. Водачът на автомобила е транспортиран за оказване на медицинска помощ в МБАЛ – Петрич. Движението в района е нормално.", "date": "2019.11.13", "title": " Мъж е в болница след катастрофа между Първомай и Златарево"}
{"url": "https://trud.bg/%d0%b4%d0%b6%d0%b0%d0%ba%d0%bf%d0%be%d1%82%d0%b8%d1%82%d0%b5-%d0%be%d1%82-%d1%82%d0%be%d1%82%d0%be%d1%82%d0%be-%d0%b2%d1%80%d1%8a%d1%89%d0%b0%d1%82-%d0%b1%d1%8a%d0%bb%d0%b3%d0%b0%d1%80%d0%b8%d1%82/", "text": "Преди броени дни Иван Тодоров от Габрово спечели големия джакпот в „Тото 2 – 6 от 49“. Късметлията прибра страхотната сума от 4 283 951 лева. Иван е семеен и има един син, който живее далеч от България. Мечтата на 105-ия тото милионер е синът му да се завърне в родината си, а това вече е съвсем възможно. Има няколко примера, които показват, че джакпотите от тотото са способни да съберат цялото семейство. Само преди броени месеци Ренета Маджарова от Стара Загора спечели джакпота в „6 от 42“. Късметлийката има две дъщери, които живеят в чужбина, а сумата от 556 104 лева ще бъде сериозен стимул младите дами да се завърнат при семейството си. Михаил Дочев също доказа, че печалба от тотото може да събере деца и родители. Късметлията от село Горно Белово грабна джакпота от 724 301 лева в „Тото 2 – 6 от 42“. Синът на Михаил заминал за Англия няколко месеца преди печалбата. Когато баща му му съобщава радостната новина, че печелят от тотото, решава да се завърне в България. Числата, с които бащата участва са заръчани от сина му, преди да замине на гурбет. За следващия тираж игрите на СПОРТ ТОТО са подготвили страхотни джакпоти, чиято обща стойност надхвърля 6 500 000 лева. Участниците в „6 от 49“ ще се борят за сумата от 2 650 000 лева, както и титлата 106-и тото милионер на България. „Тото 2 – Зодиак“ също предлага шанс за седемцифрена печалба, която достига до 3 000 000 лева. „6 от 42“ по традиция е готова да сбъдне мечтите на късметлиите с джакпот от 585 000 лева.", "date": "2019.11.13", "title": " Джакпотите от тотото връщат българите от чужбина"}
{"url": "https://trud.bg/%d0%bf%d0%b0%d1%80%d0%bb%d0%b0%d0%bc%d0%b5%d0%bd%d1%82%d1%8a%d1%82-%d1%83%d0%b4%d1%8a%d0%bb%d0%b6%d0%b8-%d1%80%d0%b0%d0%b1%d0%be%d1%82%d0%bd%d0%be%d1%82%d0%be-%d1%81%d0%b8-%d0%b2%d1%80%d0%b5%d0%bc-3/", "text": "Парламентът удължи работното си време до приемане на Закона за държавния бюджет на първо четене. Предложението направи председателят на Бюджетна комисия Менда Стоянова. „За“ него гласуваха 104 народни представители, „против“ – 24 и „въздържали се“ – 24, с което то бе прието. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.11.13", "title": " Парламентът удължи работното си време заради Закона за държавния бюджет"}
{"url": "https://trud.bg/%d0%bc%d0%b2%d0%bd%d1%80-%d0%b1%d1%8a%d0%bb%d0%b3%d0%b0%d1%80%d0%b8%d1%82%d0%b5-%d0%b2-%d0%b8%d1%82%d0%b0%d0%bb%d0%b8%d1%8f-%d0%b4%d0%b0-%d0%b8%d0%b7%d0%b1%d1%8f%d0%b3%d0%b2%d0%b0%d1%82-%d0%bd%d0%b0/", "text": "Проливни дъждове и бури, придружени от силни ветрове, на места със скорост до 113 км/ч, предизвикаха множество наводнения в почти цяла Италия. По информация на българското посолство в Рим ситуацията е критична в много области, съобщиха от пресцентъра на Министерството на външните работи. Най-засегнати са южните райони, като в някои градове е обявен „червен код“ за опасност. Рекордно високо е нивото на водата във Венеция – 187 см, като това е най-високото ниво след наводнението през 1966 г. Пораженията след обилните валежи в града са тежки – освен потънали и изтласкани лодки до бреговете, водата е навлязла и вътре в базиликата „Сан Марко“. Съобщава се за два смъртни случая на остров Пелестрина. В Матера училищата са затворени, улиците в града са наводнени, вода и свлачища кал са навлезли в домовете на много домакинства. В област Пулия след изключително силния вятър и вълните на йонийския бряг, достигащи над 5 метра, има множество изкоренени дървета и срутени покриви. В почти цялата провинция училищата са затворени, а в Лече достъпът до паркове е забранен.   Днес отново се очакват проливни и интензивни дъждове. Има проблеми с телефонните връзки. В някои райони на Южен Тирол през нощта е паднал сняг и снежната покривка на места достига до 40 см. Трафикът е силно затруднен. Препоръчва се на българските граждани, пребиваващи в Италия или пътуващи за страната, да следят информациите за актуалната ситуация и по възможност да избягват засегнатите райони и най-вече Венеция и околностите. При необходимост от съдействие българските граждани могат да се свържат с посолството ни в Рим на телефони: +39 06 3224640, +39 06 3224643, както и с генералното ни консулство в Милано на телефони: +39 02 84942941, +39 333 7826043.", "date": "2019.11.13", "title": " МВнР: Българите в Италия да избягват наводнените райони и най-вече Венеция"}
{"url": "https://trud.bg/%d0%b2%d0%bd%d1%83%d1%87%d0%ba%d0%b0%d1%82%d0%b0-%d0%bd%d0%b0-%d1%82%d0%be%d0%b4%d0%be%d1%80-%d0%ba%d0%be%d0%bb%d0%b5%d0%b2-%d1%81%d0%b5-%d1%81%d0%bd%d0%b8%d0%bc%d0%b0-%d0%b4%d0%b8%d0%b1%d0%b8%d0%b4/", "text": "Внучката на Тодор Колев – Теодора Кулева, остана чисто гола за скандална фотосесия, качена в световен сайт, в който артисти, модели и певци от всички краища на света се регистрират безплатно, за да си търсят професионални ангажименти. Еротичните кадри са публикувани от самата нея в английския сайт purpleport.com, в който актрисата има профил от 11 месеца. В интернет страницата Теодора, която направи запомняща се роля в „Откраднат живот“, се е представила като Teddy Goode, като ползва фамилията на мъжа си – ирландеца Джоузеф Гууд, с когото се венчаха в началото на годината. В графата за описание актрисата е написала: „Здравейте, аз съм Теодора Колева и току-що се преместих в Лондон. Аз съм актриса и модел от България с добър опит на сцена и пред камера. Работила съм основно в телевизията, театъра и като модел. Отворена съм за артистична голота, не за порно“.", "date": "2019.11.13", "title": " Внучката на Тодор Колев се снима дибидюс (СНИМКА)"}
{"url": "https://trud.bg/%d0%bf%d1%80%d0%b5%d0%bc%d0%b8%d0%b5%d1%80%d1%8a%d1%82-%d0%b1%d0%be%d1%80%d0%b8%d1%81%d0%be%d0%b2-%d1%80%d0%b0%d0%b7%d0%bf%d0%be%d1%80%d0%b5%d0%b4%d0%b8-%d1%80%d0%b0%d0%b1%d0%be%d1%82%d0%b0-%d0%b2/", "text": "Работа в пълен синхрон и в съкратени срокове по въпроса с язовир „Студена“ разпореди днес министър-председателят Бойко Борисов по време на правителственото заседание. Премиерът отбеляза, че по ситуацията в Перник е важно да се работи в координация с местните власти и поиска министърът на регионалното развитие и благоустройството Петя Аврамова да разговаря с кмета на общината. Снимки: Пламен Стоименов Министър Аврамова докладва на заседанието на Министерския съвет относно предприетото до момента от страна на ръководеното от нея ведомство. Тя изтъкна, че вече е сформирана работна група, която да направи анализ и да излезе с предложения за решения на въпроса. Премиерът Борисов разпореди комисията да работи в по-съкратени срокове от първоначално заложените, за да може да има решение максимално бързо. Стенограма от обсъждането:  БОЙКО БОРИСОВ: Аврамова, свържи се с кмета на Перник и вижте по язовир „Студена“ какво е положението. ПЕТЯ АВРАМОВА: Мога да докладвам какво съм предприела. БОЙКО БОРИСОВ: Да. ПЕТЯ АВРАМОВА: Вчера с моя заповед сформирах работна група, която да анализира на място през цялата година, 2019 г., притока и оттока от язовира, работата на ВЕЦ-а, консумацията, както и ремонтните дейности, които извършваме и които се извършват от водолази под вода на язовирната стена. Тази работна група до 10 дни ще има доклад с констатациите и предложения за решения на въпроса, така че тя стартира работа от днес. В нея влизат експерти от ВиК дирекцията ни и от вътрешния одит на министерството. БОЙКО БОРИСОВ: Съкрати срока, защото ще влязат в режим на водата. Не е добре. И виж това предложение, което има, да се докара от резервен язовир вода. Важно е да работите в пълен синхрон и в координация с местните власти, за да се реши въпросът максимално бързо. ПЕТЯ АВРАМОВА: Да. Ще се чуя днес с кмета. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.11.13", "title": " Премиерът Борисов разпореди работа в пълен синхрон и в съкратени срокове относно ситуацията  с язовир „Студена“ (СТЕНОГРАМА)"}
{"url": "https://trud.bg/%d0%bf%d0%be-%d1%81%d0%bb%d0%b0%d0%b1-%d1%84%d0%b8%d0%bd%d0%b0%d0%bb-%d0%bd%d0%b0-%d1%81%d0%b5%d0%b7%d0%be%d0%bd%d0%b0-%d0%be%d1%82%d1%87%d0%b5%d1%82%d0%be%d1%85%d0%b0-%d1%85%d0%be%d1%82%d0%b5%d0%bb/", "text": "Спад на приходите и нощувките спрямо миналата година отчитат хотелите във Варненско за финалния за летния сезон месец септември. Броят на гостите се е увеличил с 0,5% до 156 100 души, но почивките са били по-кратки – от 2-3 дни за българите до 5-6 дни за чужденците. Затова и реализираните 738 400 нощувки са с 5,3% по-малко от тези през септември 2018 г., а приходите от 41,4% бележат спад от 2,4%, сочат данни на Териториалното статистическо бюро. За разлика от пиковите юли и август, когато румънците водеха листата на най-многобройни чуждестранни туристи, в първия те отстъпват първенството на германците.  Трети по брой нощувки са поляците, следвани от руснаците, а близо 27% от предпочелите късна ваканция на море са били българи.", "date": "2019.11.13", "title": " По-слаб финал на сезона отчетоха хотелите във Варненско"}
{"url": "https://trud.bg/%d0%b1%d1%80%d0%b8%d1%82%d0%b0%d0%bd%d0%b5%d1%86-%d0%b7%d0%b0%d0%b3%d1%83%d0%b1%d0%b8-4-%d0%b0%d0%bf%d0%b0%d1%80%d1%82%d0%b0%d0%bc%d0%b5%d0%bd%d1%82%d0%b0-%d0%b2-%d0%b1%d0%b0%d0%bd%d1%81%d0%ba%d0%be/", "text": "Окръжният съд в Благоевград отхвърли исковете на британски гражданин за собственост на 4 апартамента в хотелски комплекс в Банско. Жилищата са закупени през 2007 година, но оттогава до 2018 година Р. М. Т. не посещавал и не стопанисвал имуществото си, като поддръжката, обзавеждането и плащането на данъци за съответните жилища е правено от ответника – строителната фирма. През 2018 година британският гражданин, заедно със своята съпруга, посетил хотелския комплекс в Банско и поискал достъп до апартаментите си, но такъв му бил отказан. На основание направеното от строителната фирма възражение за изтекла в нейна полза придобивна давност, Окръжен съд – Благоевград отхвърли претенциите на британския гражданин Р. М. Т. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.11.13", "title": " Британец загуби 4 апартамента в Банско, не плащал данъци и поддръжка"}
{"url": "https://trud.bg/%d0%b0%d0%b2%d1%82%d0%be%d0%b1%d1%83%d1%81-%d0%b7%d0%b0%d1%85%d0%b0%d0%bf%d0%b0-%d0%ba%d1%80%d0%b0%d0%ba%d0%b0-%d0%bd%d0%b0-%d0%b6%d0%b5%d0%bd%d0%b0-%d0%b8-%d0%bf%d0%be%d1%82%d0%b5%d0%b3%d0%bb/", "text": "Бургазлийка се отърва на косъм от тежък инцидент в градския транспорт. Жената не била успяла да се качи в автобус, когато вратата му се затворила „захапвайки“ крака й, и возилото потеглило. Тя и пътниците, които видели какво се случва се развикали на шофьора да спре. Инцидентът е станал на спирката срещу УМБАЛ –Бургас в посока ул. „Струга“. Автобусът бил на фирма, извършваща основно междуградски превози. Зад волана бил 52-годишен шофьор. Пострадалата е 74-годишна пенсионерка. Тя е прегледана в УМБАЛ – Бургас и освободена за домашно лечение с диагноза „навяхване на глезенната става на десния крак, охлузване на двете ръце и двата крака“. Няма опасност за живота й. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.11.13", "title": " Автобус „захапа“ крака на жена и потегли"}
{"url": "https://trud.bg/%d0%b2%d0%bb%d0%b0%d0%ba%d1%8a%d1%82-%d1%81%d0%be%d1%84%d0%b8%d1%8f-%d0%ba%d1%83%d0%bb%d0%b0%d1%82%d0%b0-%d0%b1%d0%bb%d1%8a%d1%81%d0%bd%d0%b0-%d0%bc%d1%8a%d0%b6/", "text": "Бързият влак София-Кулата удари мъж, който пресичал неправилно релсите на жп надлез под ПП1 Е-79 в района на Благоевград. Сигнал за инцидента е подаден в 14.55 ч. от близкия благоевградски квартал „Струмско”. 59-годишният благоевградчанин е транспортиран от линейка в местната болница, но по-късно е починал. Влакът е спрял на място, а следствена група прави огледи. По случая е образувано досъдебно производство. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.11.13", "title": " Влакът София-Кулата блъсна мъж"}
{"url": "https://trud.bg/%d1%81%d0%b8%d0%bd-%d0%bf%d1%80%d0%b5%d0%b1%d0%b8-%d0%b4%d0%be-%d1%81%d0%bc%d1%8a%d1%80%d1%82-%d0%bc%d0%b0%d0%b9%d0%ba%d0%b0-%d1%81%d0%b8-%d0%b2-%d0%bf%d0%bb%d0%be%d0%b2%d0%b4%d0%b8%d0%b2/", "text": "59-годишна пловдивчанка е била пребита до смърт от собствения й син, съобщиха от пресслужбата на Областната дирекция на МВР. Около 8.30 ч. днес в Пето РУ в града под тепетата постъпил сигнал за неприятна миризма от апартамент в ж.к. „Тракия“. При проверка на адреса входната врата отворил 27-годишен психично болен мъж. В една от стаите била открита мъртва 59-годишната му майка, със следи от насилие по тялото. Пред криминалистите синът направил самопризнания, че преди дни двамата се скарали и той нанесъл побой над жената. Извършителят е задържан за срок до 24 часа. По случая е образувано досъдебно производство. Процесуално-следствените действия продължават под прякото ръководство на наблюдаващия окръжен прокурор. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.11.13", "title": " Син преби до смърт майка си в Пловдив"}
{"url": "https://trud.bg/%d1%82%d1%8a%d1%80%d1%81%d1%8f%d1%82-%d0%bd%d0%b0%d0%b5%d0%bc%d0%b0%d1%82%d0%b5%d0%bb-%d0%b7%d0%b0-%d1%86%d0%b5%d0%bd%d1%82%d1%80%d0%b0%d0%bb%d0%b0%d1%82%d0%b0-%d0%bd%d0%b0-%d0%ba%d1%82%d0%b1/", "text": "Синдиците на КТБ търсят наемател на централата на фалиралата банка, която се намира на пл. “Гарибалди” в София. Сградата включва сутеренът, в който са банковият трезор и трезор – касети и други спомагателни и санитарни помещения. Първият етаж се състои от салони за клиенти и служители, касов възел, два офиса, две приемни за обслужване на клиенти. На втория етаж са двете заседателни зали с тераси, осем кабинета, два офиса и стая за почивка. През лятото на миналата година Централната избирателна комисия (ЦИК) направи оглед на сградата, защото имаше интерес да се премести там. Това обаче не се случи, след като бе удължен престоят на ЦИК в сградата на Народното събрание на пл. “Княз Александър І”.", "date": "2019.11.13", "title": " Търсят наемател за централата на КТБ"}
{"url": "https://trud.bg/%d1%84%d0%b5%d0%bd%d0%be%d0%b2%d0%b5-%d0%bd%d0%b0-%d1%80%d0%b8%d0%b2%d1%8a%d1%80-%d0%bf%d0%bb%d0%b5%d0%b9%d1%82-%d0%bf%d1%8a%d1%82%d1%83%d0%b2%d0%b0%d1%82-100-%d1%87%d0%b0%d1%81/", "text": "Уникално пътешествие чака голямата част от феновете на „Ривър Плейт“, които искат да гледат на живо финала на Копа Либертадорес срещу „Фламенго“ следващата събота. Мачът е в Лима, столицата на Перу. Разстоянието от Буенос Айрес е 4000 километра. Но пътят прекосява голяма част от Андите. Автобусните превозвачи са изчислили, че в двете посока ще са нужни 100 часа и колоната ще тръгне три дни преди големия мач. Билети за отсечката Буенос Айрес – Лима струват по 250 евро. А който иска да пътува комфортно със самолет, ще трябва да плати 1200 евро повече. Ръководството на „Ривър Плейт“ е обещало да поеме по-голямата част от транспортните разходи. Целта е феновете да изкарат минимално време в Перу – планът е пристигане рано сутринта в деня на мача и тръгване обратно след края му. Мачът трябваше да е в чилийската столица Сантяго, но заради размириците в страната бе преместен.", "date": "2019.11.13", "title": " Фенове на „Ривър Плейт“ пътуват 100 часа през Андите"}
{"url": "https://trud.bg/%d1%82%d0%be%d0%bc%d0%b8%d1%81%d0%bb%d0%b0%d0%b2-%d0%b4%d0%be%d0%bd%d1%87%d0%b5%d0%b2-%d1%89%d0%b5-%d0%bf%d1%80%d0%b8%d1%81%d1%8a%d1%81%d1%82%d0%b2%d0%b0-%d0%bd%d0%b0-%d0%b7%d0%b0%d0%ba%d0%bb%d1%8e/", "text": "Заместник министър-председателят Томислав Дончев и посланикът на Конфедерация Швейцария у нас Н. Пр. г-жа Мюриел Берсе Коен ще участват в заключителното събитие „Хора за хората“ по Българо-швейцарската програма за сътрудничество. Това съобщиха от правителствената информационна служба. Ще бъдат представени обобщени резултати и оценка на програмата. Опита си ще споделят организации и институции от всички нива на изпълнението, с фокус върху създадените партньорства. Събитието ще се проведе на 14-ти ноември (четвъртък) от 9.00 часа в х-л „Хилтън“. За период от 10 години, швейцарската страна предостави на България 76 милиона швейцарски франка, с които бяха подкрепени над 120 инициативи в области, като околна среда, социална сигурност, гражданско общество, научен обмен и др. Събитието „Хора за хората“ е и финална стъпка на едноименната изложба, която беше открита през месец май в Народно събрание и след това обиколи 6 български града. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.11.13", "title": " Томислав Дончев ще присъства на заключителното събитие по Българо-швейцарската програма за сътрудничество"}
{"url": "https://trud.bg/%d0%ba%d0%b0%d1%82%d0%b0%d1%81%d1%82%d1%80%d0%be%d1%84%d0%b0-%d0%bf%d1%80%d0%b0%d1%82%d0%b8-5-%d0%b6%d0%b5%d0%bd%d0%b8-%d0%b2-%d0%b1%d0%be%d0%bb%d0%bd%d0%b8%d1%86%d0%b0-%d1%81%d0%bd%d0%b8%d0%bc%d0%ba/", "text": "БМВ катастрофира в камион в района на шуменското село Хитрино в сряда следобяд. Пет жени са откарани в болница след инцидента, съобщават от ОДМВР-Шумен. Катастрофата е станала при изпреварване. Два екипа на пожарната се отзовали на мястото, за да успеят да срежат бързо смачканото немско возило и да извадят шофьорката и пътничките. Сигнал за произшествието е постъпил до полицията към 15 часа. БМВ със силистренска регистрация е предприело изпреварване на 4 камиона на забранен участък по пътя Шумен-Силистра. В участъка тежките возила са завивали на ляво. БМВ-то се е ударило и се пъхнало под задната част на камион „Скания“. След инцидента камионите са спрели и шофьорите им са оказали помощ на пострадалите. На една от жените е правено изкуствено дишане. Зад волана на БМВ-то е била 19-годишна шофьорка с книжка от януари т.г. В колата са пътували още две момичета на по 19 г., жена на 41 г. и още една на 21 г. Последната е в тежко състояние с черепно-мозъчна травма. Зад волана на камиона е бил шофьор на 60 г. от Варна. Той е тестван за алкохол и наличие не е установено. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.11.13", "title": " Катастрофа прати 5 жени в болница (СНИМКИ)"}
{"url": "https://trud.bg/%d0%bd%d0%b0%d0%b9-%d0%bc%d0%b0%d0%bb%d0%ba%d0%be-13-%d0%b4%d1%83%d1%88%d0%b8-%d1%81%d0%b0-%d0%b7%d0%b0%d0%b3%d0%b8%d0%bd%d0%b0%d0%bb%d0%b8-%d0%bf%d1%80%d0%b8-%d0%b0%d0%b2%d1%82%d0%be%d0%b1%d1%83/", "text": "Най-малко 13 души са загинали, а 20 са били ранени при сблъсък на автобус с камион в Западна Словакия, съобщиха от пожарната служба в страната за АФП. Пътният инцидент се е случил на 100 километра от столицата Братислава. „Мога да потвърдя смъртта на 13 души и наранявания на 20 други при инцидент близо до Нитрианске Хрънцяровце, където се сблъскаха автобус и камион“, заяви Зузана Фаркасова, говорител на словашките пожарникари и спасители. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.11.13", "title": " Най-малко 13 души са загинали при автобусна катастрофа в Словакия (СНИМКИ)"}
{"url": "https://trud.bg/400-%d0%bc%d0%bb%d0%bd-%d0%b5%d0%b2%d1%80%d0%be-%d0%b7%d0%b0-%d0%ba%d0%b8%d0%bb%d0%b8%d1%8a%d0%bd-%d0%bc%d0%b1%d0%b0%d0%bf%d0%b5/", "text": "„ Реал“ иска да направи на пух и прах трансферния рекорд. Клубът е склонен да плати 400 милиона евро за Килиън Мбапе, твърди вестник „Льо Паризиен“. Френският световен шампион е суперзвезда в „Пари Сен Жермен“, където отиде „само“ за 180 милиона евро от „Монако“. Мбапе е само на 20 години и мнозина го сочат като голямата звезда на футбола в следващото десетилетие. Зинедин Зидан се надява да убеди своя сънародник, че най-добрите трябва да играят в най-успешния клуб, т.е. – на „Сантяго Бернабеу“. Само в 104 мача за ПСЖ нападателят има 67 гола и 31 асистенции. Беше сред най-добрите французи при титлата от Мондиал 2018.", "date": "2019.11.13", "title": " 400 млн. евро за Килиън Мбапе"}
{"url": "https://trud.bg/%d0%be%d1%82%d0%bb%d0%be%d0%b6%d0%b8%d1%85%d0%b0-%d0%b4%d0%b5%d0%bb%d0%be-%d0%b7%d0%b0-%d0%b8%d0%b7%d0%b1%d0%be%d1%80-%d0%bd%d0%b0-%d1%81%d1%8a%d0%b2%d0%b5%d1%82%d0%bd%d0%b8%d1%86%d0%b8-%d0%b2-%d0%b3/", "text": "В заседание на Административния съд във Велико Търново в сряда по делото за избора на общински съветници в Община Горна Оряховица приключи прегледа на оспорените изборни книжа и огледа на недействителните бюлетини. Делото е отложено за изслушване на съдебна експертиза, която да определи общинската избирателна квота при съобразяване на установените в съдебно заседание действителни гласове за всяка една от политическите формации. При разминаване между определената в протокола на ОИК общинска квота и установената от експертизата, вещото лице следва да разпредели мандатите за общински съветници между политическите партии и коалиции. Следващото открито съдебно заседание е насрочено за 18 ноември.", "date": "2019.11.13", "title": " Отложиха дело за избор на съветници в Горна Оряховица за изслушване на експертиза"}
{"url": "https://trud.bg/%d0%bf%d0%be%d1%81%d0%bb%d0%b0%d0%bd%d0%b8%d0%ba%d1%8a%d1%82-%d0%bd%d0%b0-%d1%81%d0%b0%d1%89-%d0%be%d1%82%d0%ba%d1%80%d0%b8-%d0%b7%d0%b0%d1%89%d0%b8%d1%82%d0%b5%d0%bd%d0%be-%d0%b6%d0%b8%d0%bb%d0%b8/", "text": "Защитено жилище за възрастни хора с умствени увреждания бе открито от посланика на САЩ Херо Мустафа и кметът на Сливен Стефан Радев. Обектът на стойност 265 хил. долара е финансира по програма на американското посолство. В него 8 жени получават грижи, медицинско обслужване и им е осигурена среда, близка до семейната, която да предотврати социалното им изключване. „Проектите на добронамереност на посолството на САЩ продължават да подкрепят България и българите“, каза посланикът на откриването. От 2010 г. насам американската страна чрез посолството в страната ни е инвестирала 6 млн. долара в 60 проекта в сферата на социалните дейности и образованието. Новата двуетажна сграда е построена върху общински терен. В нея има пет спални, кухня и столова, четири бани, складови и перално помещения. Мебелите и оборудването са предоставени от общината в Сливен. Това е най-доброто жилище, изградено у нас, коментираха от местната администрация, и сред първите в страната, които предлагат подобни социални услуги. Защитеното жилище заемаше друга сграда в центъра на града, но се наложи да я напусне заради влошаващото й се състояние. Жените, които ползват услугата, са изведени от най-голямото социално заведение за мъже и жени с умствени увреждания „Качулка“. Преди откриването на социалното заведение посланик Мустафа и кметът Радев разговаряха в кабинета му. Заедно поднесоха цветя пред паметника на Хаджи Димитър и сливенските възрожденци, който е един от символите на града. Посещението на посланика в Сливен е първото в извън столицата след заемането на поста. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.11.13", "title": " Посланикът на САЩ откри защитено жилище за хора в умствени увреждания в Сливен"}
{"url": "https://trud.bg/%d0%ba%d1%83%d0%bf%d1%83%d0%b2%d0%b0%d0%bd%d0%b5-%d0%bd%d0%b0-%d0%bd%d0%b5%d0%b4%d0%b2%d0%b8%d0%b6%d0%b8%d0%bc%d0%b8-%d0%b8%d0%bc%d0%be%d1%82%d0%b8-%d0%b2-%d0%b3%d1%8a%d1%80%d1%86%d0%b8%d1%8f-%d0%b2/", "text": "Закупуването на недвижими имоти на стойност поне 250 000 евро в Гърция от граждани на трети страни по програма „Златна виза“, което понастоящем е предпоставка за издаване на разрешение за пребиваване, вече може да се извърши с електронно разплащателно средство. Изменение в законопроекта „Инвестирай в Гърция“ предвижда плащането за получаване на „Златна виза“ да може да се извършва чрез ПОС-терминал, затворен чек или банкова (кредитна или дебитна) карта. Мярката ще се прилага със задна дата и ще обхване трансакции, извършени по електронен път от 1 януари 2017 г. Към днешна дата Гърция предлага един от най-евтините златни пакети за виза в Европа от 250 000 евро. Малта определя лимит между 275 000 и 320 000 евро в зависимост от района на покупка на имота, Кипър 300 000 евро само за покупка на новопостроени недвижими имоти, Испания 500 000 евро, Португалия 350 000 евро за закупуване на имоти, които не са в Лисабон, или 500 000 евро за покупка на имоти в Лисабон, докато в Ирландия е 2 000 000 евро, а Латвия 250,00 евро плюс 5% държавна такса за недвижими имоти изключително в Рига. Много китайци, закупили имот в Кипър, го продават, за да купуват в Гърция, тъй като в момента Кипър не е в Шенген. Според последни данни  80% от имотите, закупени със златната виза, са в района на Атика. Конкретно на базата на молбите за получаване на разрешителни за пребиваване, Атина е на първо място с 1.853, следвана от Пирея с 1.069, Палини с 674, Полигирос с 205, Ханя на остров Крит с 162, Солун със 128, Коринт с 62, остров Корфу с 60, Ермуполис с 52 и остров Лефкада с 46. Доминиращата група купувачи са китайците, които са получили 60% от всички разрешителни.", "date": "2019.11.13", "title": " Купуване на недвижими имоти в Гърция вече и чрез ПОС-терминал"}
{"url": "https://trud.bg/%d0%bc%d0%b8%d0%bd%d0%b8%d1%81%d1%82%d1%8a%d1%80-%d0%ba%d0%b0%d1%80%d0%b0%d0%ba%d0%b0%d1%87%d0%b0%d0%bd%d0%be%d0%b2-%d0%be%d1%82%d0%ba%d1%80%d0%b8%d0%b2%d0%b0-%d0%b8%d1%81%d1%82%d0%be%d1%80%d0%b8/", "text": "Министърът на отбраната Красимир Каракачанов ще открие паметника на Девета пехотна Плевенска дивизия в Плевен на 16 ноември, събота. Мемориалът е първият от такъв мащаб, издиган през последните 75 години и посветен на една от най-големите победи на Българската армия през Първата световна война – битката при Дойран. Това съобщиха от пресслужбата на МО. На тържествената церемония ще присъстват и представители на ръководството на Щаба на отбраната, командири на видовете въоръжени сили, представители на местната власт, депутати, дарители, членове на инициативния комитет за издигане на паметника. Тържествата в Плевен ще започнат в 10,45 ч. на площад „Възраждане“ с изпълнения на военни духови оркестри и демонстрация на строеви хватки с оръжие. В 11,30 ч. участниците ще се отправят към площад „Свободата“, където в 12 ч. ще се състои официалният ритуал по откриване на паметника на Девета пехотна Плевенска дивизия. Мемориалът представлява архитектурно художествена композиция от пет скулптури – на ген. Владимир Вазов и четирима от неговите войници. Министърът на отбраната Красимир Каракачанов е патрон на инициативата за изграждането на паметника. Министерството на отбраната активно участва в осигуряването на финансови и материални средства за изработване на скулптурните композиции. С лични дарения се включиха и народни представители, общественици, политически партии и граждани, в това число и министърът на отбраната Красимир Каракачанов. ***  През годините са правени няколко опита да бъде изграден паметник за увековечаване на подвига на българския войник в битката при Дойран. През 1936 г. в гр. Плевен е учреден Инициативен комитет за изграждане на паметник на героите от 9-а пехотна Плевенска дивизия. Изготвен е проект, започва усилено събиране на средства. Военновременната обстановка в страната, както и последвалите драматични събития около и след 9 септември 1944 г. осуетяват намеренията на плевенската общественост. Събраните средства за паметника изчезват безследно.  През 2000 г. е взето решение за издигане на паметник, но липсата на достатъчно финансови средства принуждава организаторите да се задоволят само с поставянето на паметна плоча в района на паметника на 4-и пехотен Плевенски полк.  На 16 март 2018 г. под патронажа на министър Каракачанов бе създаден Инициативен комитет „Героите на Дойран“ за изграждането на паметник, във връзка със 100-годишнината от битката при Дойран и края на Първата Световна война. Проектът бе утвърден от Областната комисия „Военни паметници“, съгласно Закона за военните паметници. Макет на проекта мина и на обществено обсъждане в гр. Плевен, като получи пълно одобрение. ***  Първата световна война (1914 – 1918) е кулминацията на усилията на българския народ за освобождение на останалите под чужда власт български земи и обединението на разпокъсаната ни Родина. От 1915 г. до 1918 г. Българската армия се сражава на два фронта срещу войските на световни империи като британската, френската,руската и повечето балкански страни. Извоювани бяха славни победи, не бе загубена нито една битка и не бе пленено нито едно българско бойно знаме. Едно от най-героичните сражения през Първата световна война, увенчано с категоричността на успеха и изписано със златни букви в световната военна история, е Дойранската епопея. Девета пехотна Плевенска дивизия, добре подготвена и изкусно ръководена от ген. Владимир Вазов, през 1918 г., извоюва блестяща победа, запазвайки честта на Родината в края на войната. Подвизите на българските офицери и войници по фронтовете са безпримерни, но над 100 хиляди от тях никога не се завърнаха по родните места, а гробовете им са безкръстни, останали извън пределите на Отечеството. В памет на падналите герои българският народ веднага след войната започва да изгражда военни паметници и мемориали в градове и села, за да достигнат те над 3000 в наши дни. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.11.13", "title": " Министър Каракачанов открива исторически паметник, посветен на Дойранската епопея"}
{"url": "https://trud.bg/%d0%bd%d0%b0-93-%d0%b3%d0%be%d0%b4%d0%b8%d0%bd%d0%b8-%d0%b5%d0%bb%d0%b8%d0%b7%d0%b0%d0%b1%d0%b5%d1%82-ii-%d0%b2%d1%81%d0%b5-%d0%be%d1%89%d0%b5-%d1%8f%d0%b7%d0%b4%d0%b8/", "text": "Възрастта е само номер за кралица Елизабет Втора. На 93 тя бе забелязана да язди кон край замъка Уиндзор в понеделник сутринта. Кралицата бе облечена в дълго тъмносиньо палто, носеше кърпа на главата и слънчеви очила, като бе придружена от главния коняр на замъка Тери Пендри. Елизабет Втора цял живот е обичала конете. Получава първия си кон (Шотландско пони), когато е едва на 4 години. Преди тазседмичната ѝ поява на кон, тя бе забелязана да язди през април 2018 г., точно след раждането на внука ѝ принц Луи. И всяка година посещава събитието, посветено на коне в Уиндзор, става и много емоционална, когато гледа конните надбягвания като Royal Ascot. Обичта си към конете е предала и на децата си. Дъщеря ѝ, принцеса Ан, е първият представител на кралското семейство, който участва в Олимпийските игри, яздейки в тридневно състезание през 1976 г. в Монреал. Нейната дъщеря Зара тръгва по стъпките на майка си и печели сребърен медал на Олимпийските игри през 2012 г. Преди години, когато имало запитване дали Елизабет Втора ще присъства на откриването на тенис турнира Уимбълдън, принц Филип казва: „Много се съмнявам, освен ако тям няма кучета и коне“, което за пореден път доказва колко силна е любовта на монарха към животните.  ", "date": "2019.11.13", "title": " На 93 години Елизабет II все още язди"}
{"url": "https://trud.bg/%d0%b1%d0%b0%d0%b9%d0%b5%d1%80%d0%bd-%d0%b7%d0%b0%d0%b4%d0%b5%d0%b9%d1%81%d1%82%d0%b2%d0%b0-%d0%bf%d0%bb%d0%b0%d0%bd-%d0%b7%d0%b0%d0%b2%d1%80%d1%8a%d1%89%d0%b0%d0%bd%d0%b5/", "text": "„ Байерн“ задейства план да си върне Пеп Гуардиола като треньор от лятото. Това е и причината до края на сезона да се гласува доверие на малко известния Ханзи Флик. Баварците искат да използват ситуацията, че испанският треньор не е доволен от отношението към „Манчестър Сити“ в Англия – особено след последното дерби с „Ливърпул“ (1:3) и неотсъдените две дузпи за тима му. Договорът на Гуардиола е до 2021 година, но от Мюнхен се надяват да може да го разтрогне още следващото лято. Основна заслуга за подобно завръщане може да има Сера, съпругата на треньора. Дамата не желае повече да живее в сивия Манчестър. А Пеп запази своя луксозен апартамент в центъра на Мюнхен, където живя през трите години начело на „Байерн“. В момента семейството на треньора живее в Барселона, а той е сам на Острова. Контактите между Гуардиола и баварските босове Ули Хьонес са Карл-Хайнц Румениге са изключително приятелски. Наскоро испанецът дори посетил клубната база и гледал тренировки на Нико Ковач. Голямата цел на Гуардиола е да спечели отново Шампионската лига, след като го направи два пъти с „Барселона“ през 2009 и 2011 година. С „Байерн“ три пъти поред се спъна на полуфиналите, а с „Манчестър Сити“ – два пъти още на четвъртфинал. Гуардиола виждал по-голям шанс да триумфира в турнира начело на баварците. Освен това феновете на клуба го боготворят. През миналия сезон Гуардиола безпрецедентно взе трите купи в английския футбол. Но много вероятно е през този да не защити титлата си, а тя да отиде в „Ливърпул“.", "date": "2019.11.13", "title": " “Байерн“ задейства план „Завръщането на Пеп“"}
{"url": "https://trud.bg/%d0%ba%d0%b0%d0%bb%d0%be%d1%8f%d0%bd-%d0%bf%d0%b0%d1%80%d0%b3%d0%be%d0%b2-%d0%bf%d0%be%d1%81%d1%82%d0%b0%d0%b2%d0%b8%d1%85%d0%bc%d0%b5-%d0%b4%d0%be%d0%b1%d1%80%d0%be-%d0%bd%d0%b0%d1%87%d0%b0%d0%bb/", "text": "Мисля, че поставихме много добро начало за обмяна на опит между София и китайската провинция Фудзиен в сферата на здравеопазването. Това коментира лидерът на БСП в столицата Калоян Паргов след проведените срещи днес, които с председателя на РС на БСП – Искър Борис Цветков организираха между 6-членна китайска делегация от провинция Фудзиен и ръководствата на две софийски болници, съобщиха от партийната структура. Представителите на милиардната азиатска държава пристигнаха в София по покана на Калоян Паргов и Борис Цветков и също по тяхна инициатива бяха организирани срещи с проф. д-р Цветомир Димитров и ръководството на Университетска първа многопрофилна болница за активно лечение „Св. Йоан Кръстител“, както и с директора на УМБАЛ „Царица Йоанна – ИСУЛ“ проф. д-р Бойко Коруков и негови колеги. „Запознахме нашите китайски гости с два типа болници – едната – Първа градска е общинска, а другата – ИСУЛ е държавна университетска, обясни Калоян Паргов. – Показахме им нашата система на здравеопазване. Целта на посещението на делегацията от китайската провинция Фудзиен е да омбени опит и практики за начина на функциониране на здравните заведения. Те се поинтересуваха от медицинското образование и от начина, по който завършилите студенти успяват да се реализират професионално в здравните заведения в страната. Освен това коментирахме и общи проблеми. Оказа се, че както в България, така и в Китай има недостиг на финансиране на здравните заведения. У нас конкуренцията между частните и публичните болници е много голяма и това създава проблеми от гледна точка на качеството на предлаганите услуги в общинските здравни заведения и липсата на дофинансиране“. Според Калоян Паргов, направените срещи са добро начало за обмяна на опит. Лидерът на БСП – София изрази увереност, че ще последва връщане на визитата от страна на българска делегация, съставена от медицински специалисти, в китайската провинция Фудзиен. „Посещенията за обмяна на опит между различните държави са добра практика, коментира той. – Модерното здравеопазване изисква глобален подход и познаване на добрите практики на различните континенти“.", "date": "2019.11.13", "title": " Калоян Паргов: Поставихме добро начало за обмяна на опит между София и китайската провинция Фудзиен в здравеопазването"}
{"url": "https://trud.bg/%d0%b2%d0%b5%d0%bb%d0%b8%d0%ba%d0%be-%d1%82%d1%8a%d1%80%d0%bd%d0%be%d0%b2%d0%be-%d1%83%d0%b2%d0%b5%d0%bb%d0%b8%d1%87%d0%b0%d0%b2%d0%b0-%d0%b7%d0%b5%d0%bb%d0%b5%d0%bd%d0%be%d1%82%d0%be-%d1%81%d0%b8/", "text": "612 дървета и 1200 цветя за засадени във Велико Търново от началото на настоящата година. Всички видове растения са осигурени от Общината и са част от провежданата политика както за подобряване на градската среда, така и за опазване и насърчаване на биоразнообразието. Обхванати са както градските паркове и обществени зони, така и редица междублокови пространства. За осигуряването на разсада помагат и много дарители. 230 различни видове дървета са засадени в парк „Дружба“. 61 борчета и 108 броя бряст, дъб и липа ще растат на хълма „Света гора“. Седем броя чинар са посадени в парк „Колю Фичето“, а още 90 чинари и липи ще направят междублоковите пространства в едноименния квартал по-зелени. 90 броя акация, гледичия и смърч са засадени на различни места в кварталите „Бузлуджа“, „Зона Б“ и „Чолаковци“, 10 броя чинар – в района на пътен възел „Качица“, а три липи ще красят пространството пред Съдебната палата. За поредна година успешно бе реализирана и общинската програма „Моята градинка“, в която дейно участват великотърновци. Одобрени са 40 искания за облагородяване на междублокови пространства в целия град. Край домовете на жителите ще растат над 1200 цветя и храсти от видовете туя,  хибискус, роза, лавандула, армерия, керия, форзиция, хемерокалис, лигиструм, цидония, люляк, дойция, сантолина и др., както и 13 дървета – бреза, липа и платан. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.11.13", "title": " Велико Търново увеличава зеленото си богатство с над 600 дървета и 1200 цветя"}
{"url": "https://trud.bg/%d0%bf%d1%80%d0%b8%d1%8f%d1%82%d0%b5%d0%bb%d0%ba%d0%b0%d1%82%d0%b0-%d0%bd%d0%b0-%d0%ba%d1%80%d0%b8%d1%81%d0%ba%d0%be-%d1%81%d0%b8-%d0%b2%d1%8a%d1%80%d0%bd%d0%b0-%d1%84%d0%be%d1%80%d0%bc%d0%b0%d1%82/", "text": "Няма и 2 месеца  , половинката на рапъра Криско сподели снимка, от която се вижда, че е в повече от перфектна форма. Цвети Петрова роди момиченце в края на септември, но   едва в началото на този месец. Красивата брюнетка се е отървала от натрупаните килограми чрез   и редовни тренировки в залата. „Бавно и славно. Кето режим и двуразови тренировки“, така Цвети озаглави снимката, а първият човек, поздравил я за резултатите, бе майка й: „Браво бе маме, много добре!“.", "date": "2019.11.13", "title": " Приятелката на Криско си върна формата (СНИМКА)\t"}
{"url": "https://trud.bg/%d1%81%d0%b4%d0%b2%d1%80-%d0%b2%d1%8a%d0%b7%d0%bc%d0%be%d0%b6%d0%bd%d0%b8-%d1%81%d0%b0-%d0%b7%d0%b0%d1%82%d1%80%d1%83%d0%b4%d0%bd%d0%b5%d0%bd%d0%b8%d1%8f-%d0%b2-%d0%b4%d0%b2%d0%b8%d0%b6%d0%b5%d0%bd/", "text": "Утре от 9 часа са заявени протестни действия в района на ул. „Екзарх Йосиф“. Това съобщиха от пресслужбата на СДВР. В тази връзка там паркирането и движението на моторни превозни средства, трамвайни мотриси и пешеходци ще бъде временно ограничено. Възможни са временни затруднения на движението в централната градска част, което да наложи поетапно то да бъде ограничавано и възстановявано. СДВР призовава гражданите и гостите на столицата да спазват указанията и разпорежданията на полицейските служители, да им съдействат при необходимост, за да се запази спокойна обстановката в града и да не се допуснат нарушения на обществения ред. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.11.13", "title": " СДВР: Възможни са затруднения в движението заради протестни действия на ул. „Екзарх Йосиф утре"}
{"url": "https://trud.bg/%d0%b7%d0%b0%d1%81%d1%8f%d0%ba%d0%be%d1%85%d0%b0-%d0%bc%d0%b5%d1%80%d1%86%d0%b5%d0%b4%d0%b5%d1%81-%d1%81%d1%8a%d1%81-112-%d0%ba%d0%bc-%d0%b2-%d0%b3%d1%80%d0%b0%d0%b4%d0%b0/", "text": "Пътни полицаи монтираха мобилна камера в град Каспичан и само за четири часа и половина изловиха 333 нарушения на скоростта. Контролът е осъществен за времето от 09 до 13:30 часа в сряда, когато част от магистрала „Хемус“ беше затворена за изтегляне на катастрофирал камион. Шофьорите са преминавали през Каспичан като през магистрала, коментират полицаи. При ограничение на скоростта 50 км/ час, 7 от водачите са минали край мобилната камера с повече от 50 км/ час над максимално разрешената скорост. Сред рекордьорите е мерцедес, фучал със 112 км/ч в района на ВиК-Каспичан. Също и фолксваген, минал със 110 км/ч, личи от снимките. Шофьорите ще бъдат лишени от правото да управляват, както предвижда Законът за движение по пътищата. През месец октомври на територията на ОДМВР- Шумен са установени общо 4 295 нарушения на шофьори, като от тях за скорост са били 1257. Станали са 104 пътнотранспортни произшествия, 11 от тях са тежки. За неправилно паркиране и спиране са санкционирани 558 водачи. Установени са 15, които са седнали зад волана след употреба на алкохол с концентрация над 1,2 промила. Хванати са и 35 неправоспособни водачи. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.11.13", "title": " Засякоха мерцедес със 112 км. в града\t"}
{"url": "https://trud.bg/%d0%b2%d0%b8%d0%b6%d1%82%d0%b5-%d0%ba%d0%b0%d0%ba%d0%b2%d0%be-%d1%80%d0%b5%d1%88%d0%b8-%d0%bc%d0%b8%d0%bd%d0%b8%d1%81%d1%82%d0%b5%d1%80%d1%81%d0%ba%d0%b8-%d1%81%d1%8a%d0%b2%d0%b5%d1%82-%d0%b4%d0%bd-27/", "text": "Атанасия Стоянова е предложена за удостояване с орден „Св. Св. Кирил и Методий“ – първа степен Правителството предлага на Президента на Република България да издаде Указ за награждаване на Атанасия Стоянова с орден „Св. Св. Кирил и Методий“ – първа степен, заради нейните заслуги в областта на образованието и българистиката. Предложението за награждаване е инициирано от Асоциацията на учителите по български език в Република Молдова и е подкрепено от посолството на Република България в Кишинев и Културно-просветното дружество за връзки с бесарабските и таврийските българи „Родолюбец“. Професионалната кариера на Атанасия Стоянова е тясно свързана с образованието. Тя е работила като учител и директор на училище в Молдова, била е експерт и ръководител на Управлението за националните малцинства при Министерството на просветата, както и Генерален директор на Департамента по междуетническите отношения и функциониране на езиците към правителството на страната. В момента е експерт по многоезиково образование във Върховния комисариат по въпросите на националните малцинства към Организацията за сигурност и сътрудничество в Европа. Атанасия Стоянова активно участва в подготовката на поредица от двустранни протоколи за сътрудничество между министерствата на образованието и науката на България и Молдова, с основен акцент подпомагането на образователното дело на българската общност. В изпълнение на тази политика към момента, с български стипендии са приети около 2400 студенти, 80 докторанти и 150 специализанти, а няколко хиляди учители, студенти и ученици са провели курсове и практики по български език. Проф. Христо Баларев е предложен за удостояване с орден „Св. Св. Кирил и Методий“ Правителството предлага на Президента на Република България да издаде Указ за награждаване на проф. Христо Баларев с орден „Св. Св. Кирил и Методий“ за неговите заслуги в областта на науката. Предложението за награждаване е инициирано от Българската академия на науките. Едно от най-ярките постижения на проф. Баларев е разработването на технологии за използване на химическите ресурси на Черно море. Това са технологии за получаване на химикали с реактивна чистота, за синтез на нови материали, за извличане по хидрометалургичен път на полезни компоненти от природни суровини и промишлени отпадни материали. За постиженията си в областта на науката проф. Баларев многократно е награждаван с престижни български и чуждестранни отличия. Предлагат се промени в указа за утвърждаване на длъжностите във въоръжените сили и НСО, изискващи висши офицерски звания Правителсвото предлага на Президента на Република България да издаде Указ за изменение и допълнение на Указ № 85 от 28 февруари 2012 г. за утвърждаване на длъжностите във въоръжените сили на Република България и Националната служба за охрана, изискващи висши офицерски звания. Предлаганите промени се отнасят до приложението към т. 1, като се предвижда длъжността „Командир на 68-а бригада „Специални сили“ да се измени на „Командир на Съвместното командване на специалните операции“ с изискване за висше офицерско звание „генерал-майор“. В Приложението към т. 1 се допълва и длъжността „Началник на Висше военновъздушно училище „Георги Бенковски“ от 01.01.2020 г. с изискване за висше офицерско звание „бригаден генерал”. С друго правителствено Решение се предлага на Президента на Република България да издаде указ, с който да освободи бригаден генерал Явор Антонов Матеев от длъжността „Командир на 68-а бригада „Специални сили”, да го назначи на длъжността „Командир на Съвместното командване на специалните операции” и да го удостои с висше офицерско звание „генерал-майор“. Правителството обяви югоизточния обходен път на Пловдив за обект от национално значение, облекчават се процедурите за изграждане на трасето Правителството реши да обяви участък от републикански път II-56 Брезово – Пловдив – Път 11-86, от км 90+000 до км 102+820, за обект с национално значение и за национален обект. Така ще се ускорят процедурите по одобряване на инвестиционните проекти и издаване на разрешения за строеж, и ще могат да се използват облекчения в процедурата за отчуждаване на имоти – частна собственост, необходими за уширение на пътя и неговата модернизация. Бързо разрастващите се в икономическо отношение гр. Пловдив и област Пловдив налагат необходимостта от своевременното развитие и разширяване на пътната мрежа, като особено важно е изграждането на околовръстен път на областния център. Трафикът по път II-86, който частично обхожда града от югозапад, е изключително натоварен и голяма част от транзитните потоци преминават през града по трасето на републикански път 1-8 „София- Пловдив-Хасково“. Пловдив, като областен административен център, все още няма окончателно завършен околовръстен път и участъкът от републикански път 11-56, от път 1-8, при пътен възел „Скобелева майка” до път II-86 Пловдив – Асеновград – Смолян (югоизточен обход на гр. Пловдив) от км 96+900 до км 104+033 не е изграден. Поради това значителна част от транзитните потоци преминават през града. Доизграждането на югоизточния обход на Пловдив е от изключително значение за осигуряване на най- кратка комуникационна връзка с контролно-пропускателните пунктове при Рудозем, Златоград и Маказа и облекчаване на транзитния трафик с Гърция и Турция. Югоизточният обход ще осъществява пряка връзка на съседните области – Смолян, Кърджали и Хасково с АМ „Тракия“ и републикански път 1-8 (международен път Е-80), което е от изключителна важност в социален и икономически аспект. Пловдив е градът в България с най-много и най-големи икономически зони около него, които все повече се разрастват. Нараства и значението на гражданското летище в Крумово, което именно чрез изграждането на югоизточния околовръстен път ще получи пряк достъп до АМ „Тракия“. Структуроопределящо за икономиката на областта и държавата е и предприятие „КЦМ“ АД, които заедно с развиващите се икономически зони „Тракия“ и „Марица“, в които ускорено се изграждат и в момента заводи за автомобилни части, определят Пловдив като център за сериозни инвестиции. Всичко това допринася за нарастване на товарните и пътнически превози по съществуващата пътната мрежа, която е с почти изчерпана пропускателна способност. След завършването на югоизточния околовръстен път (Път II -56 „Брезово – Пловдив – Път II-86“, участък от км 90+000 до км 102+820), ще се даде възможност товарните превози да достигат до новоизградения интермодален железопътен терминал край Пловдив. В резултат се очаква многократно увеличение на транспортния поток. За реализацията на последния сегмент от обхода – участъкът от км 98+000 до км 102+820 е сключено споразумение за сътрудничество между община Пловдив и Агенция „Пътна инфраструктура“. Изготвени са технически проект и парцеларен план, чието процедиране предстои. Ползите от изграждането на югоизточния околовръстен път на Пловдив надхвърлят рамките на област Пловдив и имат съществено значение за развитието на всички области от Южен централен район. Променя се методиката за изчисление на таксите по железопътната инфраструктура С постановление на Министерския съвет се променя Методиката за изчисляване на инфраструктурните такси, събирани от управителя на железопътната инфраструктура, приета с ПМС № 92 от 4 май 2012 г. (обн., ДВ, бр. 36 от 2012 г.). С предложените промени таксата за достъп и използване на железопътната инфраструктура ще съдържа два компонента, към момента съществуващата такса за преминаване и такса за използване на електрозахранващо оборудване за задвижваща електроенергия. Същевременно от ценообразуващите елементи по Методиката на Комисията за енергийно и водно регулиране (КЕВР) са извадени преките разходи за контактна мрежа, включени в пакета за минимален достъп. Също така се въвежда и формула за изчисляване на таксата за използване на електрозахранващо оборудване за задвижваща електроенергия. По този начин се спазват разпоредбите на Директива 2012/34/ЕС на Европейския парламент и на Съвета от 21 ноември 2012 година за създаване на единно европейско железопътно пространство и Регламент за изпълнение (ЕС) 2015/909 на Комисията от 12 юни 2015 г. относно реда и условията за изчисляване на преките разходи, направени вследствие на извършването на влаковата услуга. Одобрени са 24 млн. лв. допълнителни разходи за предотвратяване, овладяване и преодоляване на последиците от бедствия Правителството одобри допълнителни разходи/трансфери от резерва по чл. 1, ал. 2, раздел II, т. 5.1 от Закона за държавния бюджет на Република България за 2019 г. за непредвидени и/или неотложни разходи за предотвратяване, овладяване и преодоляване на последиците от бедствия. С Постановлението се одобряват 24 039 032 лева за извършване на дейности за намаляване на риска от бедствия, възстановяване на разходи за проведени спасителни и неотложни работи при овладяване на бедствени положения и за възстановяване на инфраструктурни обекти. Сумата се осигурява от резерва за непредвидени и неотложни разходи по Закона за държавния бюджет на Република България за 2019 г. Съгласно друго правителствено постановление се одобряват допълнителни разходи по бюджета на Министерството на вътрешните работи за 2019 г. в размер на 7 035 лв. за сметка на предвидените средства по централния бюджет за 2019 г. Средствата са необходими за възстановяване на извършени разходи по предоставените дейности и услуги на правоимащите лица по чл. 16 от Закона за военноинвалидите и военнопострадалите, посетили курортните комплекси и базите за отдих на Министерството на вътрешните работи и болниците за продължително лечение и рехабилитация – филиали на Медицинския институт на Министерството на вътрешните работи. Правителството се разпореди с имоти Министерски съвет разреши продажба на три поземлени имота, собственост на „Напоителни системи“ ЕАД. Имотът в с. Крушаре, Община Сливен е с обща застроена площ 346 кв. м., а този в гр. Бобошево, Област Кюстендил – 122 кв.м. Третият поземлен имот с право на строеж е в гр. Сливен и е с обща застроена площ 793 кв. м. Продажбата им ще се извърши на търг при начални цени, не по-ниски от пазарните стойности, определени от независими оценители. На община Дупница се прехвърля собствеността върху имот – частна държавна собственост, намиращ се на ул. „Свети Георги“ № 2А в град Дупница. Имотът е с площ от 12 930 кв. м и представлява терен със сгради в него. Общината ще го използва за създаването на общински Младежки център за провеждане на безплатни образователни, социални, културни и спортни дейности, както и за реализиране на мерки за превенция на противоправното поведение сред подрастващите. Заниманията на децата ще се водят безвъзмездно от квалифицирани и правоспособни специалисти в съответните области. Всички необходими за тях материали ще се осигуряват от община Дупница. Лауринас Йонушаускас ще е почетен консул на Република България в Република Литва Министерският съвет прие решение за назначаването на литовския гражданин д-р Лауринас Йонушаускас за почетен консул на Република България със седалище в гр. Вилнюс, Република Литва и консулски окръг, обхващащ територията на Република Литва. Д-р Йонушаускас има дългогодишен опит в областта на бизнеса и държавната администрация. Като дипломат е отговарял за двустранните отношения между Литва и България. Бил е личен дипломатически сътрудник на президента на България Петър Стоянов по време на участието му в Международната конференция за сътрудничвество на страните от Централна и Източна Европа във Вилнюс на 4-6 септември 1997 г. Понастоящем д-р Йонушаускас е консултант в областта на изкуството и собственик на успешната компания „Arti Cubus”, с широка мрежа от контакти в литовските политически, бизнес и културни среди. България няма представителство на литовска територия, като посолството ни във Варшава е акредитирано за Република Литва и Република Латвия. Назначаването на д-р Йонушаускас за почетен консул ще допринесе за задълбочаване връзките на България с Литва във всички области от взаимен интерес и ще осигури възможности за оказване на консулско съдействие на българските граждани, пребиваващи в страната. Правителството одобри финансирането на публична държавна инфраструктура по реда на ЗНИ Правителството одобри финансирането на публична държавна инфраструктура по реда на Закона за насърчаване на инвестициите (ЗНИ). От бюджета на Министерството на икономиката по бюджета на Агенция „Пътна инфраструктура“ ще бъдат предоставени средства за изграждането на елементи на пътната инфраструктура, публична държавна собственост – „Основен ремонт на път /О.п. Разград-Кубрат/ – жп гара Разград -/Разград-Дянково/ с обща дължина 4.607 км.“. Той се изгражда във връзка с изпълнението на сертифицирания по ЗНИ инвестиционния проект „Разширение на производството на основни продукти в „Амилум България“ ЕАД“, гр. Разград на „Амилум България” ЕАД. Инфраструктурата ще бъде собственост на Агенция „Пътна инфраструктура“ и ще се ползва от всички преминаващи – в това число и от предприятията в района, техните служители, доставчици и клиенти. Целта е възстановяване и подобряване на транспортно-експлоатационните качества, на настилката с оглед осигуряване условия за безопасност на движението и добро отводняване на пътя. България и Хърватия ще задълбочат сътрудничеството си в областта на културата Правителството одобри съществено отклонение от проекта на Програма за сътрудничество в областта на културата между Министерството на културата на България и Министерството на културата на Хърватия за периода 2018-2021 г. С РМС № 516 от 20 юли беше одобрен проект на Програма за сътрудничество в областта на културата между двете ведомства като основа за водене на преговори. Двустранният документ не беше подписан в периода юли 2018 г. – октомври 2019 г. поради служебна ангажираност и динамика в работните програми на двете страни. Изменението на разпоредбите относно срока на действие на програмата – от 2018 — 2021 г. на 2019 – 2022 г., както и изменението на наименованието й съставляват съществено отклонение от проекта на договор и, съгласно чл. 11, ал. 2 от Закона за международните договори, е необходимо повторно съгласуване на проекта на програма. Останалите текстове и условия на програмата остават непроменени. Настоящият проект е изготвен в изпълнение на член 17 от междуправителствената Спогодба за сътрудничество в областта на културата, образованието и науката. Документът удовлетворява взаимните интереси на двете страни и съдържа всички необходими текстове за развитие на отношенията между Република България и Република Хърватия в областта на културата. Предлаганият проект на Програма регламентира възможностите за сътрудничество в областта на театъра, литературата, превода и публикуването на творби на писатели от другата страна, библиотечното и музейно дело, изобразителното изкуство, организирането на художествени изложби и музикални фестивали, киното, музиката и танца, аудиовизията и защитата на авторските права. Уточняват се ангажиментите на двете страни по опазването на културното наследство и сътрудничеството за предотвратяване на незаконната търговия с културни ценности. Правителството одобри проект на нова Спогодба между Република България и Кралство Нидерландия за избягване на двойното данъчно облагане Министерският съвет одобри проект на нова Спогодба между Република България и Кралство Нидерландия за избягване на двойното данъчно облагане с данъци на доходите и предотвратяване на отклонението и заобикалянето на данъчно облагане, който да послужи като основа за водене на преговори. Също така правителството упълномощи министъра на финансите да проведе преговорите и да подпише Спогодбата от името на Република България при условие за последваща ратификация. Между България и Нидерландия в момента действа Спогодбата, подписана в София на 6 юли 1990 г. в условията на различни икономически отношения между двете държави и при действието на различна правна регламентация в българското законодателство в областта на данъците.  Сключването на нова Спогодба между двете страни се налага и поради. последните развития в областта на международното данъчно облагане, инициирани от държавите от Г-20 и Организацията за икономическо сътрудничество и развитие (ОИСР) за противодействие на свиването на данъчната основа и прехвърлянето на печалби. Новите насоки в тази област се съдържат в Проекта „Свиване на данъчната основа и прехвърлянето на печалби” (Base Erosion and Profit Shifting – BEPS). BEPS предлага на държавите решения за преодоляване на различията в съществуващите международни данъчни правила, които позволяват на компаниите, чрез използването на схеми за агресивно данъчно планиране, да минимизират данъчните си задължения, прехвърляйки изкуствено корпоративните си печалби към юрисдикции с ниски или нулеви данъчни ставки. Мерките по Проекта BEPS създават и предпоставки за по-голяма данъчна предвидимост и правна сигурност за компаниите чрез намаляване на споровете между бизнеса и администрациите при прилагането на международните данъчни правила и изисквания. Данъчните правила, възприети в проекта на Спогодба, са съобразени с действащото българско данъчно законодателство и съвременните принципи и развития в международното данъчно облагане, отразени в актуалния Модел на данъчна спогодба на ОИСР. България и Сърбия ще развиват сътрудничеството си в областта на младежта и спорта Правителството одобри проект на Меморандум за разбирателство между Министерството на младежта и спорта на Република България и Министерството на младежта и спорта на Република Сърбия за сътрудничество в областта на младежта и спорта. Двете страни ще насърчават обмена на опит в институционалното сътрудничество; областта на науката и технологиите, приложени към спорта; спортната медицина; борбата срещу негативните явления в спорта; организирането на спортни мероприятия; обучението на спортни специалисти; програми за подкрепа и насърчаване на спорта за хора с увреждания; областта на жените и спорта; спортната инфраструктура; спортния туризъм и младежкия обмен; обмена на опит в младежките политики, проекти и програми. Одобрен е проект на програма за сътрудничество с Куба в областта на културата Правителството одобри проект на Програма между Министерството на културата на Република България и Министерството на културата на Република Куба за сътрудничество в областта на културата за периода 2020-2022 г. Програмата удовлетворява взаимните интереси на двете страни и съдържа необходимите текстове за развитие на двустранните отношения между Република България и Република Куба в областта на културата. Програмата регламентира възможностите за сътрудничество в областта на музиката, танца, фолклора, филмовото изкуство, литературата, превода, библиотечното и музейно дело, изобразителното изкуство, организирането на художествени изложби и музикални фестивали. Уточняват се и възможностите за сътрудничество между двете страни по отношение на опазването на културното наследство. Одобрени са резултатите от четвъртата сесия на Междуправителствената българо-туркменистанска комисия за икономическо сътрудничвество Министерският съвет одобри резултатите и утвърди Протокола от Четвъртата сесия на Междуправителствената българо-туркменистанска комисия за икономическо сътрудничество. Заседанието беше проведено на 11 август в гр. Туркменбаши, Туркменистан. На сесията бяха обсъдени въпроси в основните области на двустранно сътрудничество: взаимна търговия, строителство, туризъм, селско стопанство, транспорт, информационни технологии и съобщения, енергетика, образование, младеж и спорт, здравеопазване. Бяха набелязани съгласувани мерки за разширяване на сътрудничеството и деловите връзки между двете страни в областите от взаимен интерес. В рамките на сесията Изпълнителната агенция за насърчаване на малките и средните предприятия от българска страна, съвместно с Търговско-промишлената палата на Туркменистан, организира кръгла маса и двустранни срещи, по време на които представители на бизнес средите на България и Туркменистан обсъдиха възможностите за сътрудничество в области от взаимен интерес и установиха нови бизнес контакти. Одобрена е българската позиция за предстоящи заседания на Съвета на ЕС Правителството прие  позицията на България за заседанието на Съвета на Европейския съюз по земеделие и рибарство, което ще се проведе на 18 ноември в Брюксел. Очаква се министрите да продължат дискусията по Регламента за Стратегическите планове от пакета за реформа на Общата селскостопанска политика (ОСП) след 2020 г. По време на заседанието ще бъдат дискутирани екологичните и климатични аспекти от предложението. Европейската комисия ще представи своите проекти на регламенти за преходните правила по отношение на Общата селскостопанска политика. Целта е да се предостави правна сигурност на плащанията за периода до влизането в сила и прилагането на новото законодателство. Важно е да не се допусне застрашаване на осигуряването на ежегодното подпомагане за земеделските стопани в рамките на ОСП. Съветът на Европейския съюз по икономически и финансови въпроси, формат Бюджет (ЕКОФИН/Бюджет) ще проведе заседание на 15 ноември в Брюксел, Белгия. Участниците в срещата ще подготвят позицията на Съвета за преговорите във връзка със заседанието на Помирителния комитет с Европейския парламент (ЕП) за обсъждане на проектобюджета на ЕС за 2020 година, което ще се проведе същия ден. То се свиква в рамките на бюджетната процедура на ЕС поради различие в позициите на ЕКОФИН и ЕП. Двете институции ще преговарят за постигане на съвместно споразумение по общия бюджет на ЕС за следващата финансова година. България ще съдейства активно за постигането на споразумение по проектобюджета за 2020 г., неговото навременно приемане и осигуряване на необходимите финансови средства за изпълнение на политиките и програмите на Съюза, тъй като ЕС има нужда от стабилен бюджет, който да отговаря на реалните нужди от средства за постигане целите на ЕС и същевременно да има капацитет за справяне с непредвидени обстоятелства  Съвет „Общи въпроси“ ще заседава на 19 ноември в Брюксел. Дискусията ще се фокусира върху укрепването на върховенството на правото в ЕС. Министрите ще обменят мнения с директора на Агенцията за основните права (FRA) Майкъл О‘Флаерти, който ще информира за състоянието на спазването на върховенството на правото в ЕС като цяло. Ще бъде направен и преглед на стартиралата през 2014 г. инициатива в рамките на СОВ за годишен диалог в областта на върховенството на правото. СОВ ще започне подготовка за предстоящото заседание на Европейския съвет на 12-13 декември 2019 г. Сред темите в дневния ред са още Многогодишната финансова рамка 2021-2027 г., изменението на климата и изпълнението на стратегическия дневен ред на ЕС. Финландското председателство ще предостави информация за състоянието на преговорите по Многогодишната финансова рамка. По темата ще бъде изслушана и позицията на Европейския парламент. Ще бъдат обсъдени още политиката на разширяване на ЕС и Процеса на стабилизиране и асоцииране. Правителството одобри също така резултатите от българското участие в заседанието на Съвета на Европейския съюз по земеделие и рибарство, проведено на 14-15 октомври в Люксембург. Министрите подкрепиха изготвянето на нова по-силна рамка за бъдещата координация на ЕС, както и националните политики в областта на горското стопанство. Съобщението на Комисията относно засилването на действията на ЕС за защита и възстановяване на световните гори беше прието. Министрите подчертаха необходимостта от насърчаването на вериги на доставки, които не допринасят към обезлесяването, включително чрез схеми за сертификация на продукти. Целта е да се опазят съществуващите гори и да увеличи биоразнообразието им по цял свят. Във връзка с Пакета за реформата на Общата селскостопанска политика, министрите проведоха обмен на мнения по доклада за напредъка, изготвен от Председателството. Фокусът беше Новия модел на прилагане, въпросът относно опростяването и „зелената архитектура“. Комисията информира Съвета за актуалното състояние на заболяването Африканска чума по свинете в Европа и нейното разпространение, след което отново отправи призив към всички държави членки за по-голяма бдителност. Съветът постигна съгласие и по допълването на съществуващия частичен общ подход във връзка с предложението за следващия Европейски фонд за морско дело и рибарство след 2020 г. Към него се добавят елементите, свързани с мониторинг и оценка на фонда. Утвърдена е промяна в минималните критерии за комплексна оценка на офертите при провеждане на открита процедура за определяне на концесионер на морски плаж Министерският съвет утвърди терминологична промяна в минималните критерии за комплексна оценка на офертите при провеждане на открита процедура за определяне на концесионер на морски плаж. Измененията се правят в приетото на 22. 07.2016 г. решение № 604 на Министерския съвет. Основната цел на промяната е синхронизация на понятия от Методиката с разпоредбите на новата глава втора „а“ от Закона за устройство на Черноморското крайбрежие (ЗУЧК), която е в сила от 30.07.2019 г. Терминологично в методиката понятието „конкурс“ се заменя с понятието „открита процедура“, така че да съответства на понятията в ЗУЧК. Изменението е оправдано и наложително, предвид обстоятелството, че тези критерии се прилагат от определена комисия в условията вече на открита процедура по възлагане на концесия, а не в условията на конкурс. Минималните критерии за комплексна оценка запазват действието си спрямо всички участници в процеса, свързан с концесионирането на морските плажове. МС прие промени в концесионния договор за добив на минерална вода в находище „София-Княжево” Министерски съвет прие предложението, отправено от концесионера „Соф Дринкс“ ООД, за изменение на концесионния договор, сключен на 28 август 2008 г. за добив на минерална вода – изключителна държавна собственост, разкрита от сондаж № 1 хг на находище „София-Княжево“, София, район „Витоша“, Столична община. С изменението се удължава срока на концесията до 35 години, считано от датата на подписване на концесионния договор – 28 август 2008 г. Споразумение между МОСВ и Световна банка се удължава до 31.05.2020 г. Правителството одобри проект за изменение на Споразумение за предоставяне на консултантски услуги между Министерството на околната среда и водите и Международната банка за възстановяване и развитие, подписано на 28.09.2016 г. С него се удължава срокът на действие на Споразумението за предоставяне на консултантски услуги до 31.05.2020 г. Целта е да се осигури ефективно изпълнение на договорените практически дейности по Плана за изграждане на капацитет за изпълнение на Дейност № 3 „Институционална координация и ангажираност“. На Министерството на околната среда и водите се оказва съдействие за разработване на Национална програма за качество на атмосферния въздух и Национална програма за намаляване на общите годишни емисии на серен диоксид, азотни оксиди, летливи органични съединения, фини прахови частици и амоняк в атмосферния въздух. Споразумението се финансира със средства от европейските структурни и инвестиционни фондове 2014-2020 г., предоставени чрез оперативна програма „Околна среда 2014-2020 г.“, като предвиденото изменение на споразумението не засяга общата бюджетна рамка на проекта и не изисква допълнително финансиране. Правителството одобри промени в Данъчно-осигурителния процесуален кодекс Министерският съвет одобри проект на Закон за изменение и допълнение на Данъчно-осигурителния процесуален кодекс и предлага на Народното събрание да го приеме. Предлага се въвеждане в българското законодателство на Директива (ЕС) 2018/822 на Съвета от 25 май 2018 година за изменение на Директива 2011/16/ЕС по отношение на задължителния автоматичен обмен на информация в областта на данъчното облагане, свързана с подлежащите на оповестяване трансгранични договорености. Разпоредбите на директивата следва да бъдат въведени в националното законодателство в срок до 31 декември 2019 г. и да влязат в сила от 1 юли 2020 г. Основна цел на новите правила е противодействие на пренасочването на печалби към юрисдикции с по-благоприятен данъчен режим, както и на практиките за цялостно намаляване на данъчните задължения. Въвежда се механизъм за предоставяне на информация за трансгранични данъчни схеми, при които съществува потенциален риск от избягване на данъчно облагане, от консултанти и данъчно задължени лица на изпълнителния директор на Националната агенция за приходите, както и за автоматичния обмен на информация за тези схеми с компетентните органи на другите държави членки. Получаването на информация за предоставяните данъчни схеми на ранен етап, още преди започване на тяхното прилагане, ще позволи на държавите-членки да анализират своевременно вредните данъчни практики и да отстранят пропуските или недостатъците в законодателството си. Изпълнителна агенция по горите ще има още един заместник-изпълнителен директор Министерският съвет прие нов Устройствен правилник на Изпълнителната агенция по горите. Предвижда се още една щатна бройка, освен съществуващата, за длъжността заместник-изпълнителен директор на агенцията. Целта е да се осъществява по-добър контрол върху изпълнението на задачите на служителите в специализираната администрация. Промяната няма да доведе до увеличаване на общата численост на агенцията, а само ще се извършат структурни промени. Променени са структурата и наименованията на три дирекции в общата администрация. Същият брой административни звена се закриват в специализираната администрация, като техните функции ще се изпълняват от други дирекции. Целта на преструктурирането е да се постигне подобряване в работата на администрацията, по-ефективен контрол по спазването на установения законов ред за стопанисване, ползване и опазване на горските територии и ловното стопанство. Правителството прие Наредба за правилата и нормите за проектиране, разполагане и демонтаж на електронни съобщителни мрежи Правителството прие Наредба за правилата и нормите за проектиране, разполагане и демонтаж на електронни съобщителни мрежи. В наредбата са включени разпоредби, които установяват техническите изисквания и процедурите за разполагане, маркиране, премахване и демонтаж на електронни съобщителни мрежи, както и за преустановяване на достъпа на съответния оператор до ползваната физическа инфраструктура при наличието на основания за това. Основната цел на новата нормативна уредба е да бъде насърчено и улеснено разполагането на високоскоростни мрежи, включително в сгради. Това ще допринесе за повишаване на разнообразието и качеството на обществените електронни съобщителни услуги в интерес на потребителите. Министерският съвет одобри позицията на България за четвъртото заседание на Българо-черногорската междуправителствена комисия за икономическо сътрудничество Министерският съвет одобри на днешното си заседание позицията и състава на българската делегация за четвъртото заседание на българо-черногорската междуправителствена комисия за икономическо сътрудничество. Заседанието ще се проведе в София на 18-19 ноември. В дневния ред са включени за обсъждане въпроси на двустранното икономическо сътрудничество в енергетиката, транспорта, търговията, инвестициите, селското стопанство и др. Предвижда се комисията да набележи мерки за разширяване на сътрудничеството и деловите връзки между двете страни в областите от взаимен интерес. Салдото по консолидираната фискална програма към края септември 2019 г. е положително в размер на 1 264,5 млн. лв. Министерският съвет одобри информация за касовото изпълнение на държавния бюджет и на основните показатели на консолидираната фискална програма за деветмесечието на 2019 г., изготвена в изпълнение на чл. 135, ал. 1 на Закона за публичните финанси, на база на месечните отчети за касовото изпълнение на първостепенните разпоредители с бюджет. По данни от месечните отчети на първостепенните разпоредители с бюджет салдото по КФП на касова основа към месец септември 2019 г. е положително в размер на 1 264,5 млн. лв. (1,1 % от прогнозния БВП) и се формира от превишение на приходите над разходите по националния бюджет в размер на 1 205,7 млн. лв. и по европейските средства в размер на 58,8 млн. лева. Постъпилите приходи, помощи и дарения по КФП към септември 2019 г. са в размер на 32 797,9 млн. лв. или 74,8 % от годишните разчети. Съпоставени със същия период на предходната година приходите, помощите и даренията по КФП нарастват номинално с 3 634,3 млн. лв., в т.ч. данъчните и неданъчните приходи – с 3 224,6 млн. лв. (11,6 %) и постъпленията от помощи и дарения (основно грантове по програмите и фондовете на ЕС) – с 409,7 млн. лева. Общата сума на данъчните постъпления, вкл. приходите от осигурителни вноски, възлиза на 26 096,2 млн. лв., което представлява 75,5 % от планираните за годината данъчни приходи. Приходите от преки данъци са в размер на 4 660,2 млн. лв. или 71,0 % от предвидените в разчетите за годината. Приходите от косвени данъци са в размер на 12 758,7 млн. лв., което е 77,6 % от разчетите за годината. Постъпленията от ДДС са в размер на 8 416,5 млн. лв. или 77,7 % от планираните. Приходите от акцизи възлизат на 4 136,7 млн. лв. (77,6 % от разчетените за годината). Постъпленията от мита са 172,7 млн. лв. или 72,9 % от годишните разчети. Постъпленията от други данъци (вкл. имуществени и др. данъци по ЗКПО) са в размер на 927,7 млн. лв. или 79,3 % изпълнение на годишните разчети. Приходите от социални и здравноосигурителни вноски са 7 749,6 млн. лв., което представлява 74,7 % от разчетените за годината. Неданъчните приходи са в размер на 4 954,9 млн. лв., което представлява 74,8 % от годишните разчети. При неданъчните приходи се проявява базов ефект в частта на приходите по бюджета на Фонд „Сигурност на електроенергийната система“ поради влезлите в сила промени в Закона за енергетиката от 01.07.2018 г., с които бе променен механизма за събиране на приходи по бюджета на фонда. Поради тази причина приходите по бюджета на фонда към септември 2019 г. са по-високи от постъпленията за същия период на 2018 г. Приходите от помощи и дарения са в размер на 1 746,8 млн. лева. Разходите по КФП (вкл. вноската на Република България в бюджета на ЕС) към септември 2019 г. възлизат на 31 533,4 млн. лв., което е 68,1 % от годишните разчети. Номиналното нарастване на разходите спрямо същия период на предходната година се дължи както на извършените разходи по бюджета на Министерството на отбраната по инвестиционен проект за придобиване на нов тип боен самолет за Военновъздушните сили на Република България, така и на по-високия размер на разходите за персонал (увеличение с 10 на сто на средствата за заплати, възнаграждения и осигурителни вноски на заетите в бюджетния сектор и поредната стъпка на увеличение на възнагражденията в сектор „Образование“), по-високи социални и здравноосигурителни плащания (базов ефект от увеличението на пенсиите от юли 2018 г., индексирането на пенсиите от юли 2019 г. и увеличение на здравноосигурителните плащания, заложено в ЗБНЗОК за 2019 г.), увеличение на разходите за субсидии и други. Нелихвените разходи са в размер на 29 954,3 млн. лв., което представлява 67,9 % от годишните разчети. Текущите нелихвени разходи към септември 2019 г. са в размер на 25 337,8 млн. лв., капиталовите разходи (вкл. нетния прираст на държавния резерв) възлизат на 4 588,7 млн. лева. Предоставените текущи и капиталови трансфери за чужбина са в размер на 27,8 млн. лева. Лихвените плащания са в размер на 581,6 млн. лв. или 86,9 % от планираните за 2019 година. Частта от вноската на Република България в бюджета на ЕС, изплатена към 30.09.2019 г. от централния бюджет, възлиза на 997,5 млн. лв., което е в изпълнение на действащото към момента законодателство в областта на собствените ресурси на ЕС – Решение на Съвета 2014/335/ЕС, Евратом относно системата на собствените ресурси на Европейския съюз, Регламент (ЕС, Евратом) № 608/2014 на Съвета от 26 май 2014 г. за определяне на мерки за прилагане на системата на собствените ресурси на ЕС и Регламент (ЕС, Евратом) № 609/2014 на Съвета от 26 май 2014 г. относно методите и процедурата за предоставяне на традиционните собствени ресурси, собствените ресурси на база ДДС и на база БНД и относно мерките за удовлетворяване на потребностите от парични средства, изменен с Регламент (ЕС, Евратом) 2016/804 на Съвета от 17 май 2016 година. Размерът на фискалния резерв към 30.09.2019 г. е 10,14 млрд. лв., в т.ч. 10,12 млрд. лв. депозити на фискалния резерв в БНБ и банки и 0,02 млрд. лв. вземания от фондовете на Европейския съюз за сертифицирани разходи, аванси и други.", "date": "2019.11.13", "title": " Вижте какво реши Министерски съвет днес, 13 ноември 2019"}
{"url": "https://trud.bg/%d1%82%d0%b0%d0%ba%d1%81%d0%b8%d0%b4%d0%b6%d0%b8%d1%8f-%d0%bf%d1%80%d0%be%d0%b1%d1%83%d1%82%d0%b2%d0%b0%d0%bb-%d1%84%d0%b0%d0%bb%d1%88%d0%b8%d0%b2%d0%b8-%d0%b5%d0%b2%d1%80%d0%be-%d0%b1%d0%b0%d0%bd/", "text": "Шофьор на такси отиде в затвора за 2 години за вкарване в обръщение на фалшива валута, съобщиха от окръжния съд в Монтана. 32-годишният И.И. работел през 2017 г. като таксиджия в София, когато се опитал да пробута на магазинер в Монтана банкнота от 200 евро за покупка на цигари. Същата година лицето се опитало да плати за нощувки в града банкнота менте от 500 лева. Пуснатите в обръщение фалшификати са били с много добро качество и трудно различими от оригиналните. Същият подсъдим има и още 4 издадени досега присъди за боравене с чужди кредитни карти, за присвояване и продажба на чужд автомобил, а също и за трафик на чужденци през България, което и увеличи общия размер на наказанието. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.11.13", "title": " Таксиджия, пробутвал фалшиви евро банкноти, отиде в затвора"}
{"url": "https://trud.bg/%d1%86%d0%b2%d0%b5%d1%82%d0%b5%d0%bb%d0%b8%d0%bd%d0%b0-%d0%b3%d1%80%d0%b0%d1%85%d0%b8%d1%87-%d0%b2%d0%b5%d1%87%d0%b5-%d0%bc%d0%b8%d1%81%d0%bb%d0%b8-%d0%b7%d0%b0-%d0%b4%d0%b5%d1%82%d0%b5/", "text": "Бившата вокалистка от „Шоуто на Слави“ Цветелина Грахич реши да отговори на въпросите на своите фенове в Instagram. Един от тях бе насочен към бъдещите й планове с нейния приятел Кристиян Шаламанов: „Мислите ли за сватба и деца с Кристиян?“, на което Грахич отговори кратко и категорично „ДА!“. Приятелят на певицата е и неин колега, с когото през 2018-та пуснаха обща песен „К’во чух“. Двамата са заедно от 2014-та, а малко преди Коледа на следващата година се сгодиха.", "date": "2019.11.13", "title": " Цветелина Грахич вече мисли за дете"}
{"url": "https://trud.bg/%d0%b1%d1%87%d0%ba-%d0%b8%d0%b7%d0%b3%d1%83%d0%b1%d0%b5%d0%bd%d0%b0%d1%82%d0%b0-%d0%ba%d1%80%d0%b0%d0%b9-%d0%bc%d0%b0%d0%bb%d1%8c%d0%be%d0%b2%d0%b8%d1%86%d0%b0-%d0%b6%d0%b5%d0%bd%d0%b0-%d0%b5-%d0%bf/", "text": "Четири дни след изчезването на 64-годишна туристка в Рила, днес преди обед тялото й бе  т ПСС – Благоевград в ниските части на южните склонове на Мальовишки дял – Белия улей. Жената е починала от травмите си след падане. Това съобщиха от пресслужбата на БЧК. Екипи на ПСС започнаха издирването й още в неделя вечерта, след като в Централния денонощен пост (ЦДП) на Планинската спасителна служба (ПСС) при БЧК е получен сигнал, че близките й са загубили контакт с нея. Планинската спасителна служба при БЧК благодари на всички спасители, взели участие в акцията, както и на представителите на МВР и на Министерство на отбраната, които бяха в постоянна готовност да окажат необходимата помощ на екипите, работили на терен. Още веднъж припомняме, че времето в планината не е подходящо за туризъм, а метеорологичните условия са много динамични. Преди да се отправите към планината, се информирайте за условията и добре преценете собствените си възможности и подготовка. Не подценявайте условията и не надценявайте собствените си възможности. Винаги носете със себе си зареден мобилен телефон. Българският Червен кръст изказва съболезнования на семейството и близките на загиналата жена! АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.11.13", "title": " БЧК: Изгубената край Мальовица жена е починала от травмите си след падане"}
{"url": "https://trud.bg/%d1%88%d0%be%d1%84%d1%8c%d0%be%d1%80-%d1%83%d0%b1%d0%b8%d0%bb-%d0%b4%d0%b2%d0%b5-%d0%b6%d0%b5%d0%bd%d0%b8-%d0%bd%d0%b0-%d0%b7%d0%b0%d0%b4%d1%83%d1%88%d0%bd%d0%b8%d1%86%d0%b0-%d0%be%d1%82%d0%b8%d0%b2/", "text": "Окръжна прокуратура – Бургас предаде на съд Алекс Д. Той е обвинен за това, че на 03.11.2018 г, в гр. Карнобат, област Бургас, на ул. „Петър Берон“ блъснал две жени, вървящи по тротоара. Пенсионерките били комшийки, отивали на гробищата навръх Задушница. Алекс Д. бил зад волана на новия си „Мерцедес“. Той се движел с превишена скорост от около 90 км/ч (при позволена в населено място от 50 км/ч), в следствие на което загубил контрол над автомобила, допуснал ПТП и по непредпазливост причинил смъртта на двете жени. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.11.13", "title": " Шофьор, убил две жени на Задушница, отива на съд"}
{"url": "https://trud.bg/%d0%bc%d0%b8%d1%85%d0%b0%d0%b9%d0%bb%d0%be%d0%b2-%d1%82%d0%b8%d1%82%d1%83%d0%bb%d1%8f%d1%80-%d1%81%d1%80%d0%b5%d1%89%d1%83-%d0%bf%d0%b0%d1%80%d0%b0%d0%b3%d0%b2%d0%b0%d0%b9/", "text": "Николай Михайлов е фаворит за титулярен вратар в състава на България срещу Парагвай. Стражът, който е твърда резерва в „Левски“ през сезона, ще се възползва от факта, че неговият основен конкурент Пламен Илиев е с контузия. Играчът на „Лудогорец“ се очаква да получи почивка, за да бъде на линия срещу Чехия в неделя в заключителната квалификация от битката за Евро 2020.  „Разговарях с всеки един от футболистите, които имаха какво да ми кажат – заяви новият селекционер на „лъвовете“ Георги Дерменджиев. – Това беше една от първите ми цели, които си бях поставил с идването на поста. Видяното в мача с Англия не е истинското състояние на отбора, можем много повече. Тези два мача ни дават възможност да се подготвим за задаващите се баражи за Евро 2020.“  Дерменджиев не пожела да коментира последните скандали в БФС.  За последно Михайлов игра за „лъвовете“ срещу Косово през юни при загубата с 2:3 в София. През настоящата кампания вратарят има едва 90 минути, записани при успеха над „Спартак“ (Варна) с 5:1 от турнира за Купата на България.  С травма е и Кирил Десподов. Нападателят на „Щурм“ (Грац) е получил травма в понеделник. Селекционерът обаче успокои, че състоянието и на двамата не е сериозно.  Двубоят е тази вечер от 19 часа на националния стадион „Васил Левски“.", "date": "2019.11.13", "title": " Михайлов титуляр срещу Парагвай"}
{"url": "https://trud.bg/%d1%84%d1%8e%d1%80%d0%b8-%d0%b8%d1%81%d0%ba%d0%b0-%d0%b1%d0%be%d0%ba%d1%81-%d1%81-%d0%bc%d0%bc%d0%b0-%d0%b7%d0%b2%d0%b5%d0%b7%d0%b4%d0%b0/", "text": "Тайсън Фюри планира повторение на мега шоуто Мейуедър – Макгрегър, но в тежка категория. Бившият световен шампион при най-тежките боксьори иска среща с най-добрия в UFC – Стипе Миочич. Краля на циганите се изхвърли с изказване, че може да се изправи срещу боеца навсякъде, но явно предпочита това да стане на боксовия ринг.  „Стипе каза, че би се боксирал с мен и аз смятам, че ще стане страхотен мач – заяви Фюри. – След като пребия Уайлдър, ще се заема и с Миочич. Ще е голямо събитие, точно като Мейуедър и Макгрегър.“  Британецът явно мечтае за деветцифрения хонорар, който Мейуедър прибра за боя с Конър. Следващата му задача е бой с Дионтей Уайлдър за титлата на WBC. Освен това той търси и други начини за попълни банковата си сметка. След дебюта си в кеча с победа над Брет Строуман, стана ясно, че се планира сблъсък между Фюри и Брок Леснар, който също е бивш шампион на UFC при най-тежките.", "date": "2019.11.13", "title": " Фюри иска бокс с ММА звезда"}
{"url": "https://trud.bg/%d0%bb%d0%b5%d0%b1%d0%b5%d0%b4%d0%be%d0%b2%d0%be-%d0%b5%d0%b7%d0%b5%d1%80%d0%be-%d0%b2-%d0%bf%d0%b0%d0%bc%d0%b5%d1%82-%d0%bd%d0%b0-%d0%bc%d0%b0%d1%80%d1%82%d0%b8%d0%bd-%d1%87%d0%b8%d0%ba%d0%b0/", "text": "Под мотото „Изкуство срещу агресията на пътя“ солисти на Държавния театър за опера и балет в Красноярск и Държавна опера Варна ще танцуват „Лебедово езеро“ тази вечер в памет на Мартин Чикалов. Преди една година, на 10 септември 2018 г. балетистът от Варненската опера бе прегазен на пешеходна пътека от пиян шофьор и този инцидент предизвика възмущението на цяла България. На предстоящото през ноември т.г. дело във ВКС ще се пледира за максимална присъда от 15 години затвор за виновника Петър Здравков, осъден преди това от Варненския апелативен съд на 10 години лишаване от свобода, припомнят от пресцентъра на ТМПЦ. Балет в четири действия от Пьотр Илич Чайковски. Хореография Мариус Петипа, Лев Иванов. Редакция Сергей Бобров. Костюми и сценография Ася Стоименова. В главните роли: Одета//Одилия – Анастасия Белоногова – солистка на Държавния театър за опера и балет в Красноярск, Русия; Принц Зигфрид – Франциско Руиз – Испания, солист на Държавна опера Варна и Ротбарт – Павел Кирчев, солист на Държавна опера Варна Бляскавата история на най-обичания балетен спектакъл в света започва през 1895 г. на сцената на Мариински театър, Санкт Петербург. Новаторската хореографска редакция на Лев Иванов визира не само движенията на истинските птици, но изразява и силни чувства като любов, страх, болка и тревожност, с което спектакълът достига нова психологическа дълбочина. Мариус Петипа поставя валса, мазурката и останалите танци за сцената в двореца. Сергей Бобров, главен художествен ръководител на Държавния театър за опера и балет в Красноярск и на варненската балетна трупа, внася в своята редакция нови елементи, които кореспондират със съвремените тенденции в класическия танц. В неговата версия за пръв път на сцената излизат ято черни лебеди и този допълнителен контрапункт откроява още по-ясно драматичния сблъсък между доброто и злото.Преди спектакъла директорът на ТМПЦ Даниела Димова и адвокат Вихър Найденов, който ще пледира за максимална присъда на виновника и пристига от София специално за спектакъла, ще направят изявления.", "date": "2019.11.13", "title": " „Лебедово езеро“ в памет на Мартин Чикалов"}
{"url": "https://trud.bg/%d0%bc%d1%8a%d0%b6-%d1%83%d0%b1%d0%b8-%d0%be%d1%82-%d0%b1%d0%be%d0%b9-%d0%bb%d1%8e%d0%b1%d0%be%d0%b2%d0%bd%d0%b8%d0%ba%d0%b0-%d0%bd%d0%b0-%d0%b6%d0%b5%d0%bd%d0%b0-%d1%81%d0%b8/", "text": "54-годишен добричлия отива на съд за убийството на семеен приятел, който се оказал любовник на жена му, съобщиха от Апелативната прокуратура във Варна. Тежкото криминално деяние съпругът извършил на 31 октомври миналата година. Пътувал с колата си, когато видял, че на отсрещното платно половинката му се качва в автомобила на приятеля му. Усъмнил се, че те поддържат интимна връзка и решил да ги проследи. Открил двамата извън града да правят секс в колата. Разгневен, измаменият мъж отворил предната врата, намерил нож и започнал да реже гумите на возилото. Опонентът му отвърнал, като извадил от багажника бухалка и ударил приятеля си в главата, а после го ритнал в слабините. След това се заключил с невярната жена в колата. Вбесеният й мъж започнал да чупи стъклата, след което награбил любовника и го смлял от бой с юмруци и ритници. Според обвинителния акт на Добричката окръжна прокуратура през цялото време на разправата прелюбодейката стояла на задната седалка, а след като мъжът й се уморил да бие интимния й приятел, се прехвърлила в семейния автомобил и се прибрала с него у дома. Бездиханното тяло на жертвата било намерено 20 дни след побоя от случаен минувач. Назначените експертизи установили, че мъжът е издъхнал от гръдна и черепно-мозъчна травма, а смъртта му е настъпила бавно и в ужасни болки заради множеството счупвания на ребрата. Затова съпругът е подведен под отговорност за убийство, извършено с особена жестокост и по мъчителен начин.", "date": "2019.11.13", "title": " Мъж уби от бой любовника на жена си"}
{"url": "https://trud.bg/%d1%85%d0%be%d0%bb%d0%b0%d0%bd%d0%b4%d0%b8%d1%8f-%d0%bd%d0%b0%d0%bc%d0%b0%d0%bb%d1%8f%d0%b2%d0%b0-%d0%b4%d0%be-100-%d0%ba%d0%bc-%d1%87-%d1%81%d0%ba%d0%be%d1%80%d0%be%d1%81%d1%82%d1%82%d0%b0-%d0%bd/", "text": "Властите в Холандия намаляват максималната разрешена скорост за движение по магистарли до 100 км/ч от досегашните 130 км/ч, предаде АФП.  Ограничението ще е в сила в светлата част на деня, докато в периода от 19,00 ч до 6,00 ч ще са разрешени 130 км/ч. Мярката е част от усилията на правителството в Хага да се бори със замърсяването на въздуха и вредните емисии. С ограничението Холандия ще стане държавата с най-ниска позволена максимална скорост по магистралите си наравно с Кипър. Новите правила ще влязат в сила от началото на 2020 г. “Никой не харесва това, разбирам, но е необходимо”, заяви на пресконференция в Хага премиерът Марк Рюте. От няколко месеца правителството му е изправено пед оживен дебат за намаляване на емисиите след решение на холандски съд през, че сегашната политика на властта не спазва правилата на ЕС в тази област.", "date": "2019.11.13", "title": " Холандия намалява до 100 км/ч скоростта на магистралите\t"}
{"url": "https://trud.bg/%d1%85%d0%b2%d0%b0%d0%bd%d0%b0%d1%85%d0%b0-14-%d0%b3%d0%be%d0%b4%d0%b8%d1%88%d0%b5%d0%bd-%d0%b7%d0%b0%d0%b4-%d0%b2%d0%be%d0%bb%d0%b0%d0%bd%d0%b0-%d0%bd%d0%b0-%d0%b1%d0%bc%d0%b2-%d1%81-%d1%87%d1%83/", "text": "14-годишно момче от Нова Загора бе заловено в града, докато управлява лек автомобил „БМВ“ с чужди регистрационни табели, съобщиха от полицията. Проверката е била извършена около 10 часа на 12 ноември. Хлапакът смаял служителите на реда с обясненията за постъпката си. Родителите на момчето работели в Германия. То било поверено на грижите на баба си. Във вторник момчето решило тайно да покара семейния автомобил „БМВ“. Колата не била регистрирана и затова нямала регистрационни табели. Хлапакът успял да намери табели от друг автомобил – „Фолксваген поло“. Монтирал ги. Скришом взел ключовете и потеглил с колата да се разходел. Най-напред решил да отиде на бензиностанция, за да налее гориво в резервоара. По път към бензиностанцията, недалеч от ромския кв.“Шести“, където живеел, попадна на проверката на пътните полицаи. Когато го спрели и запитали закъде е подкарал колата, той отговорил: „Да я заредя!“. По случая се води бързо досъдебно производство. При акцията на полицията в Нова Загора е бил задържан и 26-годишен шофьор на „Ауди А 8“ с 2,59 промила алкохол. След като изтрезнее в полицейския  арест, ще бъде изправен пред съда по бързото производство. По бързото производство ще бъде съден и 43-годишен мъж от новозагорското с.Кортен, който системно управлявал автомобил без да има книжка и бил заловен отново зад волана, след като вече бил наказан с глоба за същото нарушение. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.11.13", "title": " Хванаха 14-годишен зад волана на „БМВ“ с чужди регистрационни табели"}
{"url": "https://trud.bg/%d0%b5%d0%bd%d0%b8%d1%81%d0%b5%d0%b9-%d0%be%d0%b1%d1%8a%d1%80%d0%bd%d0%b0-%d0%b1%d0%b0%d0%bb%d0%ba%d0%b0%d0%bd-%d0%b2%d1%8a%d0%b2-%d1%84%d0%b8%d0%b1%d0%b0-%d0%ba/", "text": "Баскетболният шампион „Балкан“ остана без победа като гост в груповата фаза на ФИБА къп. „Зелените“ отстъпиха с 69:84 на руския „Енисей“ (Красноярск) в среща от четвъртия кръг на група „G”.  Тимът от Ботевград започна силно и водеше с 4 точки на почивката. Обратът дойде в третата четвърт, когато домакините вкараха 12 безответни точки за 2 минути и половина, а българите така и не успяха да се съвземат от този удар до края на срещата. В последните минути разликата набъбна и стигна 16 точки.  Най-резултатни за победата бяха Кристофър Бери и Дъстин Хоуг с по 15 точки, а Гарлън Грийн и Денис Захаров добавиха по 14 т. За „Балкан“ Дейшон Найт вкара 15 т., а Кени Холсе отчете с 13.  Така „Енисей“ взе реванш за поражението с 2 точки в Ботевград и оглави класирането в групата с 3 победи и 1 загуба преди другия мач от кръга между румънския „Клуж-Напока“ и шведския „Сьодертале Кингс“ по-късно днес. „Балкан“ е трети с 1 успех и 3 поражения, а до края на фазата има домакинства срещу „Клуж“ и „Сьодертале“.  По-късно днес е и срещата на „Левски Лукойл“ с беларуския „Цмоки“ (Минск) от група „F”. За „сините“ отново извън игра остана Христо Захариев, който има проблем в адукторите.", "date": "2019.11.13", "title": " „Енисей“ обърна „Балкан“ във ФИБА къп"}
{"url": "https://trud.bg/%d1%85%d1%80%d0%b8%d1%81%d1%82%d0%be-%d1%85%d1%80%d0%b8%d1%81%d1%82%d0%be%d0%b2-%d0%b5-%d0%bd%d0%be%d0%b2%d0%b8%d1%8f%d1%82-%d0%be%d0%ba%d1%80%d1%8a%d0%b6%d0%b5%d0%bd-%d0%bf%d1%80%d0%be%d0%ba%d1%83/", "text": "Христо Христов е новият окръжен прокурор на Велико Търново. Прокурорската колегия го избра за поста с 9 гласа срещу 2 гласа за опонента му Мирослав Овчаров в сряда следобед. Христов бе зам.-шеф на Окръжна прокуратура от 2012 г., а през юни тази година беше определен за изпълняващ функциите ръководител на Окръжната прокуратура в старата столица. Както той, така и конкурентът му Мирослав Овчаров,който е редови обвинител в същата инстанция , изтъкнаха, че основните проблеми са два – кадрови дефицит и лоши битови условия.Щатните бройки в Окръжната прокуратура са 12, но реално заетите са осем. Това води и до допълнително натоварване. По време на устното събеседване пред ВСС в сряда стана ясно, че 25 души обитават седем кабинета в Съдебната палата във Велико Търново. Това на практика означава, че в една стая има по трима-четирима души. Един от тези кабинети дори е под нивото на улицата, на която се намира съдебната палата.", "date": "2019.11.13", "title": " Христо Христов е новият окръжен прокурор на Велико Търново"}
{"url": "https://trud.bg/%d0%b7%d0%b0%d1%81%d0%b8%d0%bb%d0%b5%d0%bd%d0%be-%d0%bf%d0%be%d0%bb%d0%b8%d1%86%d0%b5%d0%b9%d1%81%d0%ba%d0%be-%d0%bf%d1%80%d0%b8%d1%81%d1%8a%d1%81%d1%82%d0%b2%d0%b8%d0%b5-%d0%b2-%d1%81%d1%82%d0%be/", "text": "Засилено полицейско присъствие има в столичния квартал „Лагера“, съобщи БТВ. Причината е сигнал за подозрителен багаж на ул. „Хайдушка поляна“ 8. На посочения адрес се намира офис на фирма за охрана. На мястото е изпратен и екип на пожарната. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.11.13", "title": " Засилено полицейско присъствие в столичния квартал „Лагера” заради подозрителен багаж"}
{"url": "https://trud.bg/%d0%bc%d0%be%d0%b1%d0%b8%d0%bb%d0%b5%d0%bd-%d0%be%d0%bf%d0%b5%d1%80%d0%b0%d1%82%d0%be%d1%80-%d0%b1%d0%b5-%d0%b3%d0%bb%d0%be%d0%b1%d0%b5%d0%bd-%d1%81-3000-%d0%bb%d0%b5%d0%b2%d0%b0/", "text": "Мобилен оператор бе глобен с 3000 лева за това, че при подписването на договор с индивидуален клиент не е изпълнил задължението си да представи на клиента проекта на договора в цялост, за да може той да се запознае със съдържанието му. Районният съд в Сливен потвърдил наказателното постановление, но намалил наложената глоба от 8500 на 3000 лева. С това решение обаче не били съгласни нито нарушителят, нито Комисията за регулиране на съобщенията и така случаят стигнал до втората инстанция – Административния съд в Сливен, показа справка на „Труд“. Нарушението е било констатирано на 24 октомври м.г. от служител на Комисията за регулиране на съобщенията, който посетил офис на мобилния оператор в Сливен в качеството си на „таен клиент“. Председателят на КРС е издал наказателното постановление, като е определил максималният размер на предвидената санкция. След решението на Районния съд от КРС обжалвали с мотива, че мобилният оператор не за първи път извършва подобни нарушения и поискали максималната глоба да не бъде намалявана. От мобилния оператор пък настояли наказателното постановление и санкцията нацяло да паднат, защото нарушение нямало. Административният съд не е приел аргументите и в двете жалби. Той е посочил, че нарушението е безспорно доказано и че няма пропуски в процедурата за налагане на административното наказание. Не е приел и искането глобата от 8500 лева да не бъде редуцирана, тъй като санкцията от 3000 лева отговаряла на тежестта на нарушението. Решението на АС – Сливен е окончателно и не подлежи на обжалване. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.11.13", "title": " Мобилен оператор бе глобен с 3000 лева"}
{"url": "https://trud.bg/%d0%bd%d0%b0%d0%b3%d1%80%d0%b0%d0%b4%d0%b8-%d0%b7%d0%b0-%d0%bc%d0%b5%d0%b4%d0%b0%d0%bb%d0%b8%d1%81%d1%82%d0%b8%d1%82%d0%b5-%d0%be%d1%82-%d0%bf%d0%bb%d0%b0%d0%b6%d0%bd%d0%b8%d1%82%d0%b5-%d0%b8%d0%b3/", "text": "Българският олимпийски комитет и спонсора му Fibank наградиха призьорите от първите Световни плажни игри в Доха. Миглена Селишка спечели бронз в категория до 50 кг в плажната борба, а София Георгиева зае 6-о място при 60-килограмовите. Александър Бачев пък остана 4-и на кайт фойл рейсинг.  Тримата, както и треньорите им Петър Касабов (борба) и Виктор Жеков (сърф), получиха специални сребърни юбилейни монети, посветени на Годината на прасето, часовници и възпоменателни дипломи. А Бачев вече крои планове зад добро представяне на олимпийските игри в Париж през 2024-а, когато дисциплината му ще влезе в програмата.", "date": "2019.11.13", "title": " Награди за медалистите от плажните игри"}
{"url": "https://trud.bg/%d0%bf%d1%80%d0%b0%d0%b2%d0%b8%d1%82%d0%b5%d0%bb%d1%81%d1%82%d0%b2%d0%be%d1%82%d0%be-%d0%be%d1%82%d0%bf%d1%83%d1%81%d0%bd%d0%b0-24-%d0%bc%d0%bb%d0%bd-%d0%bb%d0%b2-%d0%b7%d0%b0-%d0%b1%d0%be%d1%80/", "text": "Правителството одобри допълнителни трансфери от резерва за непредвидени и неотложни разходи за предотвратяване, овладяване и преодоляване на последиците от бедствия, съобщиха от Министерски съвет. С Постановлението се одобряват 24 039 032 лева за извършване на дейности за намаляване на риска от бедствия, възстановяване на разходи за проведени спасителни и неотложни работи при овладяване на бедствени положения и за възстановяване на инфраструктурни обекти. Сумата се осигурява от резерва за непредвидени и неотложни разходи по Закона за държавния бюджет на Република България за 2019 г. Съгласно друго правителствено постановление се одобряват допълнителни разходи по бюджета на Министерството на вътрешните работи за 2019 г. в размер на 7 035 лв. за сметка на предвидените средства по централния бюджет за 2019 г. Средствата са необходими за възстановяване на извършени разходи по предоставените дейности и услуги на правоимащите лица по чл. 16 от Закона за военноинвалидите и военнопострадалите, посетили курортните комплекси и базите за отдих на Министерството на вътрешните работи и болниците за продължително лечение и рехабилитация – филиали на Медицинския институт на Министерството на вътрешните работи.", "date": "2019.11.13", "title": " Правителството отпусна 24 млн. лв. за борба с бедствията"}
