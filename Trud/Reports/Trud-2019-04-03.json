{"url": "https://trud.bg/%d0%be%d1%81%d0%b5%d0%bc-%d0%be%d0%b1%d0%b3%d0%b0%d0%b7%d0%b5%d0%bd%d0%b8-%d0%bf%d1%80%d0%b8-%d0%bf%d0%be%d0%b6%d0%b0%d1%80-%d0%b2%d1%8a%d0%b2-%d0%b2%d0%b0%d1%80%d0%bd%d0%b5%d0%bd%d1%81%d0%ba%d0%b8/", "text": "Осем души са били обгазени при пожар във варненския затвор. Във вторник около 14,20 ч. е подаден сигнал за силно задимяване на помещение в приземния етаж. Надзирателите са действали светкавично и лишените от свобода са изведени от опасните зони. Това съобщава директорът на варненския затвор старши комисар Йордан Йорданов пред  . Причината е възникнало тлеене на ПВЦ колектор на отходната канализация, което е довело и до деформация на няколко тръби от питейната вода, намиращи се в сервизно помещение до общата баня на затворниците, уточнява Йорданов. По думите му не е имало открити пламъци, а предполагаемата причина за инцидента е късо съединение. „Искам да успокоя гражданите, чиито близки са на територията на варненския затвор, че по никакъв начин не са били застрашени здравето и живота им. На всички, които са били в зоната на контакт е оказана медицинска помощ. Лишените от свобода са прегледани от лекарите на затвора, а служителите са били освободени от наряд и извозени до токсикологията. Състоянието на всички е вън от опасност“, уверява директорът.", "date": "2019.04.03", "title": " Осем обгазени при пожар във варненския затвор"}
{"url": "https://trud.bg/%d0%ba%d0%b0%d0%b7%d0%b0%d1%85%d1%81%d1%82%d0%b0%d0%bd-%d0%bc%d0%b8%d0%bd%d0%b0%d0%b2%d0%b0-%d0%bd%d0%b0-%d0%bb%d0%b0%d1%82%d0%b8%d0%bd%d0%b8%d1%86%d0%b0/", "text": "Новият президент на Казахстан Касим-Жомарт Токаев вижда преминаването на писмеността към латиница като един от ключовите етапи в духовната модернизация на страната, предаде БГНЕС. „Изборът на азбука не е само избор на модела на писане. Днес Казахстан не изостава от повелята на времето: съседните страни също са избрали латинските букви, 90% от световната информация се публикува на латиница“, каза новият държавен глава. Той добави, че много обществени организации и компании вече използват латиницата. Според президента преходът към латинската азбука ще се извършва на етапи, в съответствие с установен график. През февруари миналата година тогавашният президент Нурсултан Назарбаев одобри новата казахска азбука, базирана на латинската азбука. Тя има 32 букви и няма апострофи. Властите на Казахстан планират да завършат превода на държавния език на латиница до 2025 г.", "date": "2019.04.03", "title": " Казахстан минава на латиница"}
{"url": "https://trud.bg/%d1%81%d1%82%d0%b0%d1%80%d1%82%d0%b8%d1%80%d0%b0-%d0%ba%d0%b0%d0%bc%d0%bf%d0%b0%d0%bd%d0%b8%d1%8f-%d0%b7%d0%b0-%d0%ba%d0%b0%d1%81%d1%82%d1%80%d0%b0%d1%86%d0%b8%d1%8f-%d0%bd%d0%b0-%d0%b1%d0%b5%d0%b7/", "text": "Нова кампания за кастриране на бездомни кучета и котки ще се проведе във Велико Търново и на територията на общината от 8 до 19 април. Инициативата е съвместна – между Общината и фондация „Четири лапи“. За първи път медицинските процедури ще бъдат осъществявани в лицензираната амбулатория, която функционира към общинския приют за бездомни кучета и е оборудвана със съвременна технология. Манипулациите ще бъдат извършвани от четирима ветеринарни лекари – по двама от приюта и фондацията, на които ще помагат ветеринарен техник и двама души за залавяне на животните. В рамките на кампанията се очаква да бъдат обработени около 150 кучета, като част от тях ще са и от близките до Велико Търново села, както и над 200 котки. Активно ще съдействат доброволци от неправителствената организация „Приятели на животните ВТ“. Настоящата акция е четвърта поред. Общо са обработени 1232 животни, като от тях 768 са кучета, а 464 – котки. Данните през годините показват, че благодарение на съвместните усилия на Община Велико Търново и Фондация „Четири лапи“ популацията на безстопанствените кучета в общината намалява. От февруари общинският приют предлага безплатна кастрация на домашни и дворни кучета. След процедурите всяко животно получава чип, а стопаните ще бъдат освободени от местната такса, която дължат. Инициативата е част от политиките, които Община Велико Търново, чрез отдел „Околна среда“, провежда за намаляване на популацията от бездомни четириноги. От юни в приюта безплатно ще бъдат кастрирани и бездомни котки. Повече информация може да бъде получена от експертите в отдел „Околна среда“ – на телефон 062/619-502.", "date": "2019.04.03", "title": " Стартира кампания за кастрация на бездомни кучета и котки в Търново"}
{"url": "https://trud.bg/%d0%b3%d1%80%d1%8a%d1%86%d0%ba%d0%b8-%d0%b7%d0%b5%d0%bb%d0%b5%d0%bd%d1%87%d1%83%d1%86%d0%b8-%d0%b7%d0%b0%d1%82%d1%80%d0%b8%d0%b2%d0%b0%d1%82-%d0%b1%d1%8a%d0%bb%d0%b3%d0%b0%d1%80%d1%81%d0%ba%d0%b8/", "text": "Драстични разлики в цените има на предлаганите наши и вносни зеленчуци и плодове на пазарите в Пиринско. Най-фрапантни са цените на ягодите – българските се търгуват на 9 лева за килограм, а гръцките струват 3 лева. При това разлика във вкусовите качества няма, показа проучване на “Труд”. Драстична е цената и на българските чушки, тя варира от 5,80 до 7,50 лева за килограм, а вносните са около 4,90 лв. Не пада вече и месец цената на пресния кромид. Една връзка с три стръка струва 90 стотинки до 1,20 лв. в зависимост от качеството на перцата. Шарени са етикетите и при доматите – вносните гръцки се продават от 2,20 лв. за кило, докато родното производство не слиза под 4 лева. Производителите казват, че голямата ценова разлика е заради дотациите, които имат в съседните страни. Те взимали и евросубсидии и държавни, докато у нас стопаните не получавали нищо. Според тях от години продължава тази тенденция – съседните страни да конкурират родното производство с цени.", "date": "2019.04.03", "title": " Гръцки зеленчуци затриват българските"}
{"url": "https://trud.bg/%d0%b5%d0%ba%d0%b0%d1%82%d0%b5%d1%80%d0%b8%d0%bd%d0%b0-%d0%b7%d0%b0%d1%85%d0%b0%d1%80%d0%b8%d0%b5%d0%b2%d0%b0-%d0%b8%d0%b7%d1%8f%d0%b2%d0%bb%d0%b5%d0%bd%d0%b8%d0%b5%d1%82%d0%be-%d0%bd%d0%b0-%d0%b3/", "text": "Предполагам, че   на говорителя на външното министерство на Турция е някакъв странен начин на извинение. Това коментира във Вашингтон министър Екатерина Захариева. Според Анкара, думите на министъра на външните работи Мевлют Чавушоглу за българския закон за вероизповеданията са били изопачени от медиите поради неточен превод. „Смятаме, че едни злонамерени кръгове се опитват чрез публикации в българските медии да наранят турско-българското приятелство“, заяви въ ввторник говорителят Хами Аксой. „Разбирам, че според тях министърът не е имал това предвид“, отбелязва Захариева. „Разбирате, че ние, за да реагираме, сме прочели внимателно какво е казал министърът“, коментира тя.", "date": "2019.04.03", "title": " Екатерина Захариева: Изявлението от турското МВнР е някакъв странен начин за извинение"}
{"url": "https://trud.bg/%d0%b4%d0%be%d0%b1%d1%80%d0%be%d0%b2%d0%be%d0%bb%d1%86%d0%b8%d1%82%d0%b5-%d0%be%d1%82-%d0%be%d1%82%d1%80%d1%8f%d0%b4%d0%b0-%d0%b7%d0%b0-%d1%80%d0%b5%d0%b0%d0%ba%d1%86%d0%b8%d1%8f-%d0%bf%d1%80%d0%b8/", "text": "Успешно обучение преминаха доброволците от отряда за реакция при бедствия и аварии, който функционира към Община Велико Търново. Съвместно с Регионална дирекция „Пожарна безопасност и защита на населението“ бе организирано показно занятие. На терен огнеборците и доброволците тренираха гасене и овладяване на пожари, както и действия за справяне с последиците от стихиите. Елемент от тренировката бе и оказването на медицинска помощ на пострадали. Доброволното формирование е част от Единната спасителна система на територията на областта и общините. Понастоящем в състава му има 12 квалифицирани и подготвени мъже и жени. През миналата година доброволците са осигурени със защитно облекло, предстои закупуване на допълнителна екипировка, защитни и свързочни средства. До края на настоящата година ще бъдат организирани още тренировъчни сесии и обучения.", "date": "2019.04.03", "title": " Доброволците от отряда за реакция при бедствия и аварии в Търново преминаха обучение"}
{"url": "https://trud.bg/140-%d0%b7%d0%bd%d0%b0%d0%bc%d0%b5%d0%bd%d0%b0-%d0%b7%d0%b0-%d0%b3%d0%be%d0%b4%d0%b8%d1%88%d0%bd%d0%b8%d0%bd%d0%b0%d1%82%d0%b0-%d0%bd%d0%b0-%d1%81%d0%be%d1%84%d0%b8%d1%8f-%d0%ba%d0%b0%d1%82%d0%be/", "text": "За 140-годишнината от обявяването на София за столица на България бяха осветени 140 училищни знамена. 11 столични школа за първи път получиха свои флагове. Знамената бяха осветени от белоградчишкия епископ Поликарп на тържествена церемония в центъра на столицата. Събитието бе част от честванията по повод празника. Сред официалните гости на церемонията на пл. „Св. Александър Невски” бяха кметът на София Йорданка Фандъкова и образователният министър Красимир Вълчев. Той поздрави общината за освещението на знамената. „Те са символ не само на училището, а на миналото и бъдещето на София и образованието. Бъдещето на София се дължи на духовното развитие. Благодаря на всички учители и директори, че са направили училищата в тук духовни средища”, каза Вълчев. „Обичайте този град, защото той е ваш. Вие правите града и вие го променяте. Днес вие сте героите на празника”, се обърна към учениците Фандъкова. Тя припомни, че преди 140 г. Учредителното събрание избира София за столица на свободна България. Градът е избран заради стратегическото си място и защото е бил духовно средище. „През 19 в. тук се намира едно от най-добре уредените училища. София и днес е образователен център на България. От 2 училища през 1879 г., сега имаме 229 и 23 университета”, каза Фандъкова. „Само 140 г. са минали от времето, когато градът ни е наброявал 12 хил. жители. Днес 1,5 млн. живеят в града, около 2 млн. всеки ден се намират в него”, каза още кметът. „В последните няколко години броят на туристите в София е надминал категорично броя на жителите”, съобщи столичният зам.-кмет доц. Тодор Чобанов. Той припомни, че София е избрана за столица на България по геополитически съображения. Намира се в средата на Балканите и става притегателен център за българските бежанци, останали извън страната. Първите кметове на града е трябвало да го оформят почти от нулата, но за 20 г. София се е превърнала в малката Виена, съобщи Чобанов. Зам.-председателят на ГЕРБ Цветан Цветанов поздрави софиянци за празника. „Комплименти за кмета Фандъкова и екипът й, които само за няколко години преобразиха града и го направиха желана дестинация за всички българи и чужденци”, каза той.", "date": "2019.04.03", "title": " 140 знамена за годишнината на София като столица\t"}
{"url": "https://trud.bg/%d1%87%d0%b0%d0%b2%d1%83%d1%88%d0%be%d0%b3%d0%bb%d1%83-%d1%81%d0%b4%d0%b5%d0%bb%d0%ba%d0%b0%d1%82%d0%b0-%d0%b7%d0%b0-%d1%80%d1%83%d1%81%d0%ba%d0%b8%d1%82%d0%b5-%d1%80%d0%b0%d0%ba%d0%b5%d1%82%d0%b8/", "text": "Закупуването на система за противоракетна отбрана С-400 от Русия е свършена сделка. Това заяви турският външен министър Мевлют Чавушоглу във Вашингтон, където външните министри на страните-членки на НАТО се събират за 70-годишнина на Алианса. Той обяви Анкара е предложила на САЩ да сформира работна група, която да покаже, че С-400 не са заплаха, пише Daily Sabah. „Програмата за F-35 е всеобхватна. Докато ние произвеждаме много части за F-35, Турция е част от нея“, коментира на Чавушоглу информацията, че САЩ са спрели доставката на оборудване, свързано с изтребителите F-35, заради споразумението за С-400 с Москва. „С-400 няма да бъдат интегрирани в системата на НАТО… затова предлагаме на Съединените щати да създадем техническа работна група, която да гарантира, че тази система няма да бъде заплаха – нито за F-35, нито за системите на НАТО“, каза той. Чавушоглу добави, че Турция не може да бъде принудена да избира между Западния блок и Русия и, че Анкара няма да влезе в подобен курс.", "date": "2019.04.03", "title": " Чавушоглу: Сделката за руските ракети С-400 е приключена"}
{"url": "https://trud.bg/%d0%b2-%d0%b8%d1%81%d1%82%d0%b0%d0%bd%d0%b1%d1%83%d0%bb-%d1%89%d0%b5-%d0%b1%d1%80%d0%be%d1%8f%d1%82-%d0%b1%d1%8e%d0%bb%d0%b5%d1%82%d0%b8%d0%bd%d0%b8-%d0%bf%d0%be%d0%b2%d1%82%d0%be%d1%80%d0%bd%d0%be/", "text": "В Истанбул ще има повторно преброяване на гласовете от местните избори. Решението беше взето на извънредно заседание на турската Висша избирателна комисия заради оспорване на резултата от управляващите, съобщи БНТ. „В осем общини на Истанбул ще има повторно преброяване на бюлетините след обжалване в законовите срокове. Това са временни резултати. Процесът продължава“, коментира Сади Гювен, председателят на Висшата избирателна комисия на Турция. Според неокончателните резултати кандидатът на опозицията Екрем Имамоглу печели, макар и с малка разлика от 25 хиляди гласа пред кандитата на управляващите Бинали Йълдъръм. Имамоглу посочи, че дори да са възможни малки грешки, след повторното преброяване резултатът ще бъде същият. „Срамно е, това е грях. Дайте ни мандата възможно най-скоро. Не позволявайте Истанбул да губи повече време“, каза той.", "date": "2019.04.03", "title": " В Истанбул ще броят бюлетини повторно"}
{"url": "https://trud.bg/%d0%b2%d1%80%d1%8a%d1%87%d0%b8%d1%85%d0%b0-%d0%b3%d0%be%d0%b4%d0%b8%d1%88%d0%bd%d0%b8%d1%82%d0%b5-%d0%bd%d0%b0%d0%b3%d1%80%d0%b0%d0%b4%d0%b8-%d0%bd%d0%b0-%d1%84%d0%be%d0%bd%d0%b4%d0%b0%d1%86%d0%b8/", "text": "Фондация „Св. Иван Рилски“ връчи късно снощи годишните си награди на личности и организации с високи постижения в здравеопазването. Официалната церемония се състоя в хотел „Маринела“, а лице на тазгодишното издание на събитието бе омбудсманът на Република България г-жа Мая Манолова. Това е четвъртото издание на годишните награди на фондация „Св. Иван Рилски“, създадена през 2012 г. от д-р Елиза Георгиева и д-р Йордан Георгиев, собственици на МБАЛ „Св. Панталеймон“ в Плевен. Вече 7 години за семейството медици Хипократовата клетва е придобила друго, още по-благородно значение: „Лекувай болните, но и помагай на слабите и безпомощните“. Двамата филантропи са организирали първия в България мобилен стоматологичен кабинет, който обикаля плевенските села, и даряват безплатни зъбни протези на бедни възрастни хора. Осигуряват и безплатни гръдни импланти на жени, загубили гърдите си след операция от рак. До момента фондацията е финансирала дарението на над 1100 зъбни протези и 12 реконструиктивни операции на жени с карцином на гърдата. Годишните награди „Св. Иван Рилски“ са учредени преди 4 години в съответствие с основните цели на фондацията: развитие на здравеопазването за профилактика и рехабилитация на онкоболни, психологични консултации, закупуване и даряване на силиконови импланти на жени с карцином на гърдата, финансиране на магнитно-резонансна диагностика на млечна жлеза, мобилна стоматологична помощ в малките населени места. „Годишните награди на фондация “Св. Иван Рилски“ са благородна инициатива, която независимо от трудностите, пред които е изправено здравеопазването у нас в последните години, утвърждават авторитета на българския лекар. Наградите поставят един стандарт в здравната журналистика от една страна, а от друга – за по-добро управление на здравните заведения, и не на последно място са извор на вдъхновение за лекари и пациенти“, каза Мая Манолова при откриването на тържествената церемония. „За седемте години от основаването си, фондация „Св. Иван Рилски“ е водена от разбирането, че преди всичко трябва да бъдем добри, и като хора, и като специалисти, да утвърждаваме доброто име на българския лекар и професионализма в медицината, да допринасяме за благото на хората, насърчавайки благотворителната дейност, високите стандарти в здравната журналистика и ползотворната работа на пациентските организации“, каза д-р Елиза Георгиева, учредител на фондацията. „Преди години една журналистка ме попита трудно ли е да се организира благотворителен бал. Не е лесно, но за мен трудно е да поставиш диагноза, трудно е да я съобщиш, гледайки пациента в очите, трудно е да влезеш в операционната и да не знаеш кога ще излезеш, трудно е да определиш подходяща терапия“, каза още д-р Елиза Георгиева. Лауреатите бяха наградени в тържествена обстановка, с представяне на най-значимите им постижения от водещите Гергана Дончева и Наско от БГ Радио. Всички получиха пластики „Благотворение”, изработени специално за наградите на фондацията от скулптора и живописец Венцислав Василев. Статуетката и представлява фигура на жена, чиято коса прелива и стига до сърцето. Тя е символ на красивата женственост и силата на дамите, които се борят с рака на гърдата. Мая Манолова връчи приза за „Благотворителност в здравеопазването“ на Сдружение Клуб „Съзидание 2012” и ИК „Жануа’98”, за инициативата “Жълти стотинки. Участници в нея са децата – те са тези, които дават и те са тези, които получават. Всяко дете събира в своя дом дребни жълти монети и с позволението на родителите си ги дарява за закупуването на играчки и обзавеждане на детски болнични стаи. Наградата, от името на Сдружението, получи Златина Тодорова, която каза, че само за последната година децата са събрали от жълти стотинки и са дарили на болница в Стара Загора сумата от 62860 лева. Тази година бяха отличени: за „Онкологична хирургия“ – проф. д-р Валентин Димитров от Клиниката по обща и коремна хирургия в СБАЛО-ЕАД, София; за „Онкология“ – д-р Филип Маринов, водещ специалист по медицинска онкология в МБАЛ „Сердика“; за „Образна диагностика“ – проф. д-р Боян Балев, началник на Клиниката по образна диагностика към УМБАЛ „Света Марина” и ръководител на Катедрата по образна диагностика и лъчелечение в Медицински университет – Варна; за „Дентална медицина“ – д-р Мария Джорова, Медико-дентален център АМА. Наградата за „Психология“ получи Мадлен Алгафари, психотерапевт, писател, преподавател и председател на УС на Български институт по неорайхианска аналитична психотерапия, главен редактор на световното списание за психотелесна терапия, издавано от Европейската и Американската асоциация по психотелесна терапия. Приза за „Здравна журналистика“ получи Гергана Хрисчева от БНР. Наградени бяха и Пациентски организации „Заедно с теб”. Награди „Приятел на фондацията“ пък получиха актьорът Веселин Плачков и певицата Теди Кацарова. Веселин Плачков, който отсъстваше поради ангажимент, изпрати видеообръщение към организаторите, а статуетката му получи Мариана Попова. Тя поздрави всички присъстващи от негово име с песента на Емил Димитров „Ако си дал“. Теди Казарова и Дичо изпълниха хит на група LZ – „Бялата пътека“. По традиция се проведе и благотворителен базар с дарени предмети от над 100 млади български дизайнери. За първи път тази година по време на церемонията се проведе и благотворителен търг с безвъзмездно предоставени авторски предмети, сред които картина на Светлин Русев и оригинална икона, нарисувана върху щраусово яйце. Близо 7000 лева бяха събрани от благородните инициативи. Средствата ще отидат за мисията на фондация „Св. Иван Рилски“ – даряване на зъбни протези за социално слаби възрастни хора и гръдни импланти на жени, претърпели операции от рак на гърдата.", "date": "2019.04.03", "title": " Връчиха годишните награди на фондация „Св. Иван Рилски“ за принос в здравеопазването"}
{"url": "https://trud.bg/%d0%b2%d0%b4%d0%b8%d0%b3%d0%b0%d1%82-%d1%81-8-%d0%bf%d0%b0%d1%80%d0%b8%d1%82%d0%b5-%d0%b7%d0%b0-%d0%b1%d1%8e%d0%b4%d0%b6%d0%b5%d1%82%d0%bd%d0%b8-%d0%b7%d0%b0%d0%bf%d0%bb%d0%b0%d1%82%d0%b8/", "text": "Парите за заплати на чиновниците ще бъдат увеличени с 8% през 2020 г. Общият размер на средствата за изплащане на възнаграждения в администрацията през следващата година ще бъде увеличен с 535 млн. лв. и ще надмине 7 млрд. лв. Това е записано в средносрочната бюджетна прогноза на Министерството на финансите, която беше пусната за обществено обсъждане. Само за заплати на учителите в бюджетите за 2020 г. и 2021 г. са предвидени допълнително по 360 млн. лв. Като целта е през 2021 г. да бъде постигнато удвояване спрямо 2017 г. на средствата за възнаграждения на учителите. Минималната заплата догодина се предвижда да бъде увеличена от сегашните 560 лв. на 610 лв. От 1 януари 2021 г. тя ще нарасне на 650 лв., но за 2022 г. се планира замразяване на минималната заплата. Успоредно с това ще бъде увеличен и минималният осигурителен доход за самоосигуряващите се лица – 610 лв. за 2020 г. и 650 лв. за 2021 г. и 2022 г. По отношение на максималния осигурителен доход се планира той да остане на сегашното ниво от 3000 лв. през следващите три години. В периода 2020-2022 г. се предвижда пенсиите да бъдат увеличавани от 1 юли по т.нар. “швейцарско правило” – с процент, равен на сбора от 50% от нарастването на осигурителния доход и 50% от инфлацията. Разчетите показват, че пенсиите ще бъдат увеличени с 5,3% през 2020 г., с 4,5% през 2021 г. и с 4,4% през 2022 г. Със същите проценти ще бъдат увеличени минималната пенсия за стаж и възраст и социалната пенсия за старост. Размерът на максималната пенсия обаче се предвижда да остане 1200 лв. поне до края на 2022 г. Проблемите на пазара на труда ще продължат да се задълбочават. През настоящата година се очаква безработицата да се понижи до 4,6%. През 2020 г. безработицата ще се свие до 4,1%, а през следващите две години се очаква да остане на изключително ниско ниво от 4%. Като успоредно с това ще продължи намалението на населението. След като през настоящата година заетостта нарасне с 0,4%, а през следващата с 0,2%, през 2021-2022 г. се очаква ситуацията да се промени и заетостта да се понижи съответно с 0,1% и 0,3%, като основно това ще се дължи на намалението на населението и на безработните. Заради слаб ръст на доходите и заетите: Икономиката се забавя Забавяне в ръста на доходите и намаляване на заетостта ще бъдат основната причина за по-бавен ръст и на икономиката на страната, става ясно от прогнозите на МФ. За настоящата година очакванията се ръстът на БВП да бъде с 3,4%, а през следващите три години – с 3,3%. Докато инвестиционната активност се очаква умерено да нарасне, увеличението на потреблението на гражданите ще бъде ограничено заради изчерпване на възможностите за нарастване на заетостта. Същевременно ръстът на заплатите постепенно ще се забавя през следващите години. След очаквано увеличение средно за 2019 г. със 7,8%, прогнозата е възнагражденията да нарастват през следващите три години съответно с 6,6%, 6,3% и 6,1%.", "date": "2019.04.03", "title": " Вдигат с 8% парите за бюджетни заплати\t"}
{"url": "https://trud.bg/%d0%bf%d0%be%d0%b2%d1%80%d0%b5%d0%b4%d0%b0-%d0%b4%d0%be%d0%b2%d0%b5%d0%b4%d0%b5-%d0%b4%d0%be-%d0%b7%d0%b0%d0%ba%d1%8a%d1%81%d0%bd%d0%b5%d0%bd%d0%b8%d1%8f-%d0%bd%d0%b0-%d1%87%d0%b0%d1%81%d1%82-%d0%be/", "text": "От 16:40 ч. е възникнала повреда в осигурителната техника на инфраструктурата в западната страна на Централна гара София. По тази причина влаковете по направленията София-Перник, София-Драгоман и София-Мездра се движат със закъснение, съобщиха от БДЖ. Екипи на Национална компания „Железопътна инфраструктура” работят по отстраняването на повредата. Към момента движението на влаковете постепенно се нормализира. Клиентите на БДЖ могат да се информират за закъснениято на влаковете от служителите на билетните каси, електронните табла на Централна гара София, LIVE електронното табло на официалната   на БДЖ и на националния информационен телефон 0700 10 200.", "date": "2019.04.03", "title": " Повреда доведе до закъснения на част от влаковете на Централна гара София"}
{"url": "https://trud.bg/%d1%81%d1%8a%d0%bf%d1%80%d1%83%d0%b3%d0%b0%d1%82%d0%b0-%d0%bd%d0%b0-%d0%bb%d0%be%d0%b7%d0%b0%d0%bd-%d0%bf%d0%b0%d0%bd%d0%be%d0%b2-%d1%81%d0%b2%d0%b8%d0%ba%d0%b0-%d0%b0-%d0%bf%d0%be%d1%81%d0%bb%d0%b5/", "text": "Съпругата на Лозан Панов – Елисавета, свика, а след това без никакви обяснения отмени пресконференция, на която трябваше да обясни как се е сдобила с апартамент от фирма „Артекс“ в квартал „Изгрев“ на цена в пъти под пазарната. Събитието първоначално бе планирано да се проведе в 11 часа на 3 април, сряда, като на него бяха поканени само „отбрани“ медии, съобщи  . Не бяха дадени никакви обяснения защо пресконференцията не се е провела. Собствениците на сградата, където трябваше да се състои тя първоначално допуснаха медиите до залата. Но минути след 11 часа, след като трябваше да започне събитието, започнаха да се държат агресивно, опитаха се да изгонят събралите се медии и извикаха полиция. В последствие се появиха и представителите на МВР, които провериха документите на всички събрали се журналисти. Не е ясно кога и дали Елисавета Панова ще даде обяснения за имотната си сделка. Коментар по случая неколкократно отказва да дава и самият Лозан Панов.", "date": "2019.04.03", "title": " Съпругата на Лозан Панов свика, а после отмени, пресконференция за имота си от „Артекс“"}
{"url": "https://trud.bg/%d1%8f%d0%b2%d0%be%d1%80-%d0%b7%d0%b0%d1%85%d0%b0%d1%80%d0%b8%d0%b5%d0%b2-%d0%be%d1%82-gravity-co-%d0%b5-%d0%be%d1%82%d0%ba%d1%80%d0%b8%d1%82-%d0%bf%d1%80%d0%b5%d0%b1%d0%b8%d1%82-%d0%b2-%d0%b4%d0%be/", "text": "Вокалистът на рок групата Gravity Co Явор Захариев е бил открит пребит в дома си в столичния кв. „Лозенец“ днес. Открили го негови близки около 12,30 часа в безпомощно състояние и викнали полиция и линейка, предаде  . 39-годишният рокаджия се намира в реанимациятата на „Пирогов“. Засега не е ясно дали е бил нападнат в дома си или се е прибрал там, след като е бил бит. От полицията издирват извършителите. Заради нападението концерт на групата тази вечер в София бе отменен.", "date": "2019.04.03", "title": " Явор Захариев от Gravity Co е открит пребит в дома си"}
{"url": "https://trud.bg/%d0%b2%d0%b0%d0%bb%d0%b5%d1%80%d0%b8-%d1%81%d0%b8%d0%bc%d0%b5%d0%be%d0%bd%d0%be%d0%b2-%d0%bd%d1%84%d1%81%d0%b1-%d1%89%d0%b5-%d1%81%d0%b5-%d1%8f%d0%b2%d0%b8-%d1%81%d0%b0%d0%bc%d0%be%d1%81%d1%82%d0%be/", "text": "Националният фронт за спасение на България ще се яви самостоятелно на европейските избори през май. Това каза лидерът на партията Валери Симеонов по  . Симеонов коментира състоянието на управляващата коалиция и заяви, че няма усещането, че е на власт и че управлението работи. Във връзка със свикания в понеделник Консултативен съвет по национална сигурност Валери Симеонов сподели, че според него президентът Румен Радев участва в компрометиращи кампании срещу други партии, а трябва да е над политическите противопоставяния. „За всяка от тези оставки и управляващи, и опозиция повтарят едно и също „няма нарушение на закона, но не е морално“. За каква корупция тогава ще свиква Консултативният съвет?“, попита Симеонов. Той каза, че няма да присъства на съвета в понеделник. Валери Симеонов смята, че е неясно защо други министри, не Цветанов и Цачева, не са подали оставка и заяви, че член на кабинета е закупил апартамент 140 кв. м. на възлово място за 61 хиляди евро. Симеонов съзря приятелски огън. Председателят на НФСБ сподели, че няма усещане, че управлява. Той е натоявал за отстраняването на министъра на туризма, но това не се е случило, въпреки че според коалиционното споразумение има право да го изиска. Коалиционният формат с ВМРО и „Атака“ той обаче сподели като работещ. „Дали присъствието във властта задължително е свързано с пряко упражняване на изпълнителна власт или в случая по-скоро става въпрос за подкрепа на управление, което към момента няма алтернатива“ – с този риторичен въпрос Симеонов отговори на въпрос защо все още е част от управляващата коалиция.", "date": "2019.04.03", "title": " Валери Симеонов: НФСБ ще се яви самостоятелно на европейските избори"}
{"url": "https://trud.bg/%d0%b0%d0%bb%d0%b5%d0%ba%d1%81%d0%b0%d0%bd%d0%b4%d1%8a%d1%80-%d0%b9%d0%be%d1%80%d0%b4%d0%b0%d0%bd%d0%be%d0%b2-%d1%88%d0%b5%d1%81%d1%82%d0%b0%d0%ba%d1%8a%d1%82/", "text": "От забвението възкръсна една масивна личност от българския политически пейзаж. Покрай арендосването на СДС в полза на ГЕРБ, на избираемото шесто място в листата на партията на Бойко Борисов за евроизборите се появи един от сините ястреби на прехода – Александър Йорданов. От забвението възкръсна една масивна личност от българския политически пейзаж. Покрай арендосването на СДС в полза на ГЕРБ, на избираемото шесто място в листата на партията на Бойко Борисов за евроизборите се появи един от сините ястреби на прехода – Александър Йорданов.  Малко преди като библейския Лазар да стане от пещерата на вечния мрак и да се върне на политическата сцена, бившият шеф на Народното събрание преживяваше нелошо като професионален антикомунист и антируснак. Заедно с неговите съмишленици от Атлантическия съвет в България с такава злост и страст налитат на червено, че биха се зарадвали да ги видят на Plaza de Toros (арената за бикоборство в Мадрид). Фиксацията на Александър Йорданов в сенките на комунизма и хибридната заплаха от Кремъл е толкова силна, че само за това говори и пише. Малко след като целуна Борисов, едно от първите неща, които Големият Ал сподели, е страхът му от “рекомунизация на БСП”. Не може да се отрече, че Борисов постъпи мъдро с лизинговото шесто място в листата си. Сега няма нужда да се мърси с антикомунизъм – вече си има човек за тази работа, а той ще си строи естакадите. Днес, почти 30 години след началото на демократичните промени у нас, много неща излизат наяве, а и хората правят своите изводи, спомняйки си за главните герои от онези бурни години на началото. Отвсякъде е видно как самопровъзгласилите се политически водачи тогава – бедни на идеи, но алчни за власт, пуснаха в ход “площадния антикомунизъм”. Техните крясъци обаче се оказаха спасителни за “Столетницата”, защото омразата я мобилизира. Страхът от възмездие сплоти нейните редици. Александър Йорданов беше видна, корпулентна фигура в някогашното СДС – онова СДС, което събираше хиляди по площадите в страната. Ама днес тези хора си признават, че са били излъгани от видните седесари. Та АлЙо си беше точно такъв. Според бивши сини симпатизанти, днес хора като него са част от “келепира в политиката, загърбили националните идеали и превърнали се в колаборационисти”. Самият АлЙо сигурно отдавна е забравил как успя да влезе в голямата седесарска политика и как стана част от нея – байганювщина в политическото поведение и креслив антикомунизъм. След възстановяването на Радикал-демократическата партия (14 ноември 1989 г.), “литературоведът” и бивш комсомолски секретар в студентската организация на Института за детски и начални учители в Шумен, започна възходящо да се изкачва нагоре в политиката. След като на втория конгрес на РДП (1991 г.) доста нахално бе избран за зам.-председател на партията, то на следващия – Трети конгрес през 1993-а активни участници в партийната сбирка, разказват, че изборът му за председател хич не е бил сигурен. В тази партия все пак беше пълно с интелектуалци, а проф. Елка Константинова, която я оглавяваше, бе решила да даде път на… Сашо. И заверата е направена с активното съдействие на врачанската група, която дава всичко от себе си за избора на “правилния кандидат”. Десетки делегати от столицата са недоволни, но обработката на групите от провинцията е желязна. И АлЙо, който още от началото на промените иска да блесне, е доволен. Йорданов – с брадичка “а ла Ленин”, се откроява и по време на Великото народно събрание. Архивите, както се казва, все още са живи. Тогава всъщност е епопеята на 39-има сини депутати, които гладуват през юли 1991 г. срещу приемането на Конституцията. Днес 9-дневната епопея на големия депутатски глад си я спомнят повече с комичните, отколкото с драматичните сблъсъци. Баш демократите обаче със сигурност не са забравили как когато Сашо Йорданов стана шеф на парламента през 1992 г., само месец след това екс премиерът Андрей Луканов е освободен от ареста и впоследствие освободен. Всъщност радикал-демократът Сашо стана парламентарен спикер благодарение на гласовете на БСП и по този начин им се отблагодари за това. Александър Йроданов е роден на 13 февруари 1952 г. във Варна. Завършва Българска филология в Шумен през 1976. Работи като журналист и литературен критик на свободна практика. Става председател на 36-о Народно събрание (1992-1994). След като ОДС, начело с Иван Костов, поема властта през 1997-а, Йорданов е натирен на длъжност посланик във Варшава. Веднага след това изкарва един мандат в Скопие, без някаква съществена диря в родната дипломация. Червените също ще имат повод да се надъхват с АлЙо. В техните редици сe твърди, че неговият чичо Коста Йорданов е ръководел разстрела на хлапетата от Ястребино през 1943 година. Йорданов твърди, че фамилното име е съвпадение, но социалистите не му вярват. Във възхвала на Тодор Живков Васил Петев – синът на покойния писател и председател на Съюза на българските писатели Николай Петев разказа във фейсбук следната история на баща си. “Избират за председател на Народното събрание Александър Йорданов, видния отвсякъде. И става в залата един депутат, от неговите, и вика:  – Сашо Йорданов да каже писал ли е похвални статии за Тодор Живков във вестник “Литературен фронт”. Сашо излиза на трибуната и казва: – Да, писах статии за Тодор Живков, но Николай Петев ме накара! Избраха го за председател и след месец-два го виждам да върви по “Раковска” с него двама пазванти. Спирам ги и казвам на охраната:  – Разкарайте се, щото първо вас ще ви бия! И питам Сашо Йорданов: – Кажи бе, сестро, кога аз съм те карал да пишеш за Тодор Живков или друг, а?  Той ми отговаря: – Никога не си ме карал! Ама ако не бях казал това, нямаше да ме изберат за председател на парламента!” ЗА НЕГО Той е знаков за СДС Малко съжалявам, че Владо Кисьов е направил отвод, но не се бъркаме в работата на СДС. Одобрили сме това, което са избрали, така че сега съвместно да се борим на евровота. В коментарите, които съм чул, мисля че Александър Йорданов действително е един знаков човек от СДС. Ние можем да гарантираме, че нашите структури ще работят еднакво добре за всички, които са в листата. Бойко Борисов, министър-председател Остана верен на СДС Да не забравяме кой е основният опонент на СДС и ГЕРБ. Това е БСП. Александър Йорданов има дълга борба със социалистическата партия. Така че, когато става дума за премерване на сили между дясното и лявото, той би бил много полезен. Не виждам нищо лошо в това всеки да изразява позициите и недоволствата си (по повод това, че Йорданов критикува нееднократно Бойко Борисов). Йорданов не е отстъпил на позициите, които отстоява толкова години и остана верен на партията. Именно това са качествата, с които спечели доверието за представител в листата за евровота. Румен Христов, лидер на СДС Настояваше да оглави „Демокрация” Опитвам се да гледам хладнокръвно на седесарската концесия за Европарламента в листата на ГЕРБ. Общувал съм си със “сигурния евродепутат”, шести в листата на ГЕРБ, Александър Йорданов. Вече не беше депутат, (…) не беше посланик. Беше около 2007-а, бях главен редактор на “Демокрация” и той идваше в “Синия лъв”, където ни беше редакцията. И искаше да е главен редактор. Викам му – Сашо, под нивото ти е! Но ако го искаш – вземи го. Само не бастисвайте вестника. Георги Даскалов, бивш главен редактор на “Демокрация” Въплъщава байганьовщината Да си затворим очите пред действията на въпросния господин, който въплъщава едновременно байганьовщината в политическото поведение и компромисността към политическия морал, би било акт с катастрофални за бъдещето на цялата коалиция последици. Едвин Сугарев, през декември 1993 г. ", "date": "2019.04.03", "title": " Александър Йорданов-Шестакът"}
{"url": "https://trud.bg/%d0%bf%d0%be%d0%b5%d1%82%d0%b5%d1%81%d0%b0%d1%82%d0%b0-%d0%ba%d0%b0%d0%bb%d0%b8%d0%bd%d0%b0-%d1%82%d0%b5%d0%bb%d1%8c%d1%8f%d0%bd%d0%be%d0%b2%d0%b0-%d0%bf%d1%80%d0%b5%d0%b4-%d1%82%d1%80%d1%83/", "text": "Духовността ражда най-прекрасните състояния на човешката душа, да поискаме да бъдем по-добри и по-смели Една китайска поговорка завършва така: „…A?o иc?aш щacтиe зa цял живoт – пoмoгни на някого“, казва поетесата Калина Тельянова. Днес хората не си помагат често, но оптимизмът е задължителен, смята тя. Според бургазлии, приятели и познати, които често я срещат по романтичните улици на морския град- разговор с нея, означава зареждане с оптимизъм за дни напред, защото тя търси добротата и я намира навсякъде. Защо само преди Възкресение Христово българите се обръщаме повече към духовността и вярата – достатъчно ли е това, има ли дефицит на близост между хората – по всички тези въпроси разговаряме с поетесата Тельянова.  – Г-жо Тельянова, на прага сме на Великденските празници. Вие имате издадена книга – „Великден – празник на празниците“. Защо избрахте Възкресението? С какви мисли и чувства го посрещат българите днес?  – Великден, както народът ни нарича Пасха – за мен е най-вълнуващият от всички празници. Затова се появи и тази книга – малка празнична енциклопедия, помагало в подготовката и преживяването на събитието. За разлика от Рождество Христово, олицетворяващо раждането на надеждата, Възкресението е празник, който утвърждава Христовото учение като незаобиколимо условие за спасението на човека – учение, в чийто център е човеколюбието. Така християните разбират същността на празника и се готвят отдалече за посрещането му – всеки според възможностите си. Празникът от векове е влязъл в традициите на българина, а те са един от начините да укрепваме корените си – семейство, род, родина. За съжаление, познавам семейства, за които празниците са извор на тъга, тъй като децата им заработват хляба си в чужбина и от години не празнуват заедно. – В тези дни се обръщаме повече към духовността и вярата. Това обаче не е ли недостатъчно, че не го правим непрекъснато?  – Разбира се, че не е достатъчно. Ние сме вторачени в материалната част на живота, удовлетворяваща телесните ни потребности от храна, покрив, облекло, предмети на бита и др. Забравяме обаче за другата страна на живота, която е тясно свързана с материалната, но за разлика от нея ни дава безгранични възможности за развитие. И това е духовната страна, която ражда най-прекрасните състояния на човешката душа като любов, вяра, доброта, състрадание, чувството за взаимопомощ… Забравяме, че понятия като свобода, воля, достойнство виреят в полето на духовността, че тя поражда нравствените закони, които пазят човека и човешкия живот като висша ценност. Оттук и дисонансите – в самите нас и в общностите, към които принадлежим. – Страстната седмица поставя въпросите за предателството и приятелството – две твърде близки думи. Как да ги разграничим?  – Двама са предателите на Спасителя в дните преди Разпятието – Юда, предал Го на враговете за 30 сребърника и, забележете, с целувка, и Петър, отрекъл се три пъти от Него преди петлите да пропеят. Разликата между тях е, че Петър се покайва и повече не влиза в клопката на Сатаната, докато Юда отива до край в пъкленото си дело, до собственото си унищожение. Смисълът е в покаянието, чиято сила може да сложи грешника на правия път. И сега има хора, които за пари, почести и слава извършват предателства спрямо близки, приятели и колеги, спрямо народ и родина. Дали ще открият покаянието като средство за спасение, зависи лично от тях. Приятелството е от жизнена необходимост за човека, като витамините. Искрено се надявам хората, познали предателството, да са по-малко от тези, радващи се на благотворно приятелство. – Има ли дефицит на близост между хората?  – Една китайска поговорка завършва така: „…A?o иc?aш щacтиe зa цял живoт – пoмoгни на някого“. Днес интересите застанаха между хората и те се превърнаха в конкуренти. Малко са тези, които помагат на други, заради собственото си щастие. Несигурността в бъдещето все по-удобно се настанява между нас, ние се отчуждаваме един от друг и всеки остава сам с проблемите си. Забравили сме завета на хан Кубрат, предаден чрез наръча пръчки на синовете му. На сградата на парламента пише: „Съединението прави силата“, но и това не ни впечатлява. Явно, у нас вместо центростремителни, действат центробежни сили. – По-силен ли става оптимизмът през годините?  – По-силен или не толкова, оптимизмът е задължителен. Ако днешният ден не може да ни го даде, трябва да го търсим в историята. В българската история има толкова сила, толкова примери, които могат да ни помогнат да намерим повече опорни точки, да откриваме повече възможности в себе си и да продължим напред. – Кои са опорните ни точки, за да бъдем по-смели и по-добри хора?  – В случая главното е да искаме да сме такива. След това нищо не може да ни попречи да бъдем. – Като поет как ще опишете морето и мъдростта?  – За морето какво бих могла да кажа, след като Христо Фотев го е написал: „Морето! Най голямото събитие!“ И за мъдростта така – на мен дори мъдреци не са ми поникнали. – Наскоро Бургас чества годишнина от рождението на Христо Фотев. Учили ли сте се от неговата поезия?  – Христо Фотев е роден на 25 март, Благовещение, преди 85 години. Познавах го, беше много добър човек – кротък, душевно щедър. Неговата поезия е красив пролетен празник – така ми въздейства всеки път, когато отворя някоя от книгите му. Изпълва ме с живителна романтика, каквато днешното време не може да предложи. Творчеството му е мяра за поезия. Тя вдъхновява, учи на честност и хуманизъм. За един мой празник поетесата Стоянка Грудова ми подари „Пейзаж от думи“ с „извинението“: „Знам, че имаш всички книги на Христо, но по-добра в книжарницата не намерих.“ – Какво бихте казали за бургаската бохема – някогашната има ли своето продължение днес?  – Думата „бохема“ обикновено се отнася за хора на творческия труд, които живеят небогато, „на ръба“, които се събират по кръчми и кафенета да пият, да си разказват истории, да споделят съдбата си на артисти. Но ако добавим и това, че „бохема“ е контрапункт на конвенционалното – трудна за произнасяне дума, която употребявам в смисъла на обикновеното, общоприетото, „дефиницията“ ще придобие по-пълен вид, с нюанс, който я прави по-интересна за мен. Някогашната бургаска бохема формираше духовния облик на града и не само, цяла България беше под магнетичното въздействие на сътвореното от поети, писатели, художници, музиканти, театрали. В средата на минали век в Бургас настъпва времето на литературните кръжоци. Много млади хора получават подкрепа на творческия си хъс, намират поле за изява. Не мога да ги изредя, наистина са много. Но стане ли дума за литературната бохема, името на Христо Фотев се чува най-напред. Ако се върнем обаче към значението на „бохема“ като контрапункт на общоприетото по отношение на поезията, трябва да започнем с поета Никола Инджов, автор на излязлата през 1960 г. книга „Предчувствие“ . Това обемно заглавие напипва пулса на нещо ново, на нещо, което предстои да се случи. И то се случва. През 1961 г. идва със своето „Баладично пътуване“ Христо Фотев, за да превземе сърцата на читателите, да им подари небивал до тогава празник, такъв, „за какъвто – според литературния историк Георги Райков – сега можем само да мечтаем“. До двамата поети през 1963 г. застава Недялко Йорданов с книгата си „Всичко ще изпитаме“. И няма спиране от там нататък. Бургас се превръща в град на поетите, бургаската поезия е вдъхновение за поетичната гилдия в национален мащаб. Пишещата бохема има свои, неписани поведенчески „правила“, които не изключват литературната тема от всекидневието, колегиалното уважение и подкрепа. Егото се поддържа в рамките на здравословните граници. Но това е до определено време, след което нещата се променят. – Споделете нещо за последната си книга.  – Следващата ми книга, надявам се да не е последна, е със стихове и е готова за печат. При добро стечение на обстоятелствата трябва да излезе през настоящата година. Да я оставим тя да каже повече за себе си. – Изяжда ли наистина интернет добрата стара хартиена книга или тя е вечна?  – Живеем в модерен свят. Лично аз предпочитам хартиената книга, защото обичам да я усещам с кожата си, с обонянието си, но в никакъв случай не разпознавам интернет като неин „враг“. По-важно е изборът да бъде направен в полза на четенето. Моето притеснение, ако мога така да се изразя, не е в това, че интернет ще „изяде добрата стара хартиена книга“, а в това, че тя ще става все по-недостъпна за повечето хора. – Как да научим младите хора да четат повече?  – Имам впечатления от млади хора, които четат редовно и при това целенасочено подбират книги, допринасящи за интелектуалното им и духовно израстване. Следователно грижите трябва да бъдат насочени към тези, които изобщо не четат, не четат достатъчно или посягат към книги, които не развиват добър вкус. Началната „скорост“ за събуждане на интерес към книгата задава семейството, където човек от индивид започва да се изгражда като личност. Към това с времето се прибавят усилията на училището, библиотеките, изкуствата, средствата за масова информация и пр. По-тясната връзка и координацията между тези фактори биха могли да променят нещата към по-добро. – На какво равнище е според вас общата култура на младото поколение?  – Много са качествените млади хора, които осъзнават, че създаденото преди тях е фундамент за новото и те усвояват тази култура, надграждат я, за да отговорят адекватно на бъдещите предизвикателства. Не знам дали друга част младежи, за които свободата е всепозволеност, а представата им за добър живот не се свързва с труда, са повече от първите, но създават впечатление, че са много, защото са по-шумни, поведението им се диктува от ниска обща култура, чувството им за отговорност към себе си и към другите е занемарено. И на едните, и на другите съответните институции трябва да помагат: на първите – да намерят реализацията си в България, на вторите – да формират необходимите качества за вписването им в обществото. – Какво ни спасява от проблемите и дава смисъл на живота?  – Поставянето на цели за личностно и обществено разгръщане, ясната представа как могат да бъдат постигнати и градивният труд – това е основното, което зависи от човека. Другото е доколко човек се чувства защитен в държавата си, доколко тя създава условия за осъществяване на неговите функции в обществото като цяло. Нашият гост Калина Тельянова е завършила Музикално училище „Проф. Панчо Владигеров” в Бургас и Висша школа по култура в Санкт Петербург. Автор е на книги със стихове, интервюта, на книги с утилитарен характер, съставител на поетични антологии и сборници, преводач на художествена литература от руски език. Член е на Съюза на българските писатели. Живее и работи в Бургас. Нейни стихове са публикувани в Македония, Русия, Латвия, Полша, Украйна, Молдова, в Евразийски журнален портал „Мегалит“, преведени са на арабски и унгарски. Проза и поезия на класици и съвременни автори в неин превод от руски са отпечатани в книги и периодични издания. Носителка е на юбилеен медал на Международната общност на писателските съюзи (2008). През 2007 г. като координатор (2007 – 2010) на Славянска литературна и артистична академия поставя началото на ежегодното издание „Свято слово – майски срещи на славянски творци“ в Бургас.", "date": "2019.04.03", "title": " Поетесата Калина Тельянова пред „Труд“: Ако днес няма оптимизъм, можем да го потърсим в историята ни"}
{"url": "https://trud.bg/%d0%b0%d1%80%d0%b5%d1%81%d1%82%d1%83%d0%b2%d0%b0%d1%85%d0%b0-%d0%b4%d0%b2%d0%b0%d0%bc%d0%b0-%d0%b8%d0%bc%d0%b0%d0%bd%d1%8f%d1%80%d0%b8-%d0%b2-%d1%81%d0%b2%d0%b8%d1%89%d0%be%d0%b2/", "text": "Двама мъже, извършвали незаконна иманярска дейност, установиха служители на РУ Свищов. На 2 април 34-годишният свищовлия С.В., известен на органите на МВР, е спипан с металотърсач и две лопати да извършва незаконна иманярска дейност в местността Паметниците. Мъжът предал доброволно два монетообразни предмета. По-късно в дома му е извършено претърсване и изземване в условията на неотложност. Открити са 41 монети, 6 предмета с различни форми и една керамична плоскост. По-късно в охраняемата зона на археологичски обект Римски военен лагер и късноантичен град Нове е установен 45-годишният В.Д., който без съответното разрешение търсил археологически обекти, като използвал металотърсач и лопата. Двамата свищовлии са задържани за срок до 24 часа, а в РУ Свищов са образувани досъдебни производства.", "date": "2019.04.03", "title": " Арестуваха двама иманяри в Свищов\t"}
{"url": "https://trud.bg/%d0%bf%d0%be%d0%b4%d0%b3%d0%be%d1%82%d0%b2%d0%b8%d1%85%d0%b0-%d0%b1%d0%be%d0%b3%d0%b0%d1%82%d0%b0-%d0%bf%d1%80%d0%be%d0%b3%d1%80%d0%b0%d0%bc%d0%b0-%d0%b7%d0%b0-%d1%84%d0%b5%d1%81%d1%82%d0%b8%d0%b2/", "text": "Четвъртият фестивал на модерното изкуство „Пъстър балкански свят“ ще се проведе в Елена заедно с Европейските дни на художествените занаяти. Тази година темата на мащабната инициатива, която у нас се координира от РСО „Централна Стара планина“ е „Местни занаяти“. На 6 април, събота, в балканското градче ще си дадат среща минало и съвременност, традиции и новости. Еленски занаятчии и гости от Работилница „Седянка“ В.Търново ще представят на голям базар грънчарство, дърворезба, бисеропластика, иконопис, кошничарство, керамика, калоферска дантела, плетене на царевична шума, копаничарство, изработка на кукли, плъсти, фриволите, плетиво. „Седянка на живо“ са подготвили от народно читалище „Съгласие-2014“ в с. Блъсковци, за да припомнят позабравени занаяти от бита на балканджиите. Официално събитието ще бъде открито от кмета инж. Дилян Млъзев от 11 часа. Свещеници ще отслужат молебен за здраве. В програмата на фестивала ще се включат състави към общински училища, читалища, Центъра за подкрепа за личностно развитие и Школа по изкуствата. В следобедните часове доброто настроение ще поддържат вокална група „Графити“ с ръководител Аделина Колева – от 16.15 часа и танцова формация „Балканика“ от В.Търново – от 17.15 часа.  Еленските художници Ирина Пожарицкая и Валентин Димитров подреждат изложба от керамика под надслов „Пътепис за двама“. Тя може да се види в Туристическия информационен център и ще бъде открита точно на обяд. От 13 часа любителите на цирковото изкуство ще се забавляват с „БарбарониТе“ от гр. Сливен. През целия ден ще има безплатни работилници по грънчарство, пирография и арт керамика. Младият еленчанин Мартин Петров ще остави своето арт творение върху сграда в центъра на Елена, ще бъде подредена и арт инсталация от живи цветя на тема „Правя града ми по-красив“. Освен забавления и приятни емоции, празникът в събота може да донесе и изненади за късметлиите – ваучери за почивка в хотели и къщи за гости в Еленския балкан и награди със запазена марка „Елена“. Тегленето на печелившите билети от фестивалната томбола е от 18 часа, след което започва празничната хоротека.", "date": "2019.04.03", "title": " Подготвиха богата програма за фестивала „Пъстър балкански свят“ в Елена"}
{"url": "https://trud.bg/%d0%bc%d0%b8%d0%bd%d0%b8%d1%81%d1%82%d1%8a%d1%80-%d0%bc%d0%b0%d1%80%d0%b8%d0%bd%d0%be%d0%b2-%d0%b4%d1%8a%d1%80%d0%b6%d0%b0%d0%b2%d0%b0%d1%82%d0%b0-%d0%bc%d0%be%d0%b6%d0%b5-%d0%b4%d0%b0-%d1%81%d1%8a/", "text": "Държавата има възможност да окаже съдействие за прибиране на тленните останки на загиналото семейство в самолетна катастрофа в Северна Македония. Това заяви министърът на вътрешните работи Младен Маринов пред журналисти в парламента във връзка със самолетната катастрофа в Северна Македония. „Телата са в съдебна медицина. От там очакваме идентификацията им. Ние оказваме съдействие с данни от нашите системи. Чакаме официално лицата да бъдат идентифицирани“, обясни Маринов. „Разследването се води от властите на Северна Македония. Ние можем да участваме само, ако ни бъде поискана експертна, информационна или техническа помощ“, добави той и уточни, че не може да се ангажира с краен срок за идентификацията.", "date": "2019.04.03", "title": " Министър Маринов: Държавата може да съдейства за връщане на тленните останки от Македония"}
{"url": "https://trud.bg/%d0%be%d0%b1%d0%b2%d0%b8%d0%bd%d0%b8%d1%85%d0%b0-%d0%bc%d1%8a%d0%b6-%d0%b2-%d0%b4%d0%be%d0%ba%d1%83%d0%bc%d0%b5%d0%bd%d1%82%d0%bd%d0%be-%d0%bf%d1%80%d0%b5%d1%81%d1%82%d1%8a%d0%bf%d0%bb%d0%b5%d0%bd/", "text": "Служители на Сектор Противодействие на икономическата престъпност установиха мъж, извършил документно престъпление. В периода 14 април 2015 г. до 17 август 2015 г. в с.Павел, община Полски Тръмбеш Х.Д. на 62 г. съставил неистински официален документ. Във фалшивото удостоверение за осигурителен стаж, той декларирал неверни обстоятелства, вписвани  в трудова книжка. Извършителят е привлечен в качеството на обвиняем, а в Областната дирекция на МВР във Велико Търново е образувано досъдебно производство по чл. 311 ал.1 от Наказателния кодекс.", "date": "2019.04.03", "title": " Обвиниха мъж в документно престъпление, мамил с осигурителен стаж"}
{"url": "https://trud.bg/%d0%b4%d1%8a%d1%80%d0%b6%d0%b0%d0%b2%d0%b0%d1%82%d0%b0-%d0%bf%d0%be%d0%b4%d0%ba%d1%80%d0%b5%d0%bf%d0%b8-%d0%b5%d0%b2%d1%80%d0%be-22-%d0%bf%d0%be-%d0%b4%d0%b6%d1%83%d0%b4%d0%be/", "text": "Държавата подкрепи кандидатурата на България за домакинство на европейско първенство за мъже и жени по джудо през 2022 година. Близо 30 минути бе срещата на премиера Бойко Борисов с президента на европейската централа по джудо Сергей Соловейчик. Досега страната ни никога не е била домакин на подобен форум. Двете страни се договориха за подписване на 4-годишен национален договор, според който наши състезатели ще могат да тренират в олимпийските центрове на Европа и подготовката им ще бъде финансирана от Европейската федерация. Контрактът ще бъде парафиран след няколко месеца, когато Соловейчик отново ще пристигне у нас. Тогава той ще посети Белмекен и „Спортлапас“ като идеята е тези бази да станат тренировъчни центрове на Балканите по джудо. На срещата с премиера присъства спортният министър Красен Кралев, както президентът на родната федерация по джудо Румен Стоилов и неговият заместник Даме Стойков. В края на седмицата Янислав Герчев и Ивелина Илиева ще мерят сили на турнира Гран При в Анталия. Треньорският щаб даде почивка на най-добрия ни състезател Ивайло Иванов, който вече е №6 в олимпийската ранглиста и отдавна си гарантира участие на игрите Токио 2020.   Снимка БОНЧУК АНДОНОВ", "date": "2019.04.03", "title": " Държавата подкрепи Евро ’22 по джудо"}
{"url": "https://trud.bg/%d0%bc%d0%b5%d1%81%d0%b8-%e2%84%961-%d0%bf%d0%be-%d0%b3%d0%be%d0%bb%d0%be%d0%b2%d0%b5-%d0%b2-%d0%b5%d0%b2%d1%80%d0%be%d0%bf%d0%b0/", "text": "Лионел Меси е най-добрият реализатор в най-силните 5 първенства в Европа с 415 гола. Звездата на „Барселона“ изпревари само с попадение Кристиано Роналдо от „Ювентус“. Това се случи в головия трилър между каталунците и „Виляреал“, завършил 4:4. Меси остана резерва, но влезе в игра в 61-ата минута. Тогава неговите съотборници губеха с 2:4. Аржентинецът намали от фаул в 89-ата, а 60 секунди по-късно Луис Суарес изравни. Испанският вестник „Мундо де Портиво“ публикува справка, която показа, че късните герои за „Барселона“ са повторили упражнение от година по-рано. През 2018-а каталунците губеха с 0:2 от „Севиля“ преди Меси да влезе от резервната скамейка в… 60-ата минута. Капитанът вдъхнови своите съотборници и тимът стигна до реми. За разлика от сега, тогава единствено редът на головете бе променен. Първо се разписа Суарес (88), а след това Меси (89). „Барса“ никога не се предава – каза уругваецът след мача с „Виляреал“. – Изиграхме добро първо полувреме и заслужено водехме, макар и съперникът също да имаше положения. След почивката домакините материализира и най-малките ни грешки. „Виляреал“ разполага с бързи нападатели, които се възползваха от празните пространства. Важното е, че показахме шампионски характер и не допуснахме загуба“. Филипе Коутиньо, отбелязал единия гол при равенството, напуска „Ноу Камп“ през лятото. Медиите в Испания твърдят, че агентът на халфа е влязъл в контакт с „Манчестър Юнайтед“, „Челси“ и ПСЖ. Ръководството на лидера в Ла Лига почти е договорило заместник на Коутиньо. Става въпрос за испанския халф Хуан Мата, който става свободен агент от лятото.", "date": "2019.04.03", "title": " Меси №1 по голове в Европа"}
{"url": "https://trud.bg/%d0%b0%d0%bc%d0%b5%d1%80%d0%b8%d0%ba%d0%b0%d0%bd%d0%ba%d0%b0-%d1%81-%d0%b4%d0%b5%d0%b1%d1%8e%d1%82-%d0%b7%d0%b0-%d1%80%d0%be%d0%b4%d0%bd%d0%b0%d1%82%d0%b0-%d0%b3%d0%b8%d0%bc%d0%bd%d0%b0%d1%81%d1%82/", "text": "Американка с български корени ще дебютира за страната ни на европейското по спортна гимнастика в Полша (10-14 април). Лени Медсън ще пътува директно от САЩ до Шчечин. При жените ще стартира и Рая Ранчова, в състава на мъжете са Йордан Александров, Дейвид Хъдълстон и Исус Маринов. „Целта ни е да имаме участник на олимпийските игри в Токио 2020 и имаме голям шанс да го постигнем – каза именитият Йордан Йовчев. – Състезателите имат трудни и добри съчетания, трябва само да ги изиграят. Като цяло се движим в правилната посока.“", "date": "2019.04.03", "title": " Американка с дебют за родната гимнастика"}
{"url": "https://trud.bg/%d0%b1%d0%b8%d0%bb%d1%8f%d0%bd%d0%b0-%d0%b4%d1%83%d0%b4%d0%be%d0%b2%d0%b0-%d1%81%d0%bc%d0%b5%d0%bd%d0%b8-%d0%ba%d0%b0%d1%82%d0%b5%d0%b3%d0%be%d1%80%d0%b8%d1%8f%d1%82%d0%b0-%d0%b7%d0%b0-%d0%b5%d0%b2/", "text": "Биляна Дудова ще се бори в по-горната категория до 59 кг на европейското в Букурещ от 8 март. През 2018-а тя взе титлата на континента в кат. 58 кг, а сега на тепиха в тази категория ще излезе Мими Христова. Златото в Букурещ ще брани Тайбе Юсеин (62). Отличия при мъжете ще преследват призьорите големи първенства Кирил Милов, Айк Мнацаканян, Даниел Александров, Георги Вангелов. На общото събрание федерацията прие бюджет от 3 млн. лв. за 2019-а. Миналата година бе оценена като успешна, в която борците донесоха 22 медала. На форума бе отчетено, че са изключени 42 клуба поради липса на дейност, които вече са 135.  Събранието започна с едноминутно мълчание в памет на олимпийския шампион Димитър Добрев, починал преди 2 дни. А в края делегатите поздравиха Александър Томов за 70 г. юбилей.", "date": "2019.04.03", "title": " Биляна Дудова смени  категорията за европейското"}
{"url": "https://trud.bg/%d0%b7%d0%b5%d0%bb%d0%b5%d0%bd%d0%b8-%d0%b7%d0%b0%d0%b3%d1%83%d0%b1%d0%b8%d1%85%d0%b0-%d0%be%d0%ba%d0%be%d0%bd%d1%87%d0%b0%d1%82%d0%b5%d0%bb%d0%bd%d0%be-%d0%b4%d0%b5%d0%bb%d0%be/", "text": "5-членен състав на Върховния административен съд (ВАС) отхвърля жалбите на „зелените“ Петър Кърджилов, Пламен Троянски и „Коалиция за устойчиво развитие“, ръководена от Дончо Иванов срещу Оценката на въздействието върху околната среда за строежа на нов блок в АЕЦ „Козлодуй“. ОВОС е одобрена от Министерството на околната среда и водите през 2015 година, но е атакувана от групичката „еколози“. През месец май миналата година 3-членен състав на ВАС отмени решението на МОСВ и тогава Кърджилов се хвалеше каква велика победа е постигната. Сега 5-членката на ВАС отменя решението на преходната инстанция и постановява точно обратното – одобрената ОВОС на инвестиционно предложение „Изграждане на нова ядрена мощност от най-ново поколение на Площадка 2 на АЕЦ „Козлодуй“ остава в сила и това е окончателно. Ето цялото съобщение от сайта на ВАС: Петчленен състав на Върховния административен съд отхвърли жалбите срещу Решение №1-1/2015 г. на министъра на околната среда и водите, с което е одобрена оценката за въздействие на околната среда във връзка с осъществяване на инвестиционно предложение „Изграждане на нова ядрена мощност от най-ново поколение на Площадка 2 на АЕЦ „Козлодуй“. До този резултат се достигна след отмяна на решение на тричленен състав от 17 май м.г., с което беше отменена оценката. Решение по адм. дело № 12369 от 2018 г. е окончателно. Петчленният състав приема, че при издаването на Решение №1-1/2015 г., са спазени задължителните процедури по Наредбата за ОВОС, в т.ч. и по Конвенцията за оценка на въздействието на околната среда в трансграничен контекст. Проведени са консултации с 38 институции и неправителствени институции, в т.ч. и трансгранични консултации, както на фаза изготвяне на заданието за доклада за ОВОС, така и преди вземане на решението по ОВОС. Проведени са обществени обсъждания на територията на страната и в Република Румъния. По отношение на въпроса за дългосрочното решение на проблема с отработеното ядрено гориво и радиоактивни отпадъци, съдът приема, че по закон това е задължение на трето лице, неучастващо в административното производство. Управлението на отработеното ядрено гориво, на радиоактивните отпадъци и на свързаните с тази дейност мерки за опазване на околната среда и за защита на живота и здравето на хората, е в компетентността на Държавно предприятия „Радиоактивни отпадъци“ по силата на закона, а не на „АЕЦ – Козлодуй – Нови мощности“ ЕАД, който е възложител на инвестиционното предложение за изграждане на нова ядрена мощност. По отношение на поставения от жалбоподателите въпрос за избор на Площадка 2, касационната инстанция отбелязва, че изборът е направен в съответствие със становищата на колектива от специализирани експерти, изготвили доклада за ОВОС, на специализираните ведомства, между които и тези, отговорни за опазване на биологичното разнообразие и за опазване на водните ресурси, в т.ч. и „Водоснабдяване и канализация“ ООД, гр. Враца, което управлява водоснабдителните съоръжения в района. По въпроса за мониторинга на подземните води, съдът приема, че е предвидена изрична мярка като част от вече функциониращата система за мониторинг на АЕЦ „Козлодуй“. Петчленният състав установява също, че в доклада изрично е взето становище по въздействието върху защитения вид риба Alosa sp. и инвазивния вид азиатска кортибула, като са предвидени и конкретни мерки за защита. Този въпрос е бил поставен и на общественото обсъждане в Република Румъния, както и е посочен в становището на Дирекция „Национална служба за защита на природата“. Касационната инстанция отхвърля исканията на „АЕЦ Козлодуй – Нови мощности“ ЕАД ответниците Сдружение „Коалиция за устойчиво развитие“ и две физически лица да заплатят направените по делото разноски в размер на над 42 000 лева. Съдиите смятат, че разноските на касаторите са възпрепятстващо скъпи по смисъла на чл. 11, параграф 4 от Директива 2011/92 и член 3, параграф 8, член 9, парагаф 2, 3, 4 и 5 от Орхуската конвенция. Съгласно член 9, параграф 4 и 5 от Орхуската конвенция процедурите следва да предоставят адекватни и ефективни средства за правна защита и да са справедливи, безпристрастни и своевременни, без да бъдат недостъпно скъпи. Член 11, параграф 4 от Директива 2011/92 също задължава държавите членки да гарантират процедури, които са справедливи, безпристрастни, своевременни и да не са възпрепятстващо скъпи. Съдът цитира и практика на Съда на Европейския съюз по този въпрос. Поради отчетените фактори, петчленният състав на ВАС присъжда разноски, както следва: за„АЕЦ – Козлодуй – Нови мощности“ ЕАД 25 лева държавна такса и 750 лева адвокатско възнаграждение, за МОСВ – 400 лева юрисконсултско възнаграждение, определено в съответствие с чл. 24 от Наредбата за изплащане на правната помощ.", "date": "2019.04.03", "title": " „Зелени“ загубиха окончателно дело срещу АЕЦ „Козлодуй“"}
{"url": "https://trud.bg/%d0%ba%d1%80%d0%b8%d1%81%d1%82%d0%be-%d1%89%d0%b5-%d0%be%d0%bf%d0%b0%d0%ba%d0%be%d0%b2%d0%b0-%d1%82%d1%80%d0%b8%d1%83%d0%bc%d1%84%d0%b0%d0%bb%d0%bd%d0%b0%d1%82%d0%b0-%d0%b0%d1%80%d0%ba%d0%b0-%d0%b2/", "text": "Художникът от български произход Кристо ще опакова Триумфалната арка в Париж догодина, съобщиха френски официални лица. Артистът, известен с опаковането на Райхстага в Берлин заедно с покойната си съпруга Жан-Клод, ще покрие френския монумент с 25 000 м сребърно-син рециклируем материал, който ще бъде прикрепен с червена връв за следващите две седмици през април 2020 г., съобщи центърът за изкуство и култура „Жорж Помпиду“, предаде  . Опаковането ще съвпадне с мащабна изложба в Парижката галерия на работи на Кристо и Жан-Клод, посветена на проекта им с най-стария мост във френската столица през 1985 г. „35 г., след като Жан-Клод и аз опаковахме Понт Ньоф, нямам търпение да работя отново в Париж върху Триумфалната арка“, заяви 83-годишният Кристо. Публични средства няма да бъдат влагани в инициативата. Финансирането ще дойде от продажбата на подготвителни рисунки, модели и оригинални литографии на други обекти на Кристо, уточни френската служба за национални монументи. Идеята на Кристо и Жан-Клод за Триумфалната арка датира от 1962 г. „Близо 60 години по-късно проектът най-накрая се превръща в реалност“, обяви в становището си службата.", "date": "2019.04.03", "title": " Кристо ще опакова Триумфалната арка в Париж"}
{"url": "https://trud.bg/%d0%b5%d0%b4%d0%b8%d0%bd%d0%b0%d0%b9%d1%81%d0%b5%d1%82%d0%be%d0%ba%d0%bb%d0%b0%d1%81%d0%bd%d0%b8%d1%87%d0%ba%d0%b0-%d0%be%d1%82-%d1%81%d0%b2%d0%b8%d1%89%d0%be%d0%b2-%d0%b2%d0%bb%d0%b5%d0%b7%d0%b5/", "text": "Ученичката Любомира Димитрова от СУ ”Николай Катранов”  в Свищов се класира на престижното девето място в общото класиране на Националната олимпиада по философия, която се проведе в град Варна. Съгласно регламента на Националната олимпиада всички ученици, които са класирани на първите дванадесет места, ако са ученици от 12 клас, получават званието „Лауреат” на олимпиадата.  Любомира е на второ място сред учениците от 11 клас. Най-големият успех на Любомира обаче е, че успя да се пребори и стана  член на разширения Национален отбор на България по философия и ще участва в подборния кръг за определяне на двамата представители на държавата в Международната олимпиада, която тази година ще се проведе в Рим-Италия. Това е най-престижното класиране на ученик от област Велико Търново по философия за последните години. Любомира ще участва в подготовката на членовете на националния отбор, която ще се проведе от 13 до 17 април в Центъра да подготовка на ученици за международни олимпиади към МОН в град София. Младите олимпийци ще бъдат обучавани от преподаватели  от СУ „Св.Климент Охридски”.  В края на обучението ще се проведе и подборния кръг на олимпиадата. Любомира е единственият представител на средно училище измежду учениците, заели първите дванадесет места в общото класиране, като е успяла да изпревари представители на най-престижните училища в България- НГДЕК, СМГ, НПМГ. В момента Любомира се подготвя за подборния кръг по философия, но преди това ще участва и в Националния кръг на Олимпиадата по математическа лингвистика, която ще се проведе от 5 до 7 април в Хасково.", "date": "2019.04.03", "title": " Единайсетокласничка от Свищов влезе в разширения национален отбор на България по философия"}
{"url": "https://trud.bg/%d0%bc%d0%b5%d1%80%d0%ba%d0%b5%d0%bb-%d0%be%d0%b1%d0%b5%d1%89%d0%b0-%d0%b4%d0%b0-%d1%80%d0%b0%d0%b1%d0%be%d1%82%d0%b8-%d0%b4%d0%be-%d0%bf%d0%be%d1%81%d0%bb%d0%b5%d0%b4%d0%bd%d0%b8%d1%8f/", "text": "Германският канцлер Ангела Меркел обеща да работи „до последния час“, за да предотврати Брекзит без споразумение и предупреди за въздействието на сигурността върху Ирландия и Северна Ирландия, предава AFP. „Винаги съм казвала, че ще се боря до последния час… за да можем да видим подреден изход“, каза тя в навечерието на посещение в Ирландия, предупреждавайки, че избягването на твърда граница е въпрос на запазване на мира.", "date": "2019.04.03", "title": " Меркел обеща да работи „до последния час“, за да предотврати Брекзит без споразумение"}
{"url": "https://trud.bg/%d0%b4%d0%b2%d1%83%d1%81%d0%b5%d0%b4%d0%bc%d0%b8%d1%87%d0%bd%d0%b0-%d0%ba%d0%b0%d0%bc%d0%bf%d0%b0%d0%bd%d0%b8%d1%8f-%d0%bf%d0%be-%d0%bf%d0%be%d1%87%d0%b8%d1%81%d1%82%d0%b2%d0%b0%d0%bd%d0%b5-%d0%be/", "text": "Двуседмична кампания за почистване на населените места, парковете, обществените зоните и други обяви Община Търговище. Тя ще бъде в периода от 8 до 22 април. До момента участие са заявили над 2800 жители на града и селата, които са определили дати и райони от улици, квартали, паркови зони и други обществени места. 9 пенсионерски клуба и 20 училища и детски градини са се записали, за да им се осигурят помощни материали, като чували и ръкавици. Очаква се към кампанията да се присъединят институции, фирми и други, които могат да изберат свои райони и да потърсят при нужда съдействие от Общината. От местната администрация съобщиха, че обявяват 4 дати, в които ще се събират и извозват стари, непотребни мебели, които гражданите обичайно изоставят до контейнерите за битова смет. По правило самите собственици трябва да ги извозват до площадката на фирма, която има договор за такива едрогабаритни отпадъци. За да бъдат улеснени гражданите и да се сложи ред, самата Община ще организира безплатен транспорт. Това ще става след подадени заявки на телефоните, обявени на сайта на администрацията за целта. В периода на кампанията ще се събират и извозват също домакинско стъкло и растителни отпадъци, които трябва да се оставят в чували до контейнерите. Там, където има отделни съдове за разделно събиране, ще се ползват те. От Общината апелират гражданите да планират почистването на домовете си и освобождаването от ненужните им мебели, стъкла и други в дните на кампанията и да подават заявки за транспортиране на отпадъците. За тези, които са от вида строителен, също има организация за безплатно извозване, когато са до 1 кубик. За по-големи количества се осигуряват контейнери по заявка.", "date": "2019.04.03", "title": " Двуседмична кампания по почистване обявиха в Търговище\t"}
{"url": "https://trud.bg/%d0%bc%d0%b8%d0%bd%d0%b8%d1%81%d1%82%d1%8a%d1%80-%d0%bf%d0%b5%d1%82%d0%ba%d0%be%d0%b2%d0%b0-%d0%bf%d1%80%d0%b5%d0%b4%d0%bf%d1%80%d0%b8%d0%b5%d0%bb%d0%b8-%d1%81%d0%bc%d0%b5-%d0%bc%d0%b5%d1%80%d0%ba/", "text": "Много преди колегите от БСП да се заинтересуват по случая в Дивотино, ние сме се задействали и сме предприели необходимите мерки. Това заяви енергийният министър Теменужка Петкова пред журналисти във връзка с недоволството в Дивотино и атаките на опозицията срещу управляващите. Петкова обясни, че на 27 март в Министерство на енергетиката е постъпилп писмо от Областна служба по земеделие – Перник, с което те информирали, че започват проверки във връзка със сигнал на граждани от Дивотино за нарушения по отношение на изпълнението на концесията. „В резултат на този сигнал, който беше подаден, веднага в рамките на следващия ден извиках в Министерството колегите концесионери“, посочи министърът. След срещата тя е издала разпореждане за преустановяване на действията, свързани с напредъка по минните дейности в участъка, където има неясноти за статута на земята. „Така че ние много преди колегите от БСП да се заинтересуват сме предприели необходимите мерки. В този участък е спрян целия процес, така че да могат хората да бъдат спокойни“, заяви Петкова. Тя обясни също, че концесията в е станала факт с решение на Министерски съвет от ноември 2003 г., когато БСП са част от правителството. „Даже мисля, че имаха и вицепремиер. Те са наясно с предоставянето на тази концесия“, каза министърът на енергетиката. По думите й в това число е определен срокът на концесията – 10 години и с опция за удължаване с още 15. „Нещо повече от 2004 до 2007 г. има три анекса, които са подписали колегите от БСП. Това са фактите, а що се отнася до удължаването на срока за концесията, в Закона за подземните богатства няма определен срок, кога точно трябва да бъде депозирано такова искане на съответния концесионер“, допълни Петкова. Тя уточни, че искането за удължаване на срока на концесията е постъпило в рамките на правителството на „Орешарски“. „На 12 февруари 2014 г. е постъпило искане от концесионера за удължаване на срока на концесията с 15 години. Всички министри изразяват положително становище. Единствено Министерство на финансите изразява опасения, че има неплатени задължения към февруари 2014г., които са над 4 млн. лв. Това са концесионни възнаграждения, които не са били събрани. През месец май 2015 г. беше подписано споразумение с концесионера, беше сключен договор за цесия, през юни успяхме да съберем тези вземания за бюджета, които включват и лихвите“, допълни министърът на енергетиката.", "date": "2019.04.03", "title": " Министър Петкова: Предприели сме мерки по случая в Дивотино много преди БСП да се заинтересуват"}
{"url": "https://trud.bg/%d0%bd%d0%b0%d0%b4-30-%d0%bc%d0%bb%d0%bd-%d0%bb%d0%b2-%d0%b5%d0%b2%d1%80%d0%be%d0%b8%d0%bd%d0%b2%d0%b5%d1%81%d1%82%d0%b8%d1%86%d0%b8%d0%b8-%d1%81%d0%b0-%d0%b2%d0%bb%d0%be%d0%b6%d0%b5%d0%bd%d0%b8/", "text": "Над 30 млн. лв. са европейските инвестиции в образователната инфраструктура във Варненска област за периода 2014-2020 г., като 19 млн. лв. от тях са вложени в обновяването на 9 общински училища и 3 детски градини в морската столица. Това стана ясно на организиран от ГЕРБ граждански диалог „Европа в нашия дом“, който събра в Юнашкия салон общински съветници, ректори, директори на училища и детски градини, преподаватели и родители. Във форума участваха просветният министър Красимир Вълчев, кметът на Варна Иван Портних, областният управител Стоян Пасев, депутатите от ГЕРБ Павел Христов и Таня Петрова и директорът на РУО Венцеслава Генова. В рамките на дискусията бяха отправени редица въпроси и предложения, свързани с квалификацията на учителите, електронните дневници, учебните програми, дисциплината в клас, необходимостта от въвеждане на едносменен режим. Обсъдени бяха и проектите по ОП „Наука и образование за интелигентен растеж“, които обезпечават ремонти в Техническия и Икономическия университети и модернизиране на 3 лаборатории във ВВМУ „Н. Вапцаров“. „Създаваме съвременна база за обучение на деца, ученици, студенти, но сградите без всички Вас не могат да дадат образование на младите хора, които са големият капитал на града ни“, заяви кметът Иван Портних и благодари на правителството и на МОН за подкрепата на проекта за строеж на нова Математическа гимназия. Според министър Красимир Вълчев обвързването на пазара на труда с образователния е ключов приоритет за правителството. „Провеждаме последователна политика за увеличаване на приема във висшите училища в направленията с очакван недостиг на кадри за пазара на труда – педагогическите, инженерните, природо-математическите и аграрните. Икономическото ни развитие зависи от преподавателите, затова правим всичко възможно с увеличение на заплатите и с новата програма „Мотивирани учители“ да привлечем повече млади хора в професията“, добави Вълчев. Той който призова учителите да бъдат подкрепени, за да се превърнат в иноватори в клас. На форума стана ясно, че тази седмица парламентът ще гледа на първо четене промените в Закона за социалното подпомагане, които ще обвържат отпускането на помощи с редовното посещение на учебни занятия. „Така даваме ясен сигнал за дългосрочно решаване на проблема с изключването на деца от образователната система“, обяви депутатът и дългогодишен училищен директор Таня Петрова. Тя разясни, че помощите ще се спират при 3 дни немотивирани отсъствия за децата в предучилищните групи и при 5 неизвинени отсъствия месечно за учениците.", "date": "2019.04.03", "title": " Над 30 млн. лв. евроинвестиции са вложени в образователната инфраструктура във Варненско\t"}
{"url": "https://trud.bg/%d0%b5%d0%b2%d1%80%d0%be%d0%bf%d0%b0%d1%80%d0%bb%d0%b0%d0%bc%d0%b5%d0%bd%d1%82%d1%8a%d1%82-%d0%b3%d0%bb%d0%b0%d1%81%d1%83%d0%b2%d0%b0-%d1%83%d1%82%d1%80%d0%b5-%d0%bf%d0%b0%d0%ba%d0%b5%d1%82%d0%b0/", "text": "Европейският парламент насрочи за четвъртък в 12.00 ч. българско време гласуването на над 1000 предложения за допълнения към внесените законопроекти за промяна на правилата за дейността на превозвачите, известни като пакета „Мобилност“. Депутатите не приеха предложението на българските си колеги гласуването да бъде отложено. „Против“ отлагането се обявиха 269 евродепутати, а „за“ него – 217. Председателят на ЕП Антонио Таяни уточни, че ще бъдат обединявани текстове със сходно значение, за да се съкрати времето за гласуване, съобщава БТА.   Против днешното решение се изказа евродепутатът от ГЕРБ/ЕНП Андрей Новаков. Това е петият пореден опит законопроектите да се върнат в дневния ред, отбеляза той. По неговите думи това е първият подобен случай в историята на ЕП. „Нито една стъпка не бе предприета за постигането на компромис“, добави Новаков. Евродепутатът от групата на социалистите Исмаил Ертуг, автор на един от трите законопроекта, призова ЕП да гласува, защото това се очаква от превозвачите. „Напълно излишно е да отлагаме“, добави той. Във вторник Комисията по транспорт гласува 1600 допълнения към предлаганите промени в правилата за дейността на международните превозвачи. Повечето от текстовете получиха достатъчно голяма подкрепа, за да бъдат внесени за гласуване в пленарната зала на 4 април. Участвали в гласуването евродепутати отбелязаха, че председателят на ЕП Антонио Таяни е очаквал да бъдат постигнати компромиси. Такова усилие обаче не е било направено. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.04.03", "title": " Европарламентът гласува утре пакета „Мобилност“"}
{"url": "https://trud.bg/4000-%d0%bf%d1%80%d0%b8%d0%bb%d0%b5%d0%bf%d0%b0-%d0%be%d0%bf%d1%80%d0%b5%d0%b4%d0%b5%d0%bb%d1%8f%d1%82-%d0%bf%d0%be%d1%81%d0%b5%d1%89%d0%b5%d0%bd%d0%b8%d1%8f%d1%82%d0%b0-%d0%b2-%d0%bf%d0%b5%d1%89/", "text": "Една от най-красивите пещери у нас „Бисерна“ край Шумен отваря врати за туристи след продължително благоустрояване и осветяване, а работното й време за ценители ще бъде според живота и размножаването на 4 000 прилепа, които я населяват. Те са от 14 вида и редът за достъп е изцяло съобразен с опазването им, оповестиха в сряда от Природен парк „Шуменско плато“. Пещерата ще работи към 4 месеца годишно. Първият период е от 8 април до 20 май. Той е съобразен с размножаването на пещерните обитатели. „През май обикновено се ражда по едно малко и запазването на вида и поколението е от първостепенна важност за нас като институция, натоварена с грижата за биоразнообразието на Шуменското плато“, каза директорът Васил Василев. Следващият период на достъп е в средата на август и ще продължи до края на октомври, когато прилепите са прибират в пещерата за зимен сън. „Прозорците“ за достъп са съгласувани с експерти от Центъра за изследване и защита на прилепите към БАН. Те ще извършват мониторинг как се отразява туристопотокът. Под защита, освен прилепите, са и карстът, и красивите образувания в пещерата, които могат да бъдат увредени от прекомерни посещения. Ако има пренаселване се нарушава топлинният баланс тъй като се повишава температурата/в момента тя е 9-11 градуса/. При дишане издишаме въглероден диоксид, който реагира с водните пари в пещерата /има 100% влажност/ и се превръща в киселина, а тя разрушава карстовите образувания. Това е още една причина достъпът до пещерата да бъде строго регламентиран и по-различен от другите благоустроени пещери нас, коментират от природния парк. Ако указанията не се спазват, може да ни остане тунел без прилепи и сталактити, коментира Василев. В името на опазването посещения ще се правят след предварително записване, като всеки ден ще се допускат 4 групи, съставени минимум от 8 души, а максимумът е 12. За туристическата услуга билетът е 10 лв. на човек. Около час ще трае разходката вътре, ще се снима само на позволени места от водачите. „Бисерна“ е затворена от години, дълго време се благоустроява по програма „Околна среда“ и в нея са вложени 2,7 млн.лв. Имаше включително и некачествени дейности, които изпълнителите се наложи да коригират. „По проект пещерата не е предвидена за масов туризъм, а за научни изследвания“, обясни експертът по туризъм към парка Светла Колева. Записванията могат да се правят на телефон 054/800-765 или на електронна поща shplsto@hotmail.com", "date": "2019.04.03", "title": " 4000 прилепа определят посещенията в пещера „Бисерна“\t"}
