{"url": "https://trud.bg/%d0%b2%d0%b4%d0%b8%d0%b3%d0%b0%d1%82-%d0%b7%d0%b0%d0%bf%d0%bb%d0%b0%d1%82%d0%b8%d1%82%d0%b5-%d1%81-%d1%83%d1%81%d0%ba%d0%be%d1%80%d0%b5%d0%bd%d0%b8-%d1%82%d0%b5%d0%bc%d0%bf%d0%be%d0%b2%d0%b5/", "text": "Потреблението задвижва икономиката, безработицата е рекордно ниска Инвестициите забавят ръста си Вдигането на заплатите и заетостта в страната доведоха до по-добро от първоначалните очаквания представяне на родната икономика през първата половина на годината. Затова в публикуваната вчера есенна прогноза за икономиката на България Министерството на финансите (МФ) подобри очакванията си за тази и за следващата година. През първата половина на 2019 г. броят на заетите се увеличи, а безработица достигна исторически минимум. Благоприятното развитие на пазара на труда се очаква да продължи като безработицата за цялата 2019 г. ще спадне до 4,4%, при 4,6% според пролетната прогноза на МФ. Силното търсене на работна ръка ще доведе до вдигане на заплатите с 8% през тази година и със 7,4% през следващата, гласят новите очаквания на МФ. През пролетта от ведомството на министър Владислав Горанов бяха заложили ръст на възнагражденията съответно със 7,8% и 6,6%. Наред с това заетостта през тази и следващата година ще продължи да нараства. Всичко това води до ускорено увеличение на потреблението, което е основен двигател на икономическия растеж, става ясно от анализа на МФ. Потреблението на домакинствата отчете силно първо полугодие благодарение на добрите тенденции на пазара на труда и ръста на кредитите. Това раздвижва икономиката на страната и компенсира неблагоприятните тенденции в международен план – забавяне на промишленото производство в Германия и Италия, както и по-слабия икономически ръст в Китай заради търговската война със САЩ. За първата половина на тази година реалният растеж на БВП на България беше 4,1%. По-висок растеж имаше през първото тримесечие, докато през второто увеличението на БВП се забави, повлияно в голяма степен от спада на износа. Растежът на БВП се очаква да се забави през втората половина на годината. За цялата 2019 г. МФ запазва прогнозата си от пролетта за 3,4% ръст на БВП, както и за 3,3% през следващата година. Междувременно от НСИ актуализираха данните си, в резултат на което БВП за тази година се очаква да е 118,6 млрд. лв., при 115,4 млрд. лв. в пролетната прогноза. Инфлацията леко ще се ускори спрямо пролетните очаквания на МФ, основно заради поскъпването на храните и услугите. По отношение на  инвестициите пък от МФ значително занижават пролетните си прогнози. За 2019 г. се очаква средната цена на суровия петрол тип “Брент” да бъде 63 долара за барел, което е повече от очакваното равнище от 61,5 долара от пролетта. Но спрямо цената за 2018 г. от 71,1 долара, прогнозата за 2019 г. предвижда спад от 11,4%. Върху цените на петрола в лева обаче спадът ще бъде по-малък (6,3%), поради обезценката на еврото.   Отпускат 4 млрд. лв. за човешки ресурси Около 4 млрд. лв. се очаква да бъдат средствата по Оперативна програма “Развитие на човешките ресурси” (ОПРЧР) за следващия програмен период 2021-2027 година, каза пред журналисти заместник -министърът на труда и социалната политика Зорница Русинова. Планира се минимум 500 млн. лв. да бъдат отделени за мащабни обучения по дигитални умения на работещите, цифрова грамотност. “Нашата страна, независимо от това, че в много сфери по отношение на информационните технологии и IT умения има водеща роля, по отношение на масовите умения на работещите в дигитални компетентности, изостава. 40 процента от работодателите в България се оплакват, че има необходимост от повишаване на IT уменията на работната сила”, каза Зорница Русинова. Ще останат и инвестициите в ключови умения на хората, допълни още тя.", "date": "2019.10.21", "title": " Вдигат заплатите с ускорени темпове"}
{"url": "https://trud.bg/%d0%bf%d1%80%d0%be%d1%82%d0%b5%d1%81%d1%82-%d0%bf%d1%80%d0%b5%d0%b4-%d1%84%d1%80%d0%b5%d0%bd%d1%81%d0%ba%d0%be%d1%82%d0%be-%d0%bf%d0%be%d1%81%d0%be%d0%bb%d1%81%d1%82%d0%b2%d0%be-%d1%83-%d0%bd%d0%b0/", "text": "Граждани протестираха тази вечер пред френското посолство в София срещу решението на Франция да блокира започването на преговори със Северна Македония за членство в Евросъюза, предава  . Организаторите на протеста изразиха опасения отлагането на европейската перспектива да предизвика политически хаос в Република Северна Македония и призоваваха Париж да преосмисли позицията си спрямо Скопие заради риска от дестабилизация на региона. Сред протестиращите беше скулпторът и общественик Андрей Врабчев, който предаде на френските дипломати в София декларация на български език с призив за проевропейска политика на Франция на Балканите. „Ние искаме обединена и силна Европа и смятаме, че сърцето на Балканите, което е Македония, трябва да бъде част от Европа. Границата между България и Македония трябва да бъде европейска, т.е. – тя да е фиктивна“, каза той. „Да не допускаме чужди интереси, враждебни на Европа, да се наместят на западната ни граница в момента и България отново да бъде изолирана от съюзниците си в Европа с – ако не неприятелски, то поне страни, които ще гравитират към чужди интереси“, каза добави Андрей Врабчев. В Северна Македония, след среща при президента Свето Пендаровски политическите сили взеха решение предсрочните парламентарни избори в страната да се състоят на 12 април 2020 година. От 3 януари в Скопие ще управлява от служебно правителство. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.10.21", "title": " Протест пред френското посолство у нас в подкрепа на Северна Македония за ЕС"}
{"url": "https://trud.bg/%d0%bc%d1%84-%d0%b1%d1%8a%d0%bb%d0%b3%d0%b0%d1%80%d1%81%d0%ba%d0%b0%d1%82%d0%b0-%d0%b8%d0%ba%d0%be%d0%bd%d0%be%d0%bc%d0%b8%d0%ba%d0%b0-%d1%89%d0%b5-%d0%be%d1%82%d0%b1%d0%b5%d0%bb%d0%b5%d0%b6%d0%b8/", "text": "Българската икономика ще отбележи растеж от 3,4 на сто тази година, сочи есенната прогноза на Министерството на финансите, публикувана на сайта на ведомството. България, както и други държави от Централна и Източна Европа, се отличава със стабилен икономически растеж, в сравнение със силното забавяне в икономическата активност през първата половина на 2019 г. за някои от големите държави в еврозоната. За първото полугодие на текущата година реалният растеж на БВП на България беше 4,1%, спрямо съответния период на предходната година. По-високият растеж бе формиран през първото тримесечие, докато през второто реалното нарастване на БВП се забави, повлияно в голяма степен от спада на износа и намалението на запасите. Растежът на БВП се очаква да се забави през втората половина на годината, а за цялата 2019 г. се прогнозира растеж от 3,4%. Безработицата се прогнозира да намалее до 4.4% през 2019 г. Инфлацията ще се ускори до 2,8% тази година, но през следващите три ще се забави. Услугите и хранителните стоки ще имат най-висок принос за инфлацията в края на годината. За следващата година инфлацията се очертава да бъде по-ниска от 2019 г., тъй като международните цени на суровините, особено тези на суровия нефт, не се очаква да бъдат проинфлационен фактор.", "date": "2019.10.21", "title": " МФ: Българската икономика ще отбележи ръст от 3,4% тази година"}
{"url": "https://trud.bg/%d0%bf%d0%be%d0%b2%d0%b4%d0%b8%d0%b3%d0%bd%d0%b0%d1%85%d0%b0-%d0%be%d0%b1%d0%b2%d0%b8%d0%bd%d0%b5%d0%bd%d0%b8%d1%8f-%d0%bd%d0%b0-%d1%87%d0%b5%d1%82%d0%b8%d1%80%d0%b8%d0%bc%d0%b0-%d0%b4%d1%83%d1%88-2/", "text": "Словашките власти повдигнаха обвинения на четирима души за убийството на разследващ журналист Ян Куцияк и годеницата му Мартина Кушнирова. Делото предизвика големи протести срещу корупцията на високо ниво и принуди тогавашния премиер Робърт Фицо да подаде оставка. Говорителят на държавната прокуратура заяви в изявление, че шестте обвинения, повдигнати през 2018 г. за разстрела на журналиста и годеницата му се отнасят за предумишлено убийство. Основният заподозрян е Мариан Кочнер, политически свързан предприемач, който е бил ключов обект в публикациите на Куцияк за корупция в централноевропейската държава и прокурорите смятат, че е поръчал убийството. Кочнер отрече всякакви неправомерни действия чрез адвоката си. 27-годишният Куцияк и Кушнирова бяха застреляни в къщата им близо до столицата Братислава през февруари миналата година, припомнят Евронюз и БГНЕС. Трима от обвинените през 2018, включително Кочнер, се признаха за невинни, четвърти е признал, че е застрелял Куциак, а пети – за съдействие при убийството. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.10.21", "title": " Повдигнаха обвинения на четирима души за убийството на журналиста Ян Куцияк и годеницата му"}
{"url": "https://trud.bg/%d0%bf%d1%80%d0%b5%d0%b7%d0%b8%d0%b4%d0%b5%d0%bd%d1%82%d1%8a%d1%82-%d1%83%d1%81%d0%bf%d0%b5%d1%88%d0%bd%d0%be%d1%82%d0%be-%d0%bf%d0%b0%d1%80%d1%82%d0%bd%d1%8c%d0%be%d1%80%d1%81%d1%82%d0%b2%d0%be/", "text": "Дългогодишното успешно партньорство на България с корпорация „Мейджи“ укрепва доверието и е пример за японските инвеститори, които искат да реализират свои проекти у нас. Това заяви държавният глава Румен Радев на среща с Кадзуо Кавамура, президент на „Мейджи Холдинг“, Кацунари Мацуда, президент на „Мейджи АД“ и с ръководството на японската корпорация, съобщиха от прессекретариата на държавния глава. Срещата в Токио е първата в рамките на посещението на българския президент в Япония по случай интронизацията на новия император Нарухито. „Мейджи“ е един от лидерите в производството и продажбата на мляко и млечни продукти, сладкарски и захарни изделия в Япония и има 30 завода в различни части на страната. От 45 години компанията произвежда и продава кисело мляко с марката “Българско кисело мляко Мейджи” в Япония по лиценз и с подкрепата на страната ни. Пет изследователски института за проучване и разработка на храни и хранителни диети функционират към корпорацията и по думите на президента Радев установяването на активно партньорство в тези области е в интерес и на двете страни. По време на срещата държавният глава изрази признателност към ръководството на компанията и за приноса на „Мейджи“ за задълбочаване на културните връзки между България и Япония. С нейна подкрепа в Токио през изминалите години е организирана изложба на старобългарски ръкописи, проведени са 7 турнета на Софийската национална опера и турне на Софийски солисти. За популяризирането на България и българската култура в Япония, “Мейджи” редовно спонсорира специални публикации в японския печат по случай националния празник на страната ни, както и редица документални филми посветени на българската природа, култура, възможности за туризъм, обучение на български студенти по японски език и здравословен начин на живот. Спонсор е и на японския град Мураяма за организирането на подготвителни лагери на българския национален отбор по художествена гимнастика за Летните олимпийски игри в Токио през 2020г.", "date": "2019.10.21", "title": " Президентът: Успешното партньорство на България с корпорация „Мейджи“ е пример за японските инвеститори"}
{"url": "https://trud.bg/e%d0%b3%d0%b8%d0%bf%d0%b5%d1%82-%d0%bf%d0%be%d0%ba%d0%b0%d0%b7%d0%b0-%d0%b3%d1%80%d0%b0%d0%bd%d0%b4%d0%b8%d0%be%d0%b7%d0%bd%d0%b0-%d0%bd%d0%b0%d1%85%d0%be%d0%b4%d0%ba%d0%b0-%d0%bd%d0%b0-3000-%d0%b3/", "text": "Мумиите са в отлично състояние Археолози в Египет показаха на света историческа находка от 30 саркофага на над 3000 години. Официалното представяне на грандиозното откритие се случва седмица след като запазените дървени кофчези бяха открити в некропола Асасиф в Долината на царете в близост до Луксор, съобщават световните агенции. От министерството по въпросите на паметниците на културата окачествяват находката като една от най-значимите през последните години. Саркофазите с надписи и рисунки са открити на две нива в некропола – 18 на долното и 12 на горното ниво. Дървените ковчези са били събрани и скрити от жрец, за да не бъдат плячкосани. Цветовете, рисунките и надписите по тях са се запазили през вековете. Специалистите смятат, че това е погребение на свещеници и на техните жени и деца, което датира от 22-рата династия на фараоните.", "date": "2019.10.21", "title": " Eгипет показа грандиозна находка на 3000 години\t"}
{"url": "https://trud.bg/%d0%b2%d0%b0%d1%80%d0%bd%d0%b0-%d1%87%d0%b0%d0%ba%d0%b0-%d0%b8%d1%81%d1%82%d0%be%d1%80%d0%b8%d1%87%d0%b5%d1%81%d0%ba%d0%be-%d0%b2%d0%b5%d0%bb%d0%b8%d1%87%d0%b8%d0%b5/", "text": "Интерактивната изложба на картини, предмети и съкровища, която беше открита в НДК  в началото на месеца, започва своето национално турне „Историческо величие“ и Варна е сред първите градове-домакини. От 5 до 9 ноември славното минало на България ще бъде показано в галерия „Графит“. Посетителите могат да участват в различни интерактивни занимания, независимо от възрастта си. Ще могат да видят и пипнат дрехите, които са носели предците ни, съдовете,  които са използвали и оръжията, с които са се сражавали в различни епохи. Целта е бъдещите поколения на България да бъдат запознати с величието на страната ни през вековете. Нека знаем кои са българите и да почувстваме гордостта им, давайки живота си за земята, която ги е приютила. „Да си българин не е етническа принадлежност, а титла, която трябва да се заслужи. Целта на турнето е хората в България да си спомнят, че да бъдеш  български герой, е въпрос на личен избор. Избор, който всички – ние, правим всеки ден. Картините, скулптурите, съкровищата и интерактивни занимания, представени на изложбата, показват с примери от историята, че всичко зависи от свободата на избора ни“, казва Ангел Тодоров -създател и инициатор на изложбата „Историческо величие“. Турнето се провежда за първи път в България и  показва възхода и развитието на цивилизациите по нашите земи. Във всяка изложба са включени исторически картини, съкровища, предмети и литература, които ще бъдат показани във всички 27 областни градове в страната до края на юни 2020.", "date": "2019.10.21", "title": " Варна чака „Историческо величие“\t"}
{"url": "https://trud.bg/%d0%b6%d0%be%d0%b7%d0%b5-%d0%bc%d0%be%d1%83%d1%80%d0%b8%d0%bd%d1%8c%d0%be-%d1%81%d0%bb%d0%b5%d0%b4-%d0%b1%d0%b8%d1%82%d0%ba%d0%b0%d1%82%d0%b0-%d0%b7%d0%b0-%d0%b1%d1%80%d0%b8%d1%82%d0%b0%d0%bd%d0%b8/", "text": "В своя неподражаем стил Жозе Моуриньо коментира равенството 1:1 между „Манчестър Юнайтед“ и „Ливърпул“. Специалния се върна в студиото на „Скай Спортс“ на „Олд Трафорд“, където беше уволнен на 13 декември именно след този дуел. Сега Маркъс Рашфорд откри резултата през първото полувреме, а Адъм Лалана изравни 5 минути преди края. „ Юрген Клоп не хареса менюто на „Олд Трафорд“ – рече Моуриньо. – Той беше дошъл за месо, а накрая хвана риба. „Юнайтед“ е много лимитиран, непрекъснато игра с трима централни защитници. Те рядко напускаха позициите си. „Ливърпул“ няма качество да пробие такъв съперник. Важното е, че моят рекорд от девет поредни победи на старта на сезона през 2005 година с „Челси“ остана недостигнат.“ Клоп се разгневи на тактиката на своя колега Оле Гунар Солскяр срещу крайно дефанзивната тактика на „Юнайтед“.“Ливърпул“ единствен е непобеден през сезона.", "date": "2019.10.21", "title": " Жозе Моуриньо след Битката за Британия:  Клоп дойде за месо, но хвана само риба"}
{"url": "https://trud.bg/%d0%b1%d1%81%d0%bf-%d1%81%d0%be%d1%84%d0%b8%d1%8f-%d1%84%d0%b0%d0%bd%d0%b4%d1%8a%d0%ba%d0%be%d0%b2%d0%b0-%d0%b7%d0%b0-%d0%bf%d0%be%d1%80%d0%b5%d0%b4%d0%b5%d0%bd-%d0%bf%d1%8a%d1%82-%d1%81%d0%b5-%d0%be/", "text": "Днес, 21.10.2019г. в предизборно предаване на БТВ Мая Манолова показа писмо, в което „Булгаргаз” ЕАД предупреждава „Топлофикация София” ЕАД, че ако до края на този месец не изплати 60 млн. лв., а до края на ноември още 40 млн. лв., това може да постави под риск доставките на природен газ не само за столицата, но и за цялата страна. В същото предаване Йорданка Фандъкова обяви, че това са „регулярни писма”, които се получават всяка година по това време. А причината е, че държавната компания „Булгаргаз“, чийто собственик е Българският енергиен холдинг, а принципал Министерството на енергетиката, от години рекетира „Топлофикация София“, като ѝ налага „рекетьорски” условия. БСП-София поставя следните въпроси: Г-жо Фандъкова, кога разбрахте, че условията в договора с „Булгаргаз“ са „рекетьорски” и как реагирахте? Защо толкова години не защитихте от този рекет общинската „Топлофикация София“, за дейността, на която носите отговорност като кмет на Столична община? Г-жо Фандъкова, рекетът и поставянето на рекетьорски условия са престъпление според законите в България. Вие сигнализирахте ли прокуратурата за това престъпление? Г-жо Фандъкова, напомнихте за старите задължения от 500 млн. лв., но удобно забравихте „загробените” 95 млн. лв. на „Топлофикация София“, държани на влог в КТБ. Чувствате ли някак отговорност за това? Г-жо Фандъкова, ще отречете ли, че през есента на 2018г. беше цедиран дълг на „Топлофикация София“ към „Булгаргаз“ в размер на 100 млн. лв., с което „закърпихме” отоплителния сезон 2018/2019 г. Към настоящия момент обаче „Топлофикация София” „успя” да натрупа нови 115 млн. лв. задължения към „Булгаргаз“ и то преди началото на новия отоплителен сезон. Това само на рекета на „Булгаргаз“ ли се дължи или на „доброто управление“ на дружеството? Г-жо Фандъкова, има ли и други „рекетьорски” договори, които Столична община е сключила за извършването на редица общински дейности и услуги? С новите „спешни” предизборни обществени поръчки, гарантирате ли на софиянци, че отново няма да се окажат рекетирани? Избори 2019. Платено съдържание. Купуването и продаването на гласове е престъпление.", "date": "2019.10.21", "title": " БСП-София: Фандъкова за пореден път се опитва да скрие безхаберното управление на „Топлофикация София”, този път обвинявайки в рекет държавната „Булгаргаз”\t"}
{"url": "https://trud.bg/%d1%80%d0%b0%d1%81%d0%b8%d0%b7%d1%8a%d0%bc-%d0%bf%d0%b0%d0%ba-%d1%80%d0%b0%d0%b7%d1%82%d1%80%d0%b5%d1%81%d0%b5-%d0%b8%d1%82%d0%b0%d0%bb%d0%b8%d1%8f/", "text": "Нова доза расизъм – с пъти по-голям от този на мача България – Англия, разтърси италианския футбол. Шефовете на „Рома“ бяха принудени да пишат официални извинения към Роналдо Виейра. Тъмнокожият футболист на „Сампдория“ стана мишена на хор от маймунски звуци, дошъл от сектора на гостуващата агитка от Рим в мач, завършил 0:0. „Чух всичко, но няма какво да направя“, призна футболистът. „ Рома“ вече наказа един свой фен до живот, след като бе доказано, че е обиждал расистки съперници. Докато върви битката с дискриминацията, „Милан“ продължа да си страда. Новият треньор Стефано Пиоли започна с 2:2 у дома срещу „Лече“. И двата гола във вратата на „росонерите“ вкараха бивши негови играчи – Кума Бабакар и Марко Калдерони, изравнил в добавеното време. Закъсалият „Болоня“ пък реши да направи изненадващ трансферен опит – да привлече за шест месеца Златан Ибрахимович от „ЛА Галакси“. Сезонът в Мейджърлигата е към края си и до април шведът би могъл да играе другаде под наем.", "date": "2019.10.21", "title": " Расизъм пак разтресе Италия"}
{"url": "https://trud.bg/%d0%bf%d0%b5%d1%82%d1%8c%d0%be-%d0%b1%d0%bb%d1%8a%d1%81%d0%ba%d0%be%d0%b2-%d0%bc%d0%b0%d1%8f-%d0%bc%d0%b0%d0%bd%d0%be%d0%bb%d0%be%d0%b2%d0%b0-%d0%b5-%d1%82%d1%80%d0%b5%d1%82%d0%b8-%d0%bf%d0%be%d0%bb/", "text": "Свидетели сме на едно историческо явление, създадено от другарката госпожа Мая Манолова. За пръв път виждам един наричащ себе си политик, в когото има нещо мешано. За пръв път виждаме джендърство в политиката, политик хермафродит, трети пол в политиката. Изобщо една странна политическа сексуалност се забелязва у нея, двупосочна. Това за нея може да е приемливо, но за мен е неприемливо в политическия живот. Това каза главният редактор на вестник „Труд“ Петьо Блъсков в интервю за предаването „Беновска пита“ по Канал 3. Справихме се с Истанбулската конвенция, но не знам как ще се справим с това явление, каза още Блъсков. На въпрос кои са авторите на „Софийската конвенция“, той отговори, че общо взето това са враговете на ГЕРБ. Един човек, който е веднъж ренегат в своето политическо верую, ще бъде ренегат във всяко верую. Човек не се променя – какво си, такъв си, прогнозира главният редактор на „Труд“. При Бойко Борисов няма трети пол, мъжкар и половина и точка по въпроса, отговори Блъсков на въпрос дали има сценарий, според който на лидера на ГЕРБ е удобно даже и Манолова да спечели, защото ще се разберат. Това, което виждам най-много в нея, е умората. В пошантавял град е ужасно трудно да се управлява – всякакви прищевки, капризи, измислици, каза Петьо Блъсков за Йорданка Фандъкова. Тези, които врякат и крякат, че се разминавали 6 плочки, те вкъщи ремонт правили ли са? Всичко това са капризи. Но така е демокрацията – някакви хора пищят и крещят по телевизора и хората викат „брех“, каза още Блъсков. Местната политика и местните избори, нека да си ги оставим такива, отговори главният редактор на „Труд“ на въпрос дали от резултатите от вота зависи довършването на мандата на кабинета. Победените ще кажат, че изборите са подменени, победителите – че няма нищо такова и така ще мине, прогнозира той. Доколкото аз знам и имам информация от различни политически и гастрономически среди, цялата тая история трябва да завърши с отстраняването на Корнелия Нинова от лидерския пост в БСП, прогнозира Блъсков плановете около Мая Манолова. Нинова направи доста, за да се срине БСП заедно с един антураж. Дали пък не работи за онзи план, за който пишеше в непубличната част на доклад на двама американци от 1992 г., че социалистическата партия трябва да бъде докарана до 10-12% влияние, попита Петьо Блъсков. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.10.21", "title": " Петьо Блъсков: Мая Манолова е трети пол в политиката\t"}
{"url": "https://trud.bg/%d0%be%d1%82%d0%ba%d1%80%d0%b0%d0%b4%d0%bd%d0%b0%d1%85%d0%b0-%d0%ba%d0%be%d0%bb%d0%b0-%d0%be%d1%82-%d0%b1%d0%b5%d0%bd%d0%b7%d0%b8%d0%bd%d0%be%d1%81%d1%82%d0%b0%d0%bd%d1%86%d0%b8%d1%8f/", "text": "Кола БМВ, паркирана на бензиностанция в град Велики Преслав, беше открадната почти пред очите на собственика в понеделник сутринта. Издирва се синьото БМВ седан с номер OB1991AK. Собственикът бил заговорен от непознат мъж, който го попитал дали може да го закара до Шумен. Водачът влязъл в бензиностанцията, но оставил ключовете на таблото. Така крадецът се качил и потеглил рязко. Полицаи издирват автомобила и извършителя. Камери на бензиностанция „Петрол“ са заснели инцидента. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.10.21", "title": " Откраднаха кола от бензиностанция"}
{"url": "https://trud.bg/%d1%81%d0%bb%d0%b0%d0%b2%d0%b8-%d0%bf%d1%80%d0%b5%d0%b4%d1%81%d1%82%d0%b0%d0%b2%d1%8f-%d1%83%d1%82%d1%80%d0%b5-%d1%82%d0%b5%d0%bb%d0%b5%d0%b2%d0%b8%d0%b7%d0%b8%d1%8f-7-8-tv/", "text": "Утре в 11 часа Слави Трифонов ще даде интервю, което ще се излъчи на официалната му facebook страница. Темата е :“7/8  TV – начало, разпространение, съдържание“, съобщи сценаристът Тошко Йорданов. Трифонов купи кабелната телевизия „Стара Загора“. В неговия фейсбук профила бяха публикувани няколко промо видеа за 7/8 TV, от които стана ясно, че и в новия му проект ще има актьорска вечер, в която ще се въртят познати от „Шоуто на Слави“ персонажи. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.10.21", "title": " Слави Трифонов представя утре телевизията си 7/8 TV"}
{"url": "https://trud.bg/%d0%ba%d1%8a%d1%89%d0%b0%d1%82%d0%b0-%d0%bd%d0%b0-%d1%8f%d0%b2%d0%be%d1%80%d0%be%d0%b2-%d0%be%d1%84%d0%b8%d1%86%d0%b8%d0%b0%d0%bb%d0%bd%d0%be-%d1%81%d1%82%d0%b0%d0%b2%d0%b0-%d1%81%d0%be%d0%b1%d1%81/", "text": "Столична община е откупила къщата, в която е живял в София големият поет и революционер Пейо К. Яворов, заедно със съпругата си Лора Каравелова, съобщиха от Националния литературен музей. Въводът във владение на собствеността ще се извърши в къща музей „Пейо К. Яворов“, в присъствието на заместник-кмета на София Тодор Чобанов на 24 октомври от 11.00 часа. По повод събитието, директорът на Националния литературен музей Атанас Капралов ще открие музикално-поетична програма с участието на вокална формация „Светоглас“, заедно е актьора Мирослав Стоилов, племенницата на Пейо К. Яворов – Явора Стоилова, председателя на Фондация „Яворов“ – Тодор Иванов, както и поетите Недялко Йорданов, Георги Константинов, Бойко Ламбовски, Иван Есенски, Димитър Милов, Виолета Христова и др. в двора на музея от 12.00 часа. Националният литературен музей ще продължи да стопанисва къщата и да се грижи за съхранението на паметта за големия поет, съобщиха от институцията. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.10.21", "title": " Къщата на Яворов официално става собственост на Столичната община"}
{"url": "https://trud.bg/%d0%b3%d0%b0%d0%bb%d0%b0-%d1%81%d0%b5-%d0%bf%d0%be%d1%85%d0%b2%d0%b0%d0%bb%d0%b8-%d1%81-%d0%ba%d1%80%d0%b0%d1%81%d0%b8%d0%b2%d0%b0%d1%82%d0%b0-%d1%81%d0%b8-%d0%b4%d1%8a%d1%89%d0%b5%d1%80%d1%8f/", "text": "Водещата на предаването „На кафе“ се похвали с дъщеря си, която вече е пораснала млада дама. Към споделените в Instagram кадри Гала написа: „А беше тооолкова мъничка“. На снимките тя и дъщеря й Мари се прегръщат и целуват, което бе посрещнато с много комплименти от страна на последователите на водещата. 22-годишната Мари също коментира поста, публикувайки много сърца под него. Девойката, която наскоро празнува годишнина от връзката си,  Първоначално тя го бе поставила на средния си пръст, но от снимките сега се вижда, че той е преместен на безименния, където обикновено се носи годежният пръстен.", "date": "2019.10.21", "title": " Гала се похвали с красивата си дъщеря"}
{"url": "https://trud.bg/%d0%b8%d0%b7%d0%b4%d0%b8%d1%80%d0%b2%d0%b0%d1%82-%d0%bb%d0%be%d0%b2%d0%b5%d1%86-%d0%b7%d0%b0%d1%81%d1%82%d1%80%d0%b5%d0%bb%d1%8f%d0%bb-%d0%ba%d1%80%d0%b0%d0%b2%d0%b8/", "text": "Полицията издирва кой е застрелял две крави от стадо в землището на антоновското село Свирчево. Предполага се, че млекодайните животни са станали жертва на объркан ловец, който се заблудил по какво стреля в храстите. Не е изключено  и някой съвсем съзнателно да е взел на прицел животните, упражнявайки мерника си по нелеп начин. Сигналът за убитите крави е подаден от собственика им в събота към 8 часа, когато отишъл да нагледа пуснатите на воля по мерата животни. Версията е, че те са убити предния ден, надвечер. През деня хората чували гърмежи, но тъй като землището им граничело с дивечовъдно стопанство не се притеснили. По случая е образувано досъдебно производство.", "date": "2019.10.21", "title": " Издирват ловец, застрелял крави"}
{"url": "https://trud.bg/%d0%b2%d0%be%d0%bb%d0%b5%d0%bd-%d1%81%d0%b8%d0%b4%d0%b5%d1%80%d0%be%d0%b2-%d0%bf%d0%be%d0%b4%d0%b0%d0%b2%d0%b0-%d0%be%d1%81%d1%82%d0%b0%d0%b2%d0%ba%d0%b0-%d0%ba%d0%b0%d1%82%d0%be-%d0%b4%d0%b5%d0%bf/", "text": "Във връзка с кандидатурата си за кмет на София Лидерът на АТАКА Волен Сидеров подаде оставка като депутат от Народното събрание. На брифинг пред медиите той подписа заявлението си и призова другия кандидат за кмет на столицата Ангел Джамбазки също да подаде заявление за напускане на Европарламента. „Както аз подписвам това заявление и го внасям в деловодството на НС, призовавам и Джамбазки да го направи. Каня го във всеки един ден от седмицата до изборите да го подпише и да го изпрати до ЕП. Само така играта ще бъде честна. Иначе Джамбазки ще измами за пореден път избирателите и ще се върне на топлото място в ЕП с 15 хил. евро заплата”, заяви Сидеров. Той посочи, че през 2014 г. Джамбазки водеше листа за народен представител от Благоевград, но си остана в Брюксел. През 2015 г. пак водеше листа за общински съветник, но излъга избирателите и отново предпочете да запази евродепутатския пост. Сега пак води листата за  общински съветник и е кандидат за кмет. „Пак ли ще излъже своите избиратели?”, попита Сидеров. По думите му само така ще покажат на хората, че не си играят игрички с тях, а излизат в това състезание честно. „Хората оценяват, когато постъпваш достойно. Ако Джамбазки не го направи, ще имам пълното право да го наричам измамник”, добави още Сидеров. По-рано през деня Сидеров заяви: „Стана ясно защо ме цензурират. Изпреварвам Джамбазки. Последните дни се разбра защо се осъществява медийното затъмнение върху моите изяви от началото на кампанията. Прикриваната от известно време социология все пак излезе и показа спад при Джамбазки и покачване при мен. На практика ние в момента сме изравнени и тенденцията е да го изпреваря. Това явно не влиза в сценария на едно чуждо посолство и на управляващата коалиция, която се съобразява с него. Ето защо към всички големи монополни телевизии е пусната директива – не канете Волен и го заглушавайте. Въпреки това хората се ориентират вярно и разбират кой е истинският кандидат в патриотичната ниша. Преди ден се обърнах към президента, премиера и председателката на Народното събрание с призив да вземат отношение към погазването на Изборния кодекс и принципа на равнопоставеност на кандидатите. Все още  чакам техния отговор и ще продължа да им задавам този въпрос и след изборите”. Избори 2019. Платено съдържание. Купуването и продаването на гласове е престъпление.", "date": "2019.10.21", "title": " Волен Сидеров подава оставка като депутат\t"}
{"url": "https://trud.bg/%d0%b4%d0%b2%d0%b0%d0%bc%d0%b0-%d0%bf%d0%b8%d1%8f%d0%bd%d0%b8-%d0%b8%d0%b7%d1%82%d1%80%d0%b5%d0%b7%d0%bd%d1%8f%d0%b2%d0%b0%d1%82-%d0%b2-%d0%b0%d1%80%d0%b5%d1%81%d1%82%d0%b0-%d0%b8-%d0%be%d1%82%d0%b8/", "text": "Двама пияни шофьори са задържани за 24 часа в полицейския арест и ще бъдат изправени пред съда по бързото производство, съобщиха от полицията в Сливен. На 18 октомври в 23,40 ч. на главния път Котел-Омуртаг е бил спрян за проверка товарен камион. Оказало се, че 58-годишният шофьор на ТИР-а е с 1,98 промила алкохол. На следващия ден, в Сливен,  пътни полицаи са заловили пиян водач на мотопед „КТМ“. Пробата за алкохол била 1,31 промила. А мотопедът – без регистрация.", "date": "2019.10.21", "title": " Двама пияни изтрезняват в ареста и отиват на съд по бързото производство"}
{"url": "https://trud.bg/%d1%81%d1%80%d0%be%d0%ba%d1%8a%d1%82-%d0%b7%d0%b0-%d0%bf%d0%be%d0%b4%d0%b0%d0%b2%d0%b0%d0%bd%d0%b5-%d0%bd%d0%b0-%d0%b7%d0%b0%d1%8f%d0%b2%d0%bb%d0%b5%d0%bd%d0%b8%d1%8f-%d0%b7%d0%b0-%d0%bf%d0%be%d0%bc/", "text": "31 октомври е крайният срок, в който лицата и семействата, нуждаещи се от подпомагане с целева помощ за отопление, могат да подават документи в дирекциите „Социално подпомагане“ по настоящия си адрес. Кандидатстването за целево енергийно подпомагане за отоплителен сезон 2019/2020 г. започна на 1 юли, като към 6 октомври 2019 г. над 265 000 лица и семейства са депозирали заявления за отпускане на целева помощ за отопление за предстоящия отоплителен сезон. На близо 210 000 от тях вече са издадени заповеди за отпускане на целевата помощ. Гореспоменатата помощ е отказана в 33 670 случая, съобщават от Агенцията за социално подпомагане. При съпоставка на данните за отпуснатите целеви помощи за отопление в периода 01.07.2018 г. до 06.10.2018 г. и периода от 01.07.2019 г. до 06.10.2019 г. се отчита увеличение на отпуснатите помощи за целевите групи, чиито праг за достъп до този вид помощ беше разширен най-много с промените в Наредбата през 2019 г., а именно – хората с увреждания, възрастните хора и особено онези от тях, които живеят сами. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.10.21", "title": " Срокът за подаване на заявления за помощ за отопление изтича на 31 октомври"}
{"url": "https://trud.bg/%d0%bd%d0%b8%d0%bd%d0%b0-%d0%b4%d0%be%d0%b1%d1%80%d0%b5%d0%b2-%d1%81%d0%b5-%d1%81%d1%87%d0%b8%d1%82%d0%b0-%d0%b7%d0%b0-%d0%ba%d0%b0%d0%bd%d0%b0%d0%b4%d0%ba%d0%b0/", "text": "Актрисата с български корени Нина Добрев се включи в предизвикателството на Vanity Fair да се подложи на детектор на лъжата, заедно с колегата й Люк Брейси. След като той я пита къде е родена и израснала, актьорът й задава следния въпрос: „Считаш ли се за канадка?“, на което Нина отговаря положително. 30-годишната брюнетка е родена в България, но на 2-годишна възраст емигрира в Щатите с цялото си семейство. Въпреки това Нина Добрев говори и разбира български, което е демонстрирала ", "date": "2019.10.21", "title": " Нина Добрев се счита за канадка"}
{"url": "https://trud.bg/%d0%be%d0%b4-%d0%bd%d0%b0-%d0%bc%d0%b2%d1%80-%d0%b2-%d1%81%d0%bb%d0%b8%d0%b2%d0%b5%d0%bd-%d0%b8%d0%bc%d0%b0-%d0%bd%d0%be%d0%b2-%d0%b7%d0%b0%d0%bc-%d0%b4%d0%b8%d1%80%d0%b5%d0%ba%d1%82%d0%be%d1%80/", "text": "Със заповед на министъра на вътрешните работи Младен Маринов от 18 октомври комисар Веселин Василев е назначен на длъжност зам.-директор на Областната дирекция на МВР в Сливен, съобщиха от ведомството. Веселин Василев е роден през 1971 година в град Сливен. В системата на МВР е от 1991 година, като в своето кариерно развитие е преминал през всички изпълнителски и ръководни нива. Заемал е различни длъжности в охранителна и криминална полиция в ОД на МВР – Сливен. Има магистърска степен от Технически университет – София. Досега Веселин Василев е изпълнявал длъжността началник  група „Оперативен анализ и полицейска статистика”. Под негово ръководство аналитичният отдел е допринесъл за разкриване на множество тежки криминални престъпления не само на територията на Областната дирекция в Сливен, но и в цялата страна. По направление „Оперативен анализ и полицейска дейност” е участвал в редица програми за развитие и обучение на партньорски организации в страната и Европа. Многократно е награждаван от ръководството на МВР. През 2015 година е удостоен с Почетен знак III степен. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.10.21", "title": " ОД на МВР в Сливен има нов зам.-директор"}
{"url": "https://trud.bg/%d0%bc%d0%b8%d0%bd%d0%b8%d1%81%d1%82%d1%8a%d1%80-%d1%82%d0%b0%d0%bd%d0%b5%d0%b2%d0%b0-%d0%b2-%d0%b4%d0%be%d0%b1%d1%80%d0%b8%d1%87-%d0%b4%d0%be-%d1%81%d0%b5%d0%b4%d0%bc%d0%b8%d1%86%d0%b0-%d0%bf%d1%80/", "text": "На 18 октомври е приключена националната преходна помощ. 55% от нея са платени. Предстои до седмица разплащане по de minimis за пчелите. Също 880 договора по „Млад фермер“ са от 2 седмици в областните дирекции по земеделие. Само 57 от тях все още не са сключени. Това заяви министърът на земеделието, горите и храните Десислава Танева, която е на посещение в Добрич за среща с представители на бранша и заинтересовани страни. Сред официалните лица на срещата са депутатите от ГЕРБ Пламен Манушев и Даниела Димитрова. До края на декември сме планирали паричен поток в рамките на около един милиард лева по различни инструменти за подкрепа в полза на земеделската общност, заяви министър Танева.de mini „Очакваме тези млади фермери, в готовност сме при поискване да платим и авансите по всички тези 880 договора в рамките на месец ноември. Също така през месец ноември ще платим и средствата по държавната помощ за зимните пръскания на овощарите“, посочи Десислава Танева. През декември от 2-ри до 6-ти са планирани 121 милиона лева по обвързаното производство – на 100% изцяло всички полагаеми средства по всички схеми за обвързано производство в животновъдството. На всички земеделски производители е планирано да се плати първия транш по схемата за единно плащане на площ с базова ставка в размер на около 640 милиона лева. За първи в периода 16-20 декември се планира от обичайния график за плащания да се платят средствата за необлагодетелстваните райони с общ бюджет близо 100 милиона лева по двете схеми. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.10.21", "title": " Министър Танева в Добрич: До седмица предстои разплащане по de minimis за пчелите"}
{"url": "https://trud.bg/%d0%b0%d1%80%d0%b5%d1%81%d1%82%d1%83%d0%b2%d0%b0%d1%85%d0%b0-%d0%b1%d1%80%d0%b8%d1%82%d0%b0%d0%bd%d0%b5%d1%86-%d0%ba%d1%80%d0%b0%d0%bb-%d0%be%d1%82-%d0%bc%d0%b0%d0%b3%d0%b0%d0%b7%d0%b8%d0%bd%d0%b8/", "text": "По искане на Окръжна прокуратура – Бургас, съдът наложи мярка за неотклонение „задържане под стража“ спрямо британски поданик, издирван с Европейска заповед за арест от родината си Гавин Ф. е от Ливърпул и се издирва по заповед за арест от юни 2016 г., издадена в Кралския съд в Норт Ййст Девън за престъплението: заговор за кражба от магазин, осъществено заедно с други лица  през 2014 г. и 2015 г. Отразено е конкретно, че исканото лице с още четири лица са откраднали различни вещи от верига магазини за домашни потреби. Посочено е, че другите лица са осъдени и са получили наказания между 20 и 28 месеца „лишаване от свобода“, а Гавин Ф. не се е явил в полицейския участък, когато това е искано от него, а е избягал. Според законите в искащата държава на Гавин Ф. може да бъде наложено наказание до 7 години „лишаване от свобода“. Посоченото престъпление има аналог в българския наказателен закон – деяние по чл.195, ал.1, т.4 и т.5 от НК. Въз основа на гореизложеното Окръжна прокуратура – Бургас е мотивирала искането си Гавин Ф. да бъде задържан под стража. Съдът е приел мотивите на прокурора и е наложил мярка за неотклонение „задържане под стража“ спрямо исканото лице. Определението на Окръжен съд – Бургас може да бъде обжалвано пред Апелативния съд в града.", "date": "2019.10.21", "title": " Арестуваха британец, крал от магазини за домашни потреби на Албиона"}
{"url": "https://trud.bg/%d0%b4%d0%b5%d1%86%d0%b0-%d0%be%d1%82-%d1%81%d0%bb%d0%b8%d0%b2%d0%b5%d0%bd-%d1%81%d1%8a%d0%b1%d0%b8%d1%80%d0%b0%d1%82-%d1%85%d1%80%d0%b0%d0%bd%d0%b8%d1%82%d0%b5%d0%bb%d0%bd%d0%b8-%d0%bf%d1%80%d0%be/", "text": "Учениците от Основно училище „Константин Константинов“ започнаха да събират хранителни продукти и консерви, които ще дарят на Дома за сираци на отец Иван към манастира „Св.Троица“ в Нови хан, съобщиха от учебното заведение. Предложението дошло от родители, които научили за здравословните проблеми на отеца и тревогата му, че не е успял да подсигури дома за зимата. „Куриерска фирма, която ще изпрати нашето дарение, постави в сградата на училището мрежест контейнер за събиране на пакетите с храни. Започваме от днес, 21 октомври. Акцията ще продължи до 31 октомври“, каза директорката Веселка Паскалева. Отец Иван пострада при тежко пътно произшествие. В продължение на два месеца ще остане неподвижен заради травмите си, а след това му предстои продължителен възстановителен процес. Духовникът се тревожел, че заради инцидента не е могъл да осигури дърва за огрев и храна за зимата в Дома за сираци. Синът му отец Григорий е поел грижата за двете общности в Нови хан и Якимово. Има нужда от средства за закупуването на дърва, както и от месни и зеленчукови консерви, боб, леща, олио и трайни хранителни продукти, се съобщава в сайта на Дома за сираци „Св.Николай“ в Нови хан.", "date": "2019.10.21", "title": " Деца от Сливен събират хранителни продукти за сираците в дома на отец Иван"}
{"url": "https://trud.bg/%d0%bd%d0%b8%d0%ba%d0%be%d0%bb%d0%b0%d0%b9-%d0%b1%d0%b0%d0%bd%d0%b5%d0%b2-%d0%be%d1%81%d1%82%d0%b0%d0%b2%d0%b0-%d0%b2-%d0%b0%d1%80%d0%b5%d1%81%d1%82%d0%b0-3/", "text": "Специализираният съд реши да остави в ареста Николай Банев. Според правосъдния орган все още е налице опасност от укриване и извършване на нови престъпни деяния, предвид тежестта на извършените престъпления от подсъдимия. Делото е в начална фаза и според съда съществува опасност от повлияване на свидетелите, ако Банев e на свобода. Съдът подчерта, че той е намерил начин и да вкара мобилен телефон в ареста, което е в разрез със закона. На база на всичко това съдът постанови, че към момента няма налични причини за изменение на мярката за неотклонение „Задържане под стража“. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.10.21", "title": " Николай Банев остава в ареста"}
{"url": "https://trud.bg/%d0%bd%d0%b0%d1%88%d0%b0-%d0%ba%d0%be%d0%bc%d0%bf%d0%b0%d0%bd%d0%b8%d1%8f-%d0%be%d1%82%d0%b8%d0%b2%d0%b0-%d0%bd%d0%b0-%d1%84%d0%b8%d0%bd%d0%b0%d0%bb%d0%b0-%d0%bd%d0%b0-startup-world-cup-%d1%81-%d0%bd/", "text": "За първи във Варна и на петото издание на Innowave Summit 2019 се проведе етап от състезанието Startup World Cup, което привлече над 2000 кандидатури. Класираха се 16 от тях, които имаха възможността да презентират на сцената пред жури, съставено от лидери в сферата на акселераторството като Джаг Синг, съобщиха организаторите. За първи път на такова състезание местен стартъп получава максимален брой точки от журито, което показва нивото на българската стартъп общност в страната ни като цяло. Победителят Colibra продължава към финала на състезанието в Сан Франциско с награден фонд от 1 милион долара. „За нас е голяма чест, че Colibra успя да впечатли жури от такъв висок ранг! Да бъдем избрани за победител измежду толкова сериозна конкуренция е доказателство, че имаме огромен шанс да прославим страната ни на предстоящия финал в Сан Франциско!“, казва Калоян Георгиев, изпълнителен директор и съосновател на компанията . Форумът Innowave Summit събра над 4000 посетители. В двата дни на събитието в Двореца на културата и спорта с подкрепата на община Варна излязоха лектори от САЩ, Канада, Обединеното Кралство, Люксенбург, Полша, Румъния, Испания, Австралия, България, Индия и др. По време на Innowave Summit 2019 се проведе и финалът на конкурса 1 minute Varna, което даде възможност на международните посетители на събитието да видят и оценят морската столица през очите на креативните режисьори. Първото място в състезанието спечели Александър Чобанов с неговото видео, показващо Варна през очите на влюбена двойка. Над 60 деца и техните родители от Фондацията на Димитър Бербатов разговаряха с част от лекторите за развитието на дигиталните медии и за професиите на бъдещето.", "date": "2019.10.21", "title": " Наша компания отива на финала на Startup World Cup с награден фонд от 1 млн. долара"}
{"url": "https://trud.bg/%d0%bc%d1%8a%d0%b6-%d1%82%d1%8a%d1%80%d1%81%d0%b8-wc-%d0%bd%d0%b0%d0%bc%d0%b5%d1%80%d0%b8-%d1%82%d1%80%d1%83%d0%bf/", "text": "Шуменец откри частично мумифициран труп в необитаема къща в града. На зловещата находка очевидецът се натъкнал в понеделник преди обяд на ул.“Тодор Икономов“3, научи „Труд“. Само по останките от дрехи си личало, че е на мъж, облечен приживе в дънки и яке. Не е известна самоличността му. Предстои аутопсия да докаже причините за смъртта. Настъпила е преди няколко месеца. Странно е как до момента никой не е влязъл в разградения и рушащ се имот в Шумен. Мъжът откривател търсел тоалетна и тъй като в района нямало обществена, решил да ползва необитаемата къща. Така се натъкнал на трупа.", "date": "2019.10.21", "title": " Мъж търси WC, намери труп"}
