{"url": "https://trud.bg/%d1%83%d1%81%d0%b5%d1%89%d0%b0%d0%bd%d0%b5%d1%82%d0%be-%d0%b7%d0%b0-%d0%ba%d0%be%d1%80%d1%83%d0%bf%d1%86%d0%b8%d1%8f-%d0%bd%d0%b0%d0%b9-%d1%81%d0%b8%d0%bb%d0%bd%d0%be-%d0%b2-%d0%b1%d1%8a%d0%bb%d0%b3/", "text": "САЩ изпаднаха от топ 20, Русия е 138-а България се нарежда на 77-мо място в Индекса за възприятие на корупцията за 2018 г., публикуван от международната неправителствена организация „Трансперънси интернешънъл” и обхванал 180 държави. Страната ни получава 42 от 100 точки в класацията и продължава да заема последно място в Европейския съюз, в който средната стойност е 64,6 т. Първа в глобалната класация е Дания с 88 точки, следвана от Нова Зеландия (87 т.), Финландия, Сингапур, Швеция и Швейцария – по 85 т. Последни са Южен Судан, Сирия – 13 т. и Сомалия – 10 т. Преди България са Мароко, Тунис, Суринам и Република Южна Африка – със 73 т. Следват ни Буркина Фасо, Гана, Индия с 41 т. при средна стойност на индекса в световен мащаб за 2018 г. 43 т. За първа година САЩ не влизат в топ 20, а се нареждат на 22-ро място със 71 т. Русия пък е 138-ма с 28 т.  Стойности на индекса под 50 пункта са показател за систематичен проблем с корупцията и за неефективна борба и резултат под този сочи, че в дадената страна няма демокрация, посочва анализът на „Трансперънси интернешънъл”. Държавите с пълна демокрация имат резултат от 75 точки и нагоре, а тези с непълна са от 49 до 74 т. По този начин в индекса България е категоризирана като „хибриден режим, който има елементи на автократични тенденции”. В най-ниската категория са автократичните режим с под 34 точки. Годишният индекс се съставя въз основа на доклади и аналитични оценки, публикувани от авторитетни международни изследователски и финансови институции, които предоставят усещането за корупция в публичния сектор сред бизнес лидери и експерти. Те трябва да дадат оценката си от 0 до 100, при което нула е най-високо ниво на корупция, в различни категории. Сред тях са подкупи, отклоняване на публични фондове, използването им за лична облага, политическа корупция. „Нашето изследване прави ясна връзка между наличието на устойчива демокрация и успешната борба с корупцията в публичния сектор. Много по-вероятно е корупцията да процъфтява там, където демократичните основи са слаби и където недемократични и популистки политици могат да използват този факт в своя полза”, заяви Делия Ферейра Рубио, председател на „Трансперънси интернешънъл”.   Калин Славов, шеф на „Прозрачност без граници”: Не измерваме субективно усещане Индексът не измерва субективното усещане за корупция, изразяващо се в подкупи и шуробаджанащина, а нивото на административна и политическа корупция, заяви на пресконференция в БТА Калин Славов, изпълнителен директор на българското представителство на асоциация „Прозрачност без граници” – част от международната организация за борба с корупцията – „Трансперънси Интернешънъл”. „Устойчиви сме в класацията, но може би за това допринася и липсата на ясна посока в реформите, които се правят и то не само реформите в полето на антикорупцията. Имаме една права линия, която в медицината обикновено говори за смърт на пациента”, каза още Славов, цитиран от БНР. Той даде пример с начина, по който се управляват обществените поръчки, които били спирани и пускани „чрез силата на телефонното право”. Данните от изследването за последните 7 г. в региона на Балканите включват България в категорията на страните със застой в борбата с корупцията редом с Румъния, Сърбия и Хърватия. Турция пък се нарежда на точка зад България с 41 пункта.   Елена Йончева с данни за корупция на министър и зам.-министър Депутатката се позовава на доклад на Държавния департамент на САЩ „Сигнал в прокуратурата срещу министър и зам.-министър внася утре депутатът от БСП Елена Йончева. Тя твърди, че е направила разледване, което изцяло покрива информацията, дадена за България от Държавния департамент на САЩ – за корупция при големите инфраструктурни проекти и енергетиката. Всички институции в България са замесени в грабежа, извършван в последните 10 години. Ще оповестим факти, с които ще покажем как тази корупция се е превърнала в норма. Ще разкрием конкретните механизми, обяви Елена Йончева в началото на седмицата. Утре се очаква тя да изнесе данните от разследването си. Доклад на Държавния департамент на САЩ за състоянието на човешките права в България (за 2017 г.), който бе публикуван през април, посочва, че „корупционни практики, свързани с усещането за безнаказаност, се забелязват във всички сфери на управлението – подкупи, конфликт на интереси, разработване на схеми за присвояване, злоупотреби, нарушения при обществени поръчки, търговия с влияние.” В него се припомня случаят с депутата Живко Мартинов, известен като “Суджук гейт”, а също и делото срещу Кирчо Киров за злоупотреби. Случаите на корупция включват и съдебната система, и правоприлагането, пише в доклада.   Второ обвинение за бивш директор в КТБ Бившият изпълнителен директор на фалиралата Корпоративна търговска банка (КТБ) Александър Панталеев се сдоби с второ обвинение – за присвояване в особено големи размери във връзка с кредит от 25 млн. евро, отпуснат на журналистката Елена Йончева, съобщи Би Ти Ви. Според специализираната прокуратурата, Панталеев е действал в съучастие с другия изпълнителен директор на фалиралата банка – Георги Христов. Той все още не е получил обвинението си. Двамата вече са подсъдими заедно с Цветан Василев, който се укрива в Белград, по делото за източването на КТБ в специализирания съд. Според разследващите Панталеев е бил подбуден от Цветан Василев да бъдат отпуснати 25 милиона евро кредит на Елена Йончева. Вчера той се яви в сградата на столичната следствена служба, където му бе наложена и гаранция от 50 000 лв. Панталеев ще обжалва размера на гаранцията. Преди седмица спецпрокуратурата обвини Йончева за пране на пари от КТБ.   Пращат на съд бившия депутат от ГЕРБ с 4-те тона суров суджук Бившият депутат от ГЕРБ Живко Мартинов отива на съд за изнудване на бизнесмен от Добрич, от когото искал 4 тона суров суджук и деликатеси от името на премиера Бойко Борисов. Вчера спецпрокуратурата е внесла обвинителният акт по делото в съда и предстои определяне на дата за начало на процеса. Мартинов е на свобода с парична гаранция от 20 000 лв. Ако вината му бъде доказана, той може да получи от 5 до 15 г. затвор и глоба от 5000 до 10 000 лв., както и конфискация на половината от имуществото. Според обвинението в продължение на една година до януари 2013 г. Мартинов 4 пъти изнудвал бизнесмена Антон Проданов да му даде общо 4 тона суджук, 30 кг филе „Елена” и 30 кг телешка пастърма за над 36 000 лева. Скандалът гръмна през 2017 г., Мартинов получи прякора Суджука и подед оставка като депутат и местен лидер на ГЕРБ в Добрич. Премиерът Борисов пък обясни, че отдавна не яде суджук, за да не вдига кръвното и всички по-близки до него знаят това много добре. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.01.29", "title": " Усещането за корупция – най-силно в България\t\t\t"}
{"url": "https://trud.bg/%d0%b3%d0%be%d1%80%d1%81%d0%ba%d0%b8-%d1%81-%d0%bd%d0%b0%d0%b4-700-%d0%bf%d1%80%d0%be%d0%b2%d0%b5%d1%80%d0%ba%d0%b8-%d0%b7%d0%b0-%d1%81%d0%b5%d0%b4%d0%bc%d0%b8%d1%86%d0%b0-%d0%b2-%d1%81%d0%b5%d0%b2/", "text": "За седмица на територията на всички 13 горски и 5 ловни стопанства към Североизточното държавно предприятие са извършени общо 726 проверки. От тях 107 са на обекти за добив на дървесина, поверени са били и 89 превозни средства, както и 530 на физически лица, от които повечето са ловци. Продължава установяването на бракониерства в горите – каруца с незаконна дървесина е задържана при проверка на стражари в обхвата на ДГС „Нови Пазар“. На нарушителя, хванат да превозва половин кубик дърва за огрев без документи, са съставени два акта. Други два акта са съставени при обход на горите в ДЛС „Паламара“, Шуменско.  Четири акта са съставени и на територията на област Търговище. Нарушения на Закона за горите там са били установени от служители на ДЛС „Паламара“. В ДГС „Омуртаг“ е разкрит нерегламентиран добив на 1 кубик дърва за огрев. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.01.29", "title": " Горски с над 700 проверки за седмица в Североизтока"}
{"url": "https://trud.bg/%d0%b8%d0%b3%d1%80%d0%b0%d1%87%d0%b8%d1%82%d0%b5-%d1%82%d1%8a%d1%80%d1%81%d1%8f%d1%82-%d1%80%d1%83%d1%81%d0%b5%d0%b2-%d0%b7%d0%b0-%d0%bf%d0%b0%d1%80%d0%b8/", "text": "Играчите на „Левски“ са започнали да звънят на собственика Спас Русев, за да го попитат кога ще си получат възнагражденията за месец декември, съобщава агенция „Спортал“. Част от футболистите настоятелно опитвали да се свържат по телефона с Русев, но без успех. А забавянето не е първо за „сините“ от началото на сезона. В навечерието на мача с „Вадуц“ в Лихтенщайн един от лидерите в тима по това време Жорди Гомес взриви съблекалнята и ръководството. Преди гостуването от Лига Европа, когато играчите не бяха получавали заплати близо два месеца, той си позволи да напише с големи букви на дъската в съблекалнята – „No pay – no play“ или „без пари няма игра“. В последствие „Вадуц“ отстрани „сините“ от турнира. Сега настроението на играчите може да попречи и на треньора Георги Дерменджиев да работи пълноценно. Добрата новина за тима от „Герена“ е, че мениджърът Николай Жейнов е готов да оттегли иска си за обявяването на несъстоятелност на „Левски“, подаден в края на декември. Агентът претендира за неизплатени суми по договори за трансфер на играчи в последните години. Промяната в собствеността на клуба от „Герена“ е на път да доведе до промяна в ситуацията при положение, че двете страни не се блъфират за пореден път.", "date": "2019.01.29", "title": " Играчите търсят Русев за пари"}
{"url": "https://trud.bg/%d0%b8%d0%b7%d0%bf%d1%8a%d0%bb%d0%bd%d0%b8%d1%82%d0%b5%d0%bb%d0%bd%d0%b8%d1%8f%d1%82-%d0%b4%d0%b8%d1%80%d0%b5%d0%ba%d1%82%d0%be%d1%80-%d0%bd%d0%b0-%d0%ba%d1%82%d0%b1-%d0%bf%d0%be%d0%bb%d1%83%d1%87/", "text": "Изпълнителният директор на КТБ Александър Панталеев е с второ обвинение. Специализираната прокуратура го обвини в присвояване в особено големи размери за отпуснат кредит, съобщи БТВ. Обвинението е повдигнато по делото на Елена Йончева. Според обвинението, Панталеев е действал в съучастие с другия изпълнителен директор на фалиралата банка – Георги Христов, който още не е получил обвинението си. Двамата вече са подсъдими по мегаделото за КТБ. Специализираната прокуратура твърди, че Панталеев е бил подбуден от Цветан Василев, за да отпуснат на Елена Йончева 25 милиона евро. Наложената мярка за неотклонение на Панталеев е 50 хиляди лева, но ще се обжалва. Обвиненият отказа коментар. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2019.01.29", "title": " Изпълнителният директор на КТБ получи второ обвинение и 50 хил. лв. гаранция"}
{"url": "https://trud.bg/%d0%b1%d0%b5%d1%80%d0%ba%d0%be%d0%b2%d0%b8%d1%86%d0%b0-%d1%81%d0%b5-%d0%bd%d0%b0%d0%b4%d1%8f%d0%b2%d0%b0-%d0%b4%d0%b0-%d0%bf%d0%be%d0%bb%d1%83%d1%87%d0%b8-%d0%ba%d0%be%d0%bf%d0%b8%d0%b5-%d0%be%d1%82/", "text": "Единият от подносите на княз Александър Батенберг, откупени от министър Боил Банов на търг във Виена, е бил подарен в Берковица в присъствието на народния поет Иван Вазов, разказа директорът на музея в балканския град Ивайло Пешков. На 16 септември 1879 г. княз Батенберг преминал през прохода Петрохан на път към пристанище Лом и пристигнал вечерта в Берковица. Монархът бил посрещнат с огромен ентусиазъм от населението и първенците на града, на центъра имало издигната арка от зеленина и цветя, разказват историците. Сред посрещачите бил и Иван Вазов, който по това време оглавявал Окръжния съд в градеца под Ком. Княз Батенберг поздравил поета, споделил че много харесва творчеството му и заявил, че трябва да продължи да пише, за да радва българите. При посрещането управата подарила от името на всички граждани подноса, но от кого е била изработена красивата вещ няма данни. Според спомените на местните хора князът отседнал в дома на Михаил Първанов и му подарил чаша и портрет. А на другия ден и златен пръстен, който е скъп спомен на наследниците на фамилия Първанови, разказват музейните работници. „Радвам се, че държавата ни си върна тези ценни исторически свидетелства и, че едно от тях е свързано с нашия град. Надяваме се, ако се намери родолюбив дарител, да направим копие на подноса, който да обогати експозицията на музея!”, заяви директорът Пешков. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2019.01.29", "title": " Берковица се надява да получи копие от княжеския поднос\t\t\t"}
{"url": "https://trud.bg/%d0%bd%d0%be%d0%b2%d0%b8-%d0%bf%d1%80%d0%b0%d0%b2%d0%b8%d0%bb%d0%b0-%d0%b2-%d0%b5%d1%81-%d0%b7%d0%b0-%d0%bc%d0%b5%d0%b6%d0%b4%d1%83%d0%bd%d0%b0%d1%80%d0%be%d0%b4%d0%bd%d0%b8%d1%82%d0%b5-%d0%b1%d1%80/", "text": "Нови правила за имуществото на международните брачни двойки или регистрирани партньорства започват да се прилагат от днес, съобщи Европейската комисия. Установяват се ясни правила при развод или смърт и ще се сложи край на успоредните и противоречащи си производства в различни държави от ЕС, свързани например с имущество или банкови сметки. Правилата ще се прилагат в 18 страни – Австрия, Белгия, България, Хърватия, Кипър, Чехия, Финландия, Франция, Германия, Гърция, Италия, Люксембург, Малта, Холандия, Португалия, Словения, Испания и Швеция. Новите правила изясняват кой национален съд е компетентен да помогне на двойките при управлението на тяхното имущество или при поделянето му при развод, раздяла или смърт. Изяснява се кое национално право има предимство, ако са приложими правилата на няколко държави. Ще бъде улеснено признаването и изпълнението в една държава от ЕС на съдебно решение по имуществени въпроси, постановено в друга държава от Общността. Държавите от ЕС, които не участват в прилагането на новите правила, могат да се присъединят по всяко време. Дотогава те ще продължат да прилагат своето национално законодателство към трансгранични случаи, свързани с имуществото на съпрузи и регистрирани партньори, се посочва в съобщението. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2019.01.29", "title": " Нови правила в ЕС за международните бракове\t\t\t"}
{"url": "https://trud.bg/%d0%bf%d1%80%d0%b8%d0%b5%d1%85%d0%b0-%d0%b1%d1%8e%d0%b4%d0%b6%d0%b5%d1%82-%d0%b1%d1%83%d1%80%d0%b3%d0%b0%d1%81-2019/", "text": "Местният парламент одобри и прие за изпълнение предложения от Община Бургас бюджет за 2019 година, който е 253 милиона лева. „Благодаря ви за подкрепата и доверието. За мен интересите на Бургас стоят над това да се угоди на всички заради предстоящите избори“, заяви кметът Димитър Николов след днешното гласуване.  Той добави, че това е стабилен и реален бюджет, който се основава на ръст на приходите при запазване на данъчните ставки. „Имаше и популистки, и лишени от здрав смисъл предложения на сесията днес. Но не смятам да им обръщам внимание“, допълни кметът на Бургас. Той заяви, че акцент номер едно за 2019 година е образованието.  „40 процента от капиталовата програма са средствата за инвестиции в образование. Досега не е имало толкова голям бюджет за образование. Този бюджет е анти-предизборен, защото инвестициите в образование ще бъдат видими след няколко години, но те са стратегически за Бургас. Бюджетът щеше да бъде предизборен, ако средствата в него бяха наляти единствено в тротоари, площадки, градинки и асфалт“, каза още в обръщението си към съветниците Димитър Николов. Кметът припомни, че Бургас е номер едно в страната по отношение размера на средства, отделяни за финансиране на програмата за инвитро процедури. Той очерта и другите важни приоритети в Бюджет’2019.  „Изключително важен приоритет е екологията. Това е чувствителен проблем на Бургас и ние го осъзнаваме. Следващият основен приоритет са инвестициите в икономика. Община Бургас няма как да открива пряко работни места. Но ние се отнасяме с голямо внимание към всеки предприемач с искане за изграждане на довеждаща инфраструктура, а тя е скъпа и ние не пестим от тези инвестиции. Това ще доведе до откриването на нови цехове и производства. Отнасяме се с голямо внимание и към съществуващите инвеститори. Те са важни за града“, заяви Николов. „Бюджетът е изключително стабилен, за трета поредна година дофинансираме средствата от такса смет. Доброто финансово състояние на Общината ни дава възможност да покриваме всеки недостиг, ако се появи такъв“, обобщи кметът. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.01.29", "title": " Приеха бюджет „Бургас 2019“"}
{"url": "https://trud.bg/%d0%b3%d1%80%d0%b8%d0%bf%d0%bd%d0%b0%d1%82%d0%b0-%d0%b5%d0%bf%d0%b8%d0%b4%d0%b5%d0%bc%d0%b8%d1%8f-%d0%b2-%d0%be%d0%b1%d0%bb%d0%b0%d1%81%d1%82-%d1%81%d1%82%d0%b0%d1%80%d0%b0-%d0%b7%d0%b0%d0%b3%d0%be-3/", "text": "Грипната епидемия в област Стара Загора се отменя от 30 януари, съобщиха от Регионална здравна инспекция – Стара Загора. Причината е значителният спад на острите респираторни заболявания през последната седмица. За периода 21 – 27 януари е регистрирана заболяемост 229 на 10 000 души население. По този повод се отменят всички противоепидемични мерки на територията на областта. РЗИ – Стара Загора продължава ежедневно да извършва активен надзор над заболяемостта от грип и ОРЗ. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.01.29", "title": " Грипната епидемия в област Стара Загора се отменя от 30 януари"}
{"url": "https://trud.bg/%d0%bb%d0%b5%d0%b0%d0%bd%d0%b4%d1%80%d0%be-%d0%bf%d0%b0%d1%80%d0%b0%d0%b4%d0%b5%d1%81-%d0%b2-%d0%bf%d1%81%d0%b6/", "text": "ПСЖ обявиха покупката на халфа на „Зенит“ Леандро Парадес за сумата от 40 мил. евро само два дни преди затварянето на трансферния прозорец, обявиха официално от клуба. 25-годишният аржентинец подписа договор до лятото на 2023 г. и ще носи номер 8 на гърба си. „Много съм горд да бъда в ПСЖ“, бяха първите думи на халфа като играч на парижани. Откакто премина в „Зенит“ през 2017 г. той е вкарал 10 гола и направил 15 асистенции в 61 мача във всички турнири. Покупката му е изключително важна за ПСЖ, след проваления трансфер на Франки де Йонг, който предпочете „Барселона“, както и поради почти сигурното напускане на Андреа Рабиот. Парадес беше спряган и за трансфер в „Челси“, които го искаха за заместник на заминалия в посока „Монако“ Сеск Фабрегас, но до сделка така и не се стигна.", "date": "2019.01.29", "title": " Леандро Парадес в ПСЖ"}
{"url": "https://trud.bg/%d0%bb%d0%b5%d0%ba%d0%b8-%d0%bf%d1%80%d0%b8%d1%81%d1%8a%d0%b4%d0%b8-%d0%b7%d0%b0-%d1%82%d1%80%d0%b8%d0%bc%d0%b0-%d0%b8%d0%b7%d0%bd%d0%b0%d1%81%d0%b8%d0%bb%d0%b8%d0%bb%d0%b8-%d0%b1%d0%be%d0%bb%d0%bd/", "text": "Жертвата била замъкната в бунгало Районният съд в Берковица наказа с пробация и условно трима младежи за изнасилване на момиче с психични проблеми. Престъплението е било извършено на 21 август 2017 г в ромския квартал “Изток” на Вършец. Безработният Б. Б. Т. заедно с учениците С. С. С. и Б. А. Т. отвели непълнолетната В. Д. в необитаемо бунгало в махалата и я подложили на сексуални насилия. Момичето е със забавено умствено развитие, не ходи на училище и живее под грижите на майка си, казаха хора от квартала. Според медици жертвата на изнасилването дори не е разбрала значението на извършеното с нея. Пред съда тримата обвиняеми се признаха за виновни и разкаяха за стореното от тях. Те сключиха с прокуратурата споразумения за наказанията си, които бяха одобрени и от съда. Пълнолетният Б. Б. Т., който се смята за инициатор на насилието, получи 4 месеца затвор условно, отложени с 3 години изпитателен срок. С. С. С бе осъден на 10 месеца пробация, а непълнолетният Б. А. Т., който вече е осъждан, ще изтърпи 12 месеца пробация – два пъти седмично ще се регистрира по настоящ адрес и ще се среща задължително с пробационен работник. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com          ", "date": "2019.01.29", "title": " Леки присъди за трима, изнасилили болно момиче\t\t\t"}
{"url": "https://trud.bg/%d0%b7%d0%b0%d0%b4%d1%8a%d1%80%d0%b6%d0%b0%d1%85%d0%b0-%d0%bf%d0%b5%d1%82%d0%b8%d0%bc%d0%b0-%d0%b7%d0%b0-%d0%b0%d1%82%d0%b5%d0%bd%d1%82%d0%b0%d1%82%d0%b0-%d0%b2-%d1%81%d1%82%d1%80%d0%b0%d1%81%d0%b1/", "text": "Петима души са задържани във Франция заради атентата в Страсбург от 11 декември. При нападението тогава загинаха петима души. Всички задържани са от едно семейство. Най-възрастният е на 78 години. Според разследващите те са помогнали на нападателя да се сдобие с оръжие, информира  29-годишният Шериф Шекат използва 8-милиметров револвер. След двудневно издирване той беше ликвидиран. Отговорност за нападението пое Ислямска държава. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.01.29", "title": " Задържаха петима за атентата в Страсбург от 11 декември, всички са от едно семейство"}
{"url": "https://trud.bg/%d0%bd%d0%b0%d0%b7%d0%bd%d0%b0%d1%87%d0%b8%d1%85%d0%b0-75-%d0%bb%d0%b8%d1%87%d0%bd%d0%b8-%d0%b0%d1%81%d0%b8%d1%81%d1%82%d0%b5%d0%bd%d1%82%d0%b8-%d0%b2-%d0%be%d0%b1%d1%89%d0%b8%d0%bd%d0%b0-%d0%b5%d0%bb/", "text": "Община Елена за втори път удължава срока за предоставяне на социалните услуги „Личен асистент“ и „Домашен помощник“. С подписването на споразумение с Агенцията за социално подпомагане услугите са обезпечени с финансова помощ от държавата в размер до 207 640 лв. Направени са необходимите процедури по прием и подбор на кандидатите за потребители и за персонал. В рамките на осигурените средства от 28 януари са назначени 75 лични асистенти и един домашен помощник, които ще продължат да обслужват общо 84 потребители – лица с увреждания и лица на 65-годишна възраст в невъзможност за самообслужване. По този начин в общината се гарантира устойчивост на услугите в домашна среда, започнали още през 2016 г. по проект на община Елена „Независим живот“ по Оперативна програма „РЧР“. Предоставянето на социалните услуги е както досега – според индивидуалния план на потребителя, съобразен със здравословното му състояние и нуждите. Услугата „Личен асистент“ ще ползват потребители от града и от селата Майско, Беброво, Константин, Каменари, Руховци, Палици, Марян, Буйновци и Бойковци. Трудовите договори с личните асистенти са сключени за 4-часов работен ден, с домашния помощник за пълен работен ден. Срокът е до 31 август, а възнаграждението е в размера на минималната работна заплата. От 1 септември предоставянето на тези социални услуги ще продължи по Закона за личната помощ, който изисква индивидуална оценка на потребностите на хората с увреждания за това от каква помощ се нуждаят. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.01.29", "title": " Назначиха 75 лични асистенти в община Елена"}
{"url": "https://trud.bg/%d0%bb%d0%b8%d1%85%d0%b2%d0%b8%d1%82%d0%b5-%d0%b1%d0%b5%d0%b7-%d0%bf%d1%80%d0%be%d0%bc%d1%8f%d0%bd%d0%b0-%d0%b4%d0%be-%d0%b5%d1%81%d0%b5%d0%bd%d1%82%d0%b0/", "text": "Не очаквам нищо съществено да се случи до края на лятото, отговори управителят на БНБ Димитър Радев на въпрос дали влизаме в нов цикъл на повишение на лихвите. Със сигурност политиката на ЕЦБ за по-ниски лихви трябва някога да приключи, но няма да е нещо фрапантно, допълни той. При влизането ни в еврозоната няма друг вариант освен присъединяване със сегашния курс от 1,95583 лв. за евро, бяха категорични Димитър Радев и финансовият министър Владислав Горанов на среща на правителството с бизнеса. “За нас това (курсът на лева към еврото, б. р.) е религиозен въпрос”, заяви Димитър Радев. Преди да влезем в чакалнята за еврото трябва да бъде направен преглед на активите и стрес тест на избрани банки. “Определени са банките, одиторите, методологията и макроикономическите сценарии за целите на стрес теста”, каза Димитър Радев.", "date": "2019.01.29", "title": " Лихвите без промяна до есента\t\t\t"}
{"url": "https://trud.bg/%d1%81%d0%b2%d0%b8%d1%89%d0%be%d0%b2%d1%81%d0%ba%d0%be%d1%82%d0%be-%d1%81%d0%b5%d0%bb%d0%be-%d0%b2%d0%b0%d1%80%d0%b4%d0%b8%d0%bc-%d0%b3%d1%80%d0%b5%d0%b9%d0%bd%d0%b0-%d1%81-led-%d1%83%d0%bb%d0%b8/", "text": "В свищовското село Вардим реализираха пилотен проект, с който ще се докажат съществените преимущества на LED уличното осветление пред конвенционалното. Инициативата е на общинското ръководство и цели намаляване на разходите за ток,  поддръжка и консумативи и значително да се подобри качеството. Проектът е на стойност 42 000 лева.  В населеното място са монтирани 300 LED улични осветители с 5-годишен гаранционен срок, които светят по цяла нощ и целогодишно. Годишната консумация на енергия ще е 18675 kWh, което е равностойно на 3735 лева годишни разходи за електроенергия или 5.75 пъти по-малко в сравнение с разходите направени с конвенционалното осветление в предходната година. Разходите за поддръжка и консумативи ще намалеят от 4400 лв. на около 700 лв. на година, което е приблизително 6.28 пъти по-малко разходи. Сумарните годишни разходи за новото LED улично осветление в село Вардим ще бъдат 4435 лв/год. Срокът за откупуване на вложените инвестиции ще бъде под 2 години, като заплащането ще се извършва със средствата от спестената електроенергия спрямо разходите, които са направени в съответния период на предходната година. В капиталовите си разходи за 2019 година община Свищов е предвидила средства за подмяна на уличното осветление на главните улици в Свищов с ново LED осветление,  което ще допринесе за редица ползи в икономически и екологичен аспект. Амбициите на общинското ръководство са постепенно всички населени места в община Свищов да се възползват от предимствата на алтернативната LED технология. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.01.29", "title": " Свищовското село Вардим грейна с LED улично осветление за 42 000 лева"}
{"url": "https://trud.bg/10-%d0%be%d1%80%d0%b3%d0%b0%d0%bd%d0%b8%d0%b7%d0%b0%d1%86%d0%b8%d0%b8-%d1%81-%d0%b4%d0%b5%d0%ba%d0%bb%d0%b0%d1%80%d0%b0%d1%86%d0%b8%d1%8f-%d1%81%d1%80%d0%b5%d1%89%d1%83-%d1%88%d0%b2%d0%b5%d0%b9%d1%86/", "text": "„Продължава грубата и безпардонна намеса на швейцарската частна неправителствена организация WWF (Фонд за дивата природа) в икономическите, екологични и бизнес процеси в страната. От 2006 година, когато е регистриран клонът им в България, WWF води десетки съдебни дела срещу инвестиционни проекти, най вече в областта на строителството и туризма.“ Това заявяват в съвместна декларация относно WWF 10 български неправителствени организации. „Въпреки че е организация, регистрирана в Швейцария, страна извън Европейския съюз, WWF участва и  e спечелила голям брой обществени поръчки, финансирани от държавния бюджет и от европейските данъкоплатци. Средства получава и по проекти директно от Швейцарската конфедерация. Част от парите се използват за финансиране на медии, организиране на протести и водене на съдебни дела, пряко насочени срещу зимния туризъм и ските и в частност към ски зона „Банско““, се посочва в декларацията. „В продължение на повече от година WWF-България спонсорира онлайн кампания, която бе директно против най-успешния ни зимен курорт. Със стари снимки от времето на изграждането преди 15 години и с манипулативни и лъжливи послания, WWF се опита да заблуди общественото мнение, че 48 % от Пирин ще се застрои. С изключение на потребители на социалните мрежи от Африка и Азия, повечето хора не се довериха на фалшивите твърдения“, напомнят организациите. „Начините за намеса на швейцарската организация във вътрешните работи, особено в по-слабо развити икономически страни, са разкрити от известния германски разследващ журналист Вилфрид Хуисман в бестселъра му „Пандалийкс -тъмната страна на WWF“. И в книгата, и в едноименния документален филм, достоверно е описано как действа WWF“, напомнят още НПО-тата. „Методите са идентични с тези, които се прилагат в България. Чрез група платени медии и привърженици и чрез уличен натиск се влияе на податливи, нерешителни или корумпирани институции и така се постигат целите“, заявяват в декларацията, според която WWF третира България като васална на организацията държава от третият свят. „Като представители и изразители на мнението на големи групи от гражданския сектор настояваме Министерският съвет да възложи на правоохранителните органи и на Министерството на външните работи да предприемат законодателни действия за регламентиране на финансирането и работата на чуждите неправителствени организации в България. Обществото има нужда от сигурност, че подобни чужди организации не действат над законите и не стоят над институциите у нас. Необходими са гаранции, че частни организации като WWF не могат да налагат чужди икономически интереси в ущърб на интересите за развитие на българските общности“, настояват 10-те организации. Декларацията е от името на: 1. Сдружение „Зелена Кресна“ 2. Съюз „Интелигентна България“ 3. Български-ловно рибарски съюз 4. Сдружение „Бъдеще за човека и природата в Кресненското дефиле“ 5. Балкански център за устойчивост и екоинженеринг 6. Сдружение „Кластър зелен транспорт“ 7. Национална асоциация „Българско Черноморие“ 8. Национално гражданско сдружение „Природата за хората“ 9. Национална гражданска коалиция „Природата за хората и регионите“ 10. Коалиция „За да останат хора в България“ АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com                ", "date": "2019.01.29", "title": " 10 организации с декларация срещу швейцарската офшорка WWF\t\t\t"}
{"url": "https://trud.bg/%d0%bf%d1%80%d0%b5%d0%b4%d0%b2%d0%b8%d0%b4%d0%b5%d0%bd%d0%b8-%d1%81%d0%b0-%d0%bd%d0%b0%d0%ba%d0%b0%d0%b7%d0%b0%d0%bd%d0%b8%d1%8f-%d0%b0%d0%ba%d0%be-%d1%80%d0%b0%d0%b1%d0%be%d1%82%d0%bd%d0%b8%d0%ba/", "text": "Въпрос:  Може ли работодател да наложи дисциплинарно наказание, когато служител е закъснял за работа с 15 минути след началото на работно време? П. Костадинова, гр. Сливен Отговор:  В чл. 187 от Кодекса на труда (КТ) е предвидено, че нарушения на трудовата дисциплина са: 1. закъснение, преждевременно напускане на работа, неявяване на работа или неуплътняване на работното време; 2. явяване на работника или служителя на работа в състояние, което не му позволява да изпълнява възложените му задачи; 3. неизпълнение на възложената работа, неспазване на техническите и технологичните правила; 4. произвеждане на некачествена продукция; 5. неспазване на правилата за здравословни и безопасни условия на труда; 6. неизпълнение на законните нареждания на работодателя; 8. злоупотреба с доверието и уронване на доброто име на предприятието, както и разпространяване на поверителни за него сведения; 9. увреждане на имуществото на работодателя и разпиляване на материали, суровини, енергия и други средства; 10. неизпълнение на други трудови задължения, предвидени в закони и други нормативни актове, в правилника за вътрешния трудов ред, в колективния трудов договор или определени при възникването на трудовото правоотношение. Съгласно чл. 188 от КТ, дисциплинарните наказания са забележка, предупреждение за уволнение и уволнение. Според чл. 189, ал. 1 от КТ, при определяне на дисциплинарното наказание работодателят следва да вземе предвид тежестта на нарушението, обстоятелствата, при които е извършено, както и поведението на работника или служителя. Преди налагане на дисциплинарното наказание работодателят е длъжен да изслуша работника или служителя или да приеме писмените му обяснения и да събере и оцени посочените доказателства /чл. 193, ал. 1 от КТ/. Когато работодателят предварително не е изслушал работника или служителя или не е приел писмените му обяснения, съдът отменя дисциплинарното наказание, без да разглежда спора по същество – ал. 2 на чл. 193 от КТ. В ал. 3 на чл. 193 от КТ е указано, че разпоредбите на предходната алинея не се прилагат, когато обясненията на работника или служителя не са били изслушани или дадени по негова вина. Дисциплинарното наказание се смята за наложено от деня на връчване на заповедта на работника или служителя или от деня на нейното получаване, когато е изпратена с препоръчано писмо с обратна разписка. Съгласно горепосоченото, при закъснение за работа от страна на служителя, работодателят има право да наложи дисциплинарно наказание. Кое точно от изброените в закона дисциплинарни наказания ще бъде наложено,следва да се определи като вземе предвид тежестта на нарушението. Други наказания, извън посочените в закона (чл. 188 от КТ), работодателят няма право да налага. Д-р Тодор Капитанов, юрист, Национален секретар на КНСБ, консултант и специалист по публични лекции в областта на трудовите и социални въпроси, комуникациите и публичния сектор АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.01.29", "title": " Предвидени са наказания, ако работник закъснява за работа"}
{"url": "https://trud.bg/%d0%b2%d0%b8%d0%b6%d1%82%d0%b5-%d0%b3%d0%be%d0%b4%d0%b8%d1%88%d0%bd%d0%b0%d1%82%d0%b0-%d1%81%d1%80%d0%b5%d1%89%d0%b0-%d0%bd%d0%b0-%d0%bf%d1%80%d0%b0%d0%b2%d0%b8%d1%82%d0%b5%d0%bb%d1%81%d1%82%d0%b2/", "text": "Днес се проведе 13-ата годишна среща на бизнеса с правителството. На нея присъства заместник-председателят на Европейската комисия и еврокомисар за еврото и финансовата стабилност Валдис Домбровскис. Участие във форума взеха още премиерът Бойко Борисов, министърът на финансите Владислав Горанов, управителят на Българската народна банка Димитър Радев. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.01.29", "title": " Вижте годишната среща на правителството с бизнеса през обектива на „Труд“ (СНИМКИ)"}
{"url": "https://trud.bg/%d0%b7%d0%b0%d1%82%d0%b2%d0%be%d1%80-%d1%81%d0%bb%d0%b5%d0%b4-%d0%b1%d1%83%d0%b9%d1%81%d1%82%d0%b2%d0%b0-%d0%b2%d1%8a%d0%b2-%d0%b2%d0%bb%d0%b0%d0%ba%d0%b0/", "text": "Христо Г. влиза в затвора за 10 месеца след хулиганско изстъпление в бързия влак София-Варна. Окончателното определение е на Районния съд в Шумен след като 24-годишният мъж от град Горна Оряховица е признал вината си и сключил споразумение с прокуратурата. На 14 срещу 15 декември м.г. Христо и още двама негови приятели буйствали, а той дори се заключил в купето на влака, блъскал и ритал. Това наложило да бъде свален на жп. гарата в Шумен, но изстъплението му продължило и в сградата на полицията, където ругал и заплашвал униформените. Буйният мъж бил отведен за преглед в спешно отделение и там също засипал медиците с обиди. Христо е бил в нетрезво състояние, а проявите му са в условията на рецидив, става ясно от съдебното определение. Той е съден за кражби, измама и хулиганство. Лежал е в затвора. Криминалните му изяви са още от 16-годишен. Сега магистратите постановяват да търпи наказанието при строг режим. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.01.29", "title": " Затвор след буйства във влака"}
{"url": "https://trud.bg/%d0%be%d1%82%d0%b2%d0%b0%d1%80%d1%8f%d1%82-%d0%bd%d0%b0-16-%d0%b0%d0%bf%d1%80%d0%b8%d0%bb-%d0%be%d1%84%d0%b5%d1%80%d1%82%d0%b8%d1%82%d0%b5-%d0%b7%d0%b0-%d0%b4%d0%b2%d0%b0%d1%82%d0%b0-%d0%bd%d0%be/", "text": "На 16 април във Варна ще бъдат достъпни офертите на фирмите, които участват в конкурса за два нови мултифункционални патрулни кораба за нуждите на флота. Междуведомствена комисия ще започне да разглежда офертите на корабостроителните фирми, каза командирът на ВМС контраадмирал Митко Петев преди представяне на анализа за подготовката на бойния флот през миналата година. На отчетно събрание присъства зам.-началникът на отбараната вицеадмирал Емил Ефтимов. Според решението на МС от 2016 г. участниците в конкурса за нови кораби са седем. Сред тях са две фирми от Германия, по една от Испания, Франция, България, Холандия и Италия, уточни командирът на ВМС. „Обстановката в Черно море е нормална. Не е прецедент присъствието на американски кораби на наши съюзници в Черно море. Ние работим заедно. Проведе се планомерна подготовка. Тези визити са резултат на много внимателно планиране, анализ. Работим в колективен формат и използваме всяка възможност, за да развиваме и усъвършенстваме нашите способности, каза вицеадмирал Ефтимов. К.д.п. Никифор Герчев, който е председател на доброволческата организация за морско търсене и спасяване „Булсар”, направи дарение на Хидрографска служба и аварийно спасителния отряд на Военноморските сили -ценни атласи на световните океани от 70 г. на миналия век, които са руско издание. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com    ", "date": "2019.01.29", "title": " Отварят на 16 април офертите за двата нови кораба на ВМС"}
{"url": "https://trud.bg/%d1%80%d0%b0%d0%b7%d0%bf%d0%b8%d1%82%d0%b2%d0%b0%d1%82-%d0%be%d1%87%d0%b5%d0%b2%d0%b8%d0%b4%d1%86%d0%b8-%d0%bf%d0%be-%d0%b4%d0%b5%d0%bb%d0%be-%d1%81%d1%80%d0%b5%d1%89%d1%83-%d0%b0%d0%bd%d0%b3%d0%b5/", "text": "Трима свидетели бяха призовани за разпит пред Софийския районен съд по делото срещу бившия президент ФК “Литекс” Ангел Бончев. Той бе предаден на съд, след като в края на октомври 2017 г. заплашил с убийство сина си Бончо Аврамов. Тогава Бончев заредил законния си пистолет и го насочил към сина си с думите: “Ей сега ще те гръмна като куче”. Тримата свидетели са охранители от СОТ, повикани заради скандала. Бизнесменът и покойната му съпруга бяха две а от жертвите на групата за отвличания “Наглите”. През септември м.г. синът му Бончо беше задържан по обвинение за производство на дрога.", "date": "2019.01.29", "title": " Разпитват очевидци по дело срещу Ангел Бончев"}
{"url": "https://trud.bg/%d0%ba%d0%be%d0%bc%d0%b0%d0%bd%d0%b4%d0%b8%d1%80%d1%8a%d1%82-%d0%bd%d0%b0-%d0%b2%d0%bc%d1%81-%d0%ba%d0%be%d0%bd%d1%82%d1%80%d0%b0%d0%b0%d0%b4%d0%bc%d0%b8%d1%80%d0%b0%d0%bb-%d0%bc%d0%b8%d1%82%d0%ba/", "text": "Проблемът с дефицита на кандидати за военна служба не излиза от вниманието на ръководителите и командирите от Министерството на отбраната и Българската армия 2019 е юбилейна година за Военноморските сили на България. Бойният ни флот чества 140 години от създаването си и 60 години вертолетна авиация на летище “Чайка“. За предстоящите празници, за участието в международни учения и за очакванията за модерните многофункционални патрулни кораби разговаряме с командира на ВМС контраадмирал Митко Петев. – Контраадмирал Петев, в настоящата година бойният флот ще чества няколко юбилея. Как ще бъдат отбелязани тези годишнини? – Тази година, която ще премине под знака на 140-та годишнина от създаването на Военноморските сили, е наситена със значими събития от историята на флота.  Преди няколко дни с тържествено събрание отбелязахме 120 години от създаване на тъй нареченото тогава „Управление на флота“. Оттогава и досега тази основна флотска структура съществува почти без прекъсване и това е Щабът на Военноморските сили. На 28 февруари Представителният духов оркестър навършва 135 години от своето създаване. По случай празника си флотските музиканти ще изнесат концерт за гражданите и гостите на Варна. На 14 октомври морската вертолетна авиобаза ще чества 60 години от създаването на противолодъчна вертолетна авиация, базирана на летище „Чайка“. Морските авиатори подготвят въздушни демонстрации за юбилея, а преди него очакват да получат и нова техника – един вертолет АS 365 Doufin N3+. През тази година се навършват още 10 години от вдигането на Военноморския флаг на Република България на фрегата „Верни“ и минен ловец „Цибър“, 30 години от вдигането на Военноморския флаг на Република България на фрегата „Смели“ и корвета „Бодри“. На 11 август военният флот чества 140 години от създаването си. Празничните мероприятия ще са многобройни и включват церемонии и ритуали в град Русе и повечето Черноморски общини. Специално за юбилея във Варненския залив ще проведем учението „Парад 2019“. Ще бъде валидирана пощенска марка. Съвместно с Военноморският музей ще проведем конкурс за написване на есе „140 години ВМС“ сред ученици от средните класове. – През февруари се очакват офертите за построяването на двата многофункционални патрулни кораба за ВМС. Колко са средствата след направената актуализация по този проект и ще бъдат ли привлечени повече кандидати в обществената поръчка? Да очакваме ли българско участие? – В резултат на запитване на някои от компаниите- потенциални участници в проекта, срокът за предоставяне на оферти беше удължен до месец април. Макар че всяко забавяне е критично за Военноморските сили, това удължаване ще даде възможност за участие на по-голям брой компании в рамките на предварително определените седем с решение на Министерски съвет, като по този начин ще се повиши конкуренцията. Възможността да избираме между повече оферти ще позволи на Република България и ВМС в частност да получат най-добрия продукт на най-ниската цена. Съгласно актуализирания проект за инвестиционен разход покана за предоставяне на оферти е изпратена и до българската компания „МТГ-Делфин“ и разбира се, очакваме и тяхното участие в процедурата. Освен това, основно изискване по проекта е поне един от корабите да бъде построен в Република България. Това означава, че при всички положения българската корабостроителна индустрия ще бъде заета с проекта или като основен изпълнител, или като подизпълнител на чуждестранна компания. – Колко ще струва проектът? – След направената актуализация отделените финансови средства по проекта са 984 милиона лева с включено ДДС. Следва да се отбележи, че съществуват значителни разлики между начина на провеждане на процедурата за бойните самолети за ВВС и многофункционалните кораби за ВМС. В първия случай става дума за междудържавен договор и оценка на офертата на два етапа, докато при проекта за многофункционален модулен патрулен кораб участниците са отделни корабостроителни компании и оценката се извършва на един етап от Междуведомствена работна група. При оценката на офертите ще се вземат под внимание както предлаганите способности, така и дългосрочната поддръжка на корабите и предложенията за сътрудничество с българската индустрия. Процедурата е направена така, че да се търсят не само ползи за Военноморските сили, но и за Р България в дългосрочен план. – Винаги сте подчертавал, че това е изключителен инвестиционен проект, не само за отбраната, армията, но и за хората? Защо? – Безспорен е положителният потенциал, който носи в себе си проектът за построяване на многофункционални патрулни кораби по отношение на отбраната на страната. Строителството на патрулните кораби на територията на България ще има своя икономически импулс, изразяващ се в осигуряване на трудова заетост както при самото построяване, така и в съпътстващите дейности на по-нататъшната поддръжка на корабите. Така че е очевиден положителният социален ефект не само върху пряко заетия с реализацията му човешки ресурс. Въвеждането на новите платформи в състава на Военноморските сили лично аз разглеждам и в мотивационен аспект. От една страна, това е допълнителният стимул за офицери, старшини и матроси, намиращи се в момента в строя. Многофункционалните патрулни кораби ще дадат възможност на тези хора да се докоснат до новите технологии в съвременното корабостроене. За голяма част от военнослужещите това ще е сбъдната мечта и повод за гордост, че са служили на борда на модерен български военноморски съд. От друга страна, потенциален ефект ще има и върху по-младите поколения. Новите платформи със заложените в тях съвременни технологии и адекватни за настоящето условия за военна служба би следвало да се оценят от младите хора като добра възможност за професионална реализация. – Увеличен ли е бюджетът на ВМС за 2019 г.? Ще има ли възможност и за модернизация на наличната бойна техника, за която Вие като командир сте казвал, че има нужда? -Бюджетът за 2019 година не се отличава от предходните години. Разбира се, разпределението на средствата в бюджета на МО все още не е приключило и е възможно допълнително финансиране и осигуряване на крайно необходимите за поддържането на бойните способности на флота финансови средства. Изготвения от правителството План за повишаване на разходите за отбрана до 2024 г. е стъпка в правилната посока за осигуряване на необходимите ресурси. На база на настоящия бюджет сме насочили усилията си към подобряване на системата за морско наблюдение, поддържане и развитие на способностите на патрулните и противоминните сили, специалните сили на ВМС и комуникационно-информационното осигуряване на флота. – Бойният флот ще се включи в планираните 11 международни учения през годината. Кои са най-важни и защо? – Всички международни учения с участието на Военноморските сили на Р България са важни за нас. Освен традиционното националното военноморско учение с международно участие „Бриз 2019“, на което нашата страна ще бъде домакин през юли тази година, военният флот предстои да участва в учения с личен състав и техника в Черно, Егейско, Йонийско и Средиземно море. През март участваме в българо–румънското противоминно учение „Poseidon 19“, което тази година се планира и провежда от ВМС на Румъния. Същият месец е ежегодното противоминно учение на гръцките ВМС „Ariadne 19“ в Йонийско море. През месец април с кораб и двама щабни офицери ВМС участват в противоподводното учение на ВМС на Румъния „Sea Shield 19“. През юли е украинско-американското военноморско учение „Sea Breeze 2019“ в Черно море. В периода февруари – март с по един офицер в компютърно подпомагане е противоминното учение на Военноморското командване на НАТО „Dynamic Мove 19“, което ще се проведе в Кралство Белгия, и противоподводното учение на Военноморското командване на НАТО в Средиземно море край бреговете на Италия. През месец юни група от силите за специални операции на ВМС ще вземе участие в учение на силите за специални операции (ССО) „Black Swan 19/Troyan Footprint – South 19“, като водещи структури са командването на ССО на САЩ в Европа и командването на ССО на Унгария. Учението ще се проведе на териториите на няколко европейски държави в т.ч. и България. През месец октомври участваме с един офицер в противоминното учение на турските ВМС „Nusret 19“ в Егейско море, след това в силите за специални операции на ВМС на Гърция „Aegean Seal“. Паралелно с участието в международните учения за 2019 година е планирано 3 кораба от ВМС – една фрегата и два противоминни кораба, да участват в състава на Втората постоянна военноморска група на НАТО и Втората постоянна противоминна група на НАТО. През есента на тази година 1 фрегата ще вземе участие в операцията на НАТО по морска сигурност „SEA GUARDIAN“. – Отново ще Ви питам за интереса на младите хора към матроската професия? Как ги привличате и колко са обявените позиции през тази година? – Със съжаление ще кажа, че от проведените конкурси през 2018 година за приемане на военна служба се прави констатацията, че интересът на младежите към професията не е на желаното ниво, независимо че намаляване на непопълнението с личен състав във ВМС е вече факт. Проблемът с дефицита на кандидати за военна служба е въпрос, който не излиза от вниманието на ръководителите и командирите от Министерството на отбраната и Българската армия. През 2019 г. по единен план на комуникационно-информационната кампания на МО „Бъди войник“ ще се проведат редица мероприятия – концерти, информационни борси, фотоизложби и други масови събития за привличане на повече кандидати за военна служба. Видовете въоръжени сили ще вземат участие със статичен и динамичен показ на военна техника, въоръжение и военно оборудване, в които естествено ще се включат и Военноморските сили. Кампанията ще има страници в популярната за младите хора среда на социалните мрежи – Инстаграм и Фейсбук. Военноморските сили извършват необходимите анализи и разчети за окомплектоването с военнослужещи през 2019 г. В зависимост от осигурените ресурси за персонал ще се определи и броят на обявените длъжности за приемане на военна служба през годината. Очакванията за окомплектоване са до 150 длъжности. Нашият гост  За над 30 години военна служба контраадмирал Митко Петев е заемал 18 офицерски длъжности. Завършил е два пъти ВВМУ „Н.Й.Вапцаров“ – специалностите „Радиолокация за ВМС“ и „Корабоводене за ВМС“, три колежа на ВМС в САЩ в Нюпорт и Норфолк. Военноморската му кариера е минала през командирските мостици на фрегата, на дивизион патрулни кораби, начело на военно-морските бази, като началник на Военна академия „Г.Раковски“. От 2015 година оглавява Военноморските сили на РБ. Има задгранични мисии в чужбина, в т.ч. щабен офицер по планиране на ученията в Стратегическото командване на НАТО в Атлантика. Има награден знак „За вярна служба под знамената“ – IIІ степен и „За отлична служба“-I степен. Владее английски, френски, немски и руски език. Семеен с двама сина.      ", "date": "2019.01.29", "title": " Командирът на ВМС контраадмирал Митко Петев пред „Труд“: Модерните патрулни кораби ще бъдат сбъдната мечта и гордост за офицери и матроси"}
{"url": "https://trud.bg/%d1%81%d1%8a%d0%b1%d1%80%d0%b0%d1%85%d0%b0-%d0%b2-%d0%b8%d0%bd%d1%82%d0%b5%d1%80%d0%b0%d0%ba%d1%82%d0%b8%d0%b2%d0%bd%d0%b0-%d0%ba%d0%bd%d0%b8%d0%b3%d0%b0-%d0%b5%d0%b2%d1%80%d0%be%d0%bf%d1%80%d0%be/", "text": "Областният информационен център-Варна направи първата по рода си у нас интерактивна книга с проекти, реализирани с европейско финансиране във Варненска област. Дигиталният сборник дава информация за оперативните програми от миналия, както и от настоящия програмен период. Той дава пълната картина на проектите, онагледени със снимки, финансирането по всички оперативни програми, описание на бенефициентите, бюджет, период и дейности за изпълнение. Книгата може да бъде полезна на бенефициенти, студенти, както и на млади предприемачи, които се интересуват от програми и проекти с европейско финансиране, обясни управителят на ОИЦ-Варна Виктория Николова. Тя е добър пример за това как с европейски средства могат да се случват хубави неща, показва и човешката страна, а не само цифри, посочи Николова. Книгата вече е достъпна в интернет на адрес www.oicvarna.eu. 412 проекта на обща стойност 450 350 393 лв. са реализирани в област Варна през новия програмен период – от 2014 г. до момента, добави Виктория Николова. ОИЦ-Варна поддържа и група във Фейсбук, в която публикува всичко актуално, свързано с европейските програми и проекти. Две трети от нейните членове са жени, една трета са мъжете. Най-много са потребителите във възрастовата група от 25 до 45 години. Освен от България, в групата членуват хора от Германия, Великобритания, Австрия, Белгия, САЩ, Нидерландия, Русия, Испания, Турция. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.01.29", "title": " Събраха в интерактивна книга европроектите във Варненска област"}
{"url": "https://trud.bg/%d0%b7%d0%b0%d1%89%d0%be-%d0%bf%d1%80%d0%b5%d0%b3%d0%be%d0%b2%d0%b0%d1%80%d1%8f%d0%bc%d0%b5-%d1%81-%d0%b1%d0%b5%d0%bb%d0%b8%d1%8f-%d0%b4%d0%be%d0%bc-%d0%b7%d0%b0-%d1%84-16/", "text": "Защо за придобиването на нови изтребители Ф-16, блок 70 за родните военно-въздушни сили /ВВС/ България преговаря с правителството на САЩ, а не с компанията “Локхийд Мартин”, която ги произвежда? Това е въпрос, който задават читателите на “Труд”. Няма спор, че проблемът е комплексен, многозначен, чиито отговор се крие в българското законодателство и правните норми в съответната държава. Отговорът, разбира се, има и икономически аспекти. Принципът, който е възприел кабинетът е възможно най- оптималният – независимо, чия оферта избираме, преговорите трябва да се водят на ниво правителство – правителство. В проекта за инвестиционен разход, гласуван от парламента, става дума за закупуване, както на нови бойни машини, така и на употребявани. Ограничения в това отношения не бяха поставени, за да можем да търсим най-добрият вариант за нов тип боен самолет за нашите ВВС. Разбира се, че можем да преговаряме директно и с фирма за доставка на самолетите. Но нито една оръжейна компания в света не държи на склад нови самолети и чака някой да ги купи- това не са картофи, да речем. Самолети се произвеждат само след сключен контракт. Но след като се продадат, те вече не са нейна собственост, а на съответното военно министерство, респективно държавата, която ги е закупила. Значи – с нея трябва да се пазарим. Няма фирма производител в света, която да е собственик на бойни самолети “second hand”. Именно, за да има равнопоставеност към всички оферти, както за нови, така и за употребявани изтребители, България възприе принципа да се проговаря на равнище правителства. Има ли предимство такъв подход? Той е безспорен – държавата, която стои насреща, е гарант за сделката. Защото компанията, от която искаме да купим авиационните системи, независимо коя, може в даден момент да се отметне или да не изпълни поети ангажименти по договора. Изходът в такава ситуация е трудно предвидим, а и съдебните дела в международните арбитражи са с неясен край и се точат с години. Когато обаче имаме сключен междудържавен договор, ситуацията е под контрол, тъй като отговорността се поема от съответната страна на най-високо равнище. В конкретния случай проблемът има и друг аспект. България заяви желание да преговаря за закупуване на изтребители Ф-16, блок 70 от САЩ. Но когато става дума за оръжейни сделки с друга държава, според американското законодателство, те се реализират задължително след санкция на Белия дом и Сената. Те трябва да разрешат на “Локхийд Мартин” да ни ги продаде. Те определят условията и цените на сделката. Затова преговаряме с американското правителство, а не с производителя. През 2012 г. България искаше да закупи употребявани Ф-16, блок 15, от Португалия, взети от САЩ. Те бяха собственост на португалското правителство, което ни ги продаваше след ремонт в техен завод. Но според американските закони, собственикът на оръжие, купено от САЩ, за да го продаде на трета страна, трябва да иска разрешение от Белия дом. Такава клауза бе залегнала в търговския им договор с американците. Тя ще залегне и в нашия договор, ако има такъв за Ф-16, блок 70. Тогава Португалия го поиска и го получи. В предложението се включиха и американците с логистичен пакет за осигуряване на изтребителите. Затова офертата към нас бе съвместна на Португалия и САЩ за 16 броя Ф-16 трета ръка. Тя бе почти пред финал, но не се реализира, тъй като първото правителство на Борисов подаде оставка. Освен това според нашето законодателство, сделки за въоръжение от страна на МО, а не на частна компания с комерсиална цел, при цена над 100 млн. лв. може да се реализират само, ако Народното събрание разреши. Казусът има и друг аспект. Истината, е че ако се пазарим директно с фирмата, производител на изтребителите, няма значение коя, цените ще са по-ниски. Преговорите чрез съответната държава в ролята й на посредник и гарант на сделката я оскъпяват. Това обаче не е самоцел. Така се постига по-голяма сигурност в случай, че имаме претенции към продавача. Много по-лесно е да се договорим за неустойки или компенсации на правителствено равнище, отколкото да се съдим с неясни надежди за благополучен изход с частна компания. Ако се наложи, неустойките ще търсим от американското правителство, това е причината този подход да оскъпи сделката. Освен това държавата срещу нас ни дава и гаранция, че сделката ще бъде изпълнена в пълен обем. Придобиването на съвременни изтребители е изключително сложна процедура, в която са ангажирани много контрагенти. “Локхийд Мартин” ни предоставя самолета. Но въоръжение за него трябва да се купи от “Боинг” или “Рейтиън”, специално оборудване пък от други компании. Няма нужда ние да се договаряме поотделно с всяка от тях. Това е ангажимент на американското правителство, което трябва да ни предостави пълен и най-добър пакет за изтребителната платформа. Принципът е валиден независимо кой продавач на изтребители изберем. Той важи както за офертата на Швеция, така и на Италия.   Договарянето няма да е лесно Инвестиционният проект за превъоръжаване на нашите Военно-въздушни сили е на стойност 1,8 млрд. лв. с ДДС. Народното събрание даде мандат на кабинета да преговаря с правителството на САЩ да ни продаде осем изтребителя Ф-16, блок 70. Тъй като американската оферта не отговаря на няколко от задължителните изисквания, приети от парламента, депутатите разрешиха на правителството да не ги спази и да води преговори извън тези параметри. Как ще се развие ситуацията е трудно да се прогнозира, преговорите ще са сложни, но при добро стечение на обстоятелството прогнозите са до края на годината да имаме подписан договор. Последната дума обаче е на народните представители, които трябва да го приемат или отхвърлят.                              ", "date": "2019.01.29", "title": " Защо преговаряме с Белия дом за Ф-16?\t\t\t"}
{"url": "https://trud.bg/%d0%bd%d0%b0%d0%bf-%d0%b2%d0%b5%d0%bb%d0%b8%d0%ba%d0%be-%d1%82%d1%8a%d1%80%d0%bd%d0%be%d0%b2%d0%be-%d1%81%d1%8a%d0%b1%d1%80%d0%b0-11-%d0%bc%d0%bb%d1%80%d0%b4-%d0%bb%d0%b5%d0%b2%d0%b0-%d0%b4%d0%b0/", "text": "Териториалната дирекция на НАП във Велико Търново е събрала 1, 122 млрд.лева през миналата година. Рекордната сума, която е постъпила в държавната хазна е от платени данъци, глоби, осигуровки и просрочени задължения. За предходната година от приходното ведомство в старата столица са инкасирали 1,034 млн. лева, а ръстът е с близо 90 млн. лв. Това обяви във вторник регионалният директор на ТД на НАП в болярския град Ивайло Здравков. „За периода са назначени 634 ревизионни производства, като спадът спрямо 2017-та е наполовина и се дължи на практиката за подпомагане на доброволното издължаване“, разясни Здравков. Той информира, че Специализираният отдел на НАП – Велико Търново за борба с измамите пък работи по 44 тематични ревизии и 73 проверки за изясняване на обстоятелства и факти. Само за последната година приходната агенция е събрала 232 млн.лева просрочени задължения от предходни периоди.Експертите от агенцията са провели близо 1000 срещи с борчлии, с които са договорили разсрочени плащания. Наложени са 236 възбрани на недвижими имоти и 616 запори на движими вещи, МПС, земеделска техника, машини са наложени на нелоялни собственици. Проведени са 439 публични продажби чрез търг, от които са събрани 2,3 млн. лв. „След намесата на териториалната данъчна дирекция в старата столица 380 земеделски производители са декларирали и субсидиите си от държавата, които също се облагат с данъци“, поясни Ивайло Здравков. Във връзка с третирането на определени рискови браншове от отдел „Контрол” са извършени 2024 анализа на задължени лица, 108 лица са поставени под наблюдение във връзка с последващото им поведение. Анализирани са 219 лица по системата еврофиск и са изготвени 99 доклада на лица, занимаващи се с търговия на течни горива. „През 2018 година са проведени 729 срещи с лица, задлъжнели в големи размери и на които е договорено погасяване на части на просрочения дълг. Осъществени са над 3000 телефонни контакта с длъжници, които имат основно нововъзникнали борчове. Подадени са 518 заявления за плащане на части, а по искане на задължени лица са издадени 389 разпореждания за разрешение за неотложни плащания”, каза Здравков. Близо 1000 данъчни декларации са подадени в ТД на НАП в старата столица в старата столица от началото на годината. „Две трети от тях са електронни. Данъчната година стартира на 10 януари. До края на месеца изтичат три важни срока, за които платците трябва да са на ясно. Първият е този, в който физическите лица могат да ползват посочената в закона отстъпка за подаване на данъчна декларация по електронен път. Отстъпката е 5% от дължимия данък, но не повече от 500 лева“, съобщи Петко Николов, директор Дирекция „Обслужване“. Той припомни, че изискванията да се ползва отстъпката са декларацията да е подадена не по-късно от 31 януари, дължимият данък също трябва да бъде внесен до 31 януари и към датата на подаването на данъчната декларация, лицата не трябва да имат неплатени задължения. Вторият срок , който изтича на 31 януари, е свързан със самоосигуряващите се лица. „Ако до края на месеца променят начина, по който са се осигурявали през предходната година и тогава не са имали право на болничен, сега вече, след подаване на нова декларация, ще имат такова“, разясни Николов. Той допълни, че третият изтичащ срок е за лицата, платци на доходи за последното тримесечие на 2018-та година. Те трябва да декларират и внесат сумите до четвъртък. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.01.29", "title": " НАП-Велико Търново събра 1,1 млрд.лева данъци, осигуровки, глоби и просрочени задължения\t\t\t"}
{"url": "https://trud.bg/%d0%b4%d0%b2%d0%b0%d0%bc%d0%b0-%d0%bc%d1%8a%d0%b6%d0%b5-%d0%bf%d1%80%d0%b5%d0%b3%d0%b0%d0%b7%d0%b8%d1%85%d0%b0-%d1%81%d1%82%d1%8a%d0%bf%d0%b0%d0%bb%d0%be%d1%82%d0%be-%d0%bd%d0%b0-%d0%bf%d0%be%d0%bb/", "text": "Двама мъже – на 31 г. и на 27 г., са задържани, след като опитали да избегнат полицейска проверка. Това съобщиха от пресслужбата на МВР. Вчера в рамките на специализирана полицейска операция срещу наркоразпространението служители на сектор „Криминална полиция“ при РУ-Силистра засекли 31-годишен мъж на излизане от дома му в областния град. Мъжът не се подчинил на дадените полицейски разпореждания, а се качил в изчакващ го лек автомобил. Водачът – мъж на 27 г., рязко ускорил, прегазвайки стъпалото на един от полицаите. Незабавно били организирани оперативно-издирвателни действия, в резултат на които в рамките на час бил установен и задържан 31-годишният силистренец. При претърсване в таванско помещение на дома били намерени и иззети 3 топчета, съдържащи 2 грама амфетамин, електронна везна и алуминиево фолио. Мъжът има предишни криминални прояви, включително и осъдителни присъди за извършване на аналогична дейност. Вторият извършител – 27-годишен мъж от Алфатар, е установен и задържан днес преди обед. Той също е познат на служителите на реда. Двамата са задържани за срок до 24 часа. Образувани са три досъдебни производства, работата по разследването продължава.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.01.29", "title": " Двама мъже прегазиха стъпалото на полицай при опит да избягат от проверка, арестуваха ги"}
{"url": "https://trud.bg/%d1%81-%d0%ba%d0%b0%d0%ba%d1%8a%d0%b2-%d1%80%d0%b5%d0%b6%d0%b8%d0%bc-%d0%bc%d0%b0%d1%80%d0%b3%d0%be-%d1%80%d0%be%d0%b1%d0%b8-%d0%bf%d0%be%d0%b4%d0%b4%d1%8a%d1%80%d0%b6%d0%b0-%d1%84%d0%b8%d0%b3%d1%83/", "text": "Личният треньор на 28-годишната актриса Марго Роби разкри как тя поддържа фигурата си. Дейвид Хигинс твърди, че закуската е надценена и вярва, че периодичното гладуване, когато се яде само през 8-часов прозорец – е тайната на отслабването. „Понякога няма нужда да закусвате. Цялото твърдение, че „закуската е най-важното ядене за деня“ е маркетингова кампания от 40-те за продажба на яйца. Всички сме отгледани с това вярване“, каза Хигинс, чийто други клиенти са Наоми Кембъл и Клаудия Шифър. Той е голям привърженик на фастинг метода, при който не се яде 16 часа, пишат от iWoman. Това за повечето хора означа пропускане на закуската, обядване в ранния следобед и вечеря най-късно в 20 часа, обясни треньорът пред Insider: „Не можете да консумирате толкова много храна, тъй като реално нямате достатъчно време. По този начин позволявате на тялото си да се възстанови и да храносмила добре.“ Преди време Марго Роби разкри, че яде напълно „чисто“, когато снима или се подготвя за събитие на червения килим. „Не съм добра в умереността, когато става въпрос за менюто ми. Ставам нещастна, ако не се храня. Не мога всеки ден да ям само салати и да пия по половин чаша вино през ден. Това не е за мен“. Вместо това, Роби обича да си угажда, а когато работата й го налага – яде изключително чисто. Тогава обикновено закуската й включва овесена каша с боровинки или зелено смути с кейл и ябълка. На обяд си хапва пиле с кафяв ориз или салата с риба, домати и краставици. Вечерята й най-често представлява риба тон със сладки картофи или зеленчуци с оризови спагети. Цялата статия вижте в", "date": "2019.01.29", "title": " С какъв режим Марго Роби поддържа фигурата си"}
{"url": "https://trud.bg/%d0%b1%d1%8a%d0%b3-%d0%b2-%d0%b0%d0%b9%d1%84%d0%be%d0%bd-%d0%bf%d0%be%d0%b7%d0%b2%d0%be%d0%bb%d1%8f%d0%b2%d0%b0-%d0%ba%d1%80%d0%b0%d1%82%d0%ba%d0%be-%d0%bf%d0%be%d0%b4%d1%81%d0%bb%d1%83%d1%88%d0%b2/", "text": "Технологичният гигант „Епъл“ призна за съществуването на бъг в смартфоните си айфон (iPhone) при използване на приложението за видеоразговори „FaceTime“, предаде  . Грешката позволява звънящият за кратко да чува отсрещната страна, преди тя да е вдигнала, а в някои случаи е възможно дори да се задейства камерата. Бъгът се появява само при използване на групово позвъняване. От „Епъл“ заявиха, че е готова нова версия на операционната система, която оправя открития пропуск. Тя ще бъде пусната за обновяване до края на седмицата. Засега функцията за групово обаждане по „FaceTime“ е изключена, но потребителите могат да деактивират цялото приложение, ако желаят, от настройките на телефона. Бъгът засяга ползвателите на айфон с версия на операционната система 12.1 или по-нова, както и потребителите на настолната версия на приложението, ако им звънят от айфон. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.01.29", "title": " Бъг в айфон позволява кратко подслушване на отсрещния телефон\t\t\t"}
{"url": "https://trud.bg/%d0%b3%d0%be%d1%80%d0%b4%d1%8a%d0%bd-%d1%80%d0%b0%d0%bc%d0%b7%d0%b8-%d1%89%d0%b5-%d1%81%d1%82%d0%b0%d0%bd%d0%b5-%d1%82%d0%b0%d1%82%d0%ba%d0%be-%d0%b7%d0%b0-%d0%bf%d0%b5%d1%82%d0%b8-%d0%bf%d1%8a%d1%82/", "text": "Легендарният британски шеф-готвач и тв водещ обяви най-щастливата за него новина на 2019-а – съпругата му Тана (44) чака петата им рожба. Двамата са женени от 1996 г. Вестта дойде на 1 януари от клипче в неговия инстаграм, където семейството му поздравява всички с Новата година. Заедно с четирите деца – 20-годишната Меган, близнаците Холи и Джак (19) и 17-годишната Матилда, е и гордата бъдеща майка с наедряло коремче в около 6-7-ия месец.  Постът събра над 2 млн. гледания и повече от 12 хил. поздравления и думи на подкрепа. Семейството преживя голяма трагедия през 2016-а, когато Тана изгуби детенце в 5-ия месец. Вероятно затова сега таткото не избърза с вестта за новия член на голямото семейство. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.01.29", "title": " Гордън Рамзи ще стане татко за пети път"}
{"url": "https://trud.bg/%d1%88%d0%be%d1%84%d1%8c%d0%be%d1%80-%d0%b1%d0%b5%d0%b7-%d0%ba%d0%bd%d0%b8%d0%b6%d0%ba%d0%b0-%d0%b1%d0%bb%d1%8a%d1%81%d0%bd%d0%b0-%d0%b8-%d1%83%d0%b1%d0%b8-%d0%bf%d0%b5%d1%88%d0%b5%d1%85%d0%be%d0%b4/", "text": "42-годишен мъж е загинал, след като е блъснат от лек автомобил в района на Нови Искър. Това съобщават от МВР. Пътният инцидент е станал тази сутрин в столицата. Сигналът в полицията е получен малко след 7.30 часа. По първоначални данни, в района на Нови Искър лек автомобил „БМВ“ блъснал пешеходец, който пресичал пътното платно. В резултат на удара мъжът е починал на място, а водачът и спътникът му напуснали местопроизшествието и избягали. Малко по-късно се явили в полицейския участък на Нови Искър. Установено е, че 22-годишният водач не притежава свидетелство за правоуправление на МПС. По случая е образувано досъдебно производство. Предстои доклад на материалите в Софийската градска прокуратура. Работа по документиране на деянието продължава. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2019.01.29", "title": " Шофьор без книжка блъсна и уби пешеходец в района на Нови Искър"}
{"url": "https://trud.bg/%d0%b0%d1%81%d1%82%d0%b0%d0%bd%d0%b0-%d0%bc%d0%b0%d1%81%d0%be%d0%bd%d1%81%d0%ba%d0%b8%d1%8f-%d0%b3%d1%80%d0%b0%d0%b4-%d0%bd%d0%b0-%d0%bd%d0%be%d0%b2%d0%b8%d1%8f-%d1%81%d0%b2%d0%b5%d1%82%d0%be%d0%b2/", "text": "Астана е първата столица, която е построена през XXI в. и дава перфектна представа за това на къде върви света. Тя е олицетворение на визията на един човек: Нарсултан Назарбаев, президента на Казахстан. Подкрепен от милиарди петро-долари, градът се строи от нищото в отдалечена безлюдна местност в азиатските степи. Резултата е покъртителен: футуристична окултна столица приветстваща Новия Световен Ред и същевременно празнуваща най-древната религия позната на човека: култът към Слънцето. Градът е все още огромна строителна площадка, но сградите, които са вече завършени дават ясна представа за окултната визия на Назарбаев. Пирамидата на Мира Създадена от британския архитект лорд Норман Фостър, тази гигантска пирамида има странно присъствие по средата на азиатските степи. Сградата е посветена на „отказа от насилието” и „да събере заедно световните религии”. Норман Фостър казва че сградата няма разпознаваеми религиозни символи за да позволи хармоничното обединение на признанието. В действителност пирамидата е храм за единствената ИСТИНСКА религия за окултистите: култа към Слънцето. Висока е 62 метра (плюс основи от 15 метра), завършена е през 2006 г., а стойността й е около 60 млн. долара. Вътрешността на пирамидата е направена по всички масонски окултни правила и показва пътя на човешкото същество към неговото просветлението. В подземната част на пирамидата има оперна зала, която може да побере 1500 посетители, тъмна е и наподобява пещера. В центъра й има огромна картина на Слънцето, която заема целия таван. Тук нищо не подозиращите маси се забавляват. В средното ниво на пирамидата е конферентната зала с кръгла маса също във формата на Слънце, която е поставена точно над Слънцето на тавана на операта. И тук символиката е ясна – ако това е място за срещи на религиозни лидери от цял свят, които трябва да седят на тази маса и да се опитват да изгладят различията помежду си, създавайки уникална религия, която е една от целите на „Новия световен ред“, тогава е очевидно, кое е върховното божество в тази религия. Върхът е буквално райски. Той е кръгъл, изцяло остъклен с прозорци и къпещ се във великолепна светлина. Рисунки на бели гълъби са вписани в прозорците, представляващи мира, който ще бъде осъществен след като се обединят световните религии и правителства в Новия Световен Ред. Разделянето на вътрешността на „пирамидата на мира” на тези три части представлява олицетворение на визията на Питагор за света и неговото разделение на Върховен, Висш и Долен свят. На дъното е спящата тълпа, която се забавлява в материалния свят, по средата са тези, които решават съдбата на света (или поне така си мислят), а на върха са тези, които са постигнали просветление и са истинските господари на света. Кулата Байтерек Кулата Байтерек е висока 105 м, също дело на архитекта лорд Норман Фостър и е пълна със символика. Според основната идея, тя представлява изображение на древна персийска приказка за тополовото дърво, сред чиито клони магическата птица на съдбата Самрук е снесла златно яйце. Но и тук е налице окултен символизъм – дървото всъщност е „дърво на живота”, познато в почти всички езотерични учения, а златната топка на върха е върховното божество на Слънцето. Дървото е пътят, по който духът напуска материалния свят и влиза в божествения. Във вътрешността на златната топка, от която се открива прекрасна гледка към цяла Астана, има няколко интересни обекта. Сред тях е златен триъгълник с пръстовите отпечатъци на президента Назарбаев. Има и глобус с подписи на представители на 17 религии, което ни връща на темата за обединяването на всички религии в едно. Две колони в центъра на града, недвусмислено подсещат на двете колони, които украсяват източната порта на храма на Соломон в Йерусалим, най-голямото светилище на „свободните зидари”. Колоната отдясно е известна като Яхин, а отляво като Воаз. Една от вековните цели на масонството е създаването на Новия Йерусалим и възстановяване на Соломоновия храм в предишното му великолепие, така че изображенията на стълбовете Яхин и Воаз са един от най-разпространените масонски символи. Президентският дворец „Ак Орда” с площ от 36.720 м², облицован с италиански мрамор, се намира в централната част на града, на левия бряг на река Ишим. На върха му е разположен голям купол, представляващ женския принцип, противоположно на кулата Байтерек, която по форма представлява мъжкия принцип. Подобно подреждане съществува в почти всички важни градове, включително столицата на САЩ, Вашингтон, Париж и Лондон. Всевиждащото око Хан Шатири център е най-голямата шатра за забавление в света. Под тази „палатка”, която обхваща площ от повече от 10 футболни игрища, има огромен парк, търговски и развлекателни зони, изкуствени реки за плаване и плажове. Символиката на палатката присъства в езотеричните учения поради връзката й с библейските времена, когато евреите като номадски хора живеели в палатки. Невъзможно е да се споменат всички сгради, които са отличителен белег на този уникален град, тъй като строежът е в разгара си и постоянно никнат нови, сред които, с необичайния си вид впечатлява огромната концертна зала, Ислямският център с джамия (с 4 минарета с височина 63 метра и може да побере 5000 вярващи), медреса и библиотека, а също така и нов спортен луксозен стадион с подвижен покрив, който от въздуха прилича на може би най-известния масонски символ, така нареченото „всевиждащо око”.    ", "date": "2019.01.29", "title": " Астана – масонския град на новия световен ред"}
{"url": "https://trud.bg/%d0%b2%d0%b4%d0%b8%d0%b3%d0%bd%d0%b0%d1%85%d0%b0-%d0%b4%d0%b0%d0%bd%d1%8a%d0%ba%d0%b0-%d0%bd%d0%b0-%d0%ba%d0%be%d0%bb%d0%b8%d1%82%d0%b5-%d0%b1%d0%b5%d0%b7-%d0%ba%d0%b0%d1%82%d0%b0%d0%bb%d0%b8%d0%b7/", "text": "Данъкът на амтомобилите без катализатор в Бургас да бъде повишен. Това решиха на редовна сесия във вторник бургаските общински съветници, след дълги дебати. От общината коментираха, че Бургас въвежда най-ниските възможни ставки по отношение на данъка на старите автомобили, които бяха приети от парламента в София и спуснати за изпълнение на общините.  Промените настъпиха, след като държавата реши да приложи нова формула за изчисляване на налога върху превозните средства. В нея, освен мощността и възрастта, се отчита и екологичният стандарт на автомобила. Досега данъкът се определяше на базата на мощността на автомобила, като всеки киловатчас се умножаваше по определена сума, прието от съответната община. При новия начин за изчисление има промяна в коефициентите за възраст. Освен мощността и броя на годините на автомобила, се прибавя и още една величина. Тя се определя от екологичния стандарт на автомобила, който варира от 1 до 6. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.01.29", "title": " Вдигнаха данъка на колите без катализатор"}
{"url": "https://trud.bg/%d1%81%d0%b5%d0%bb%d1%84%d0%b8-%d0%b4%d0%b8%d1%81%d0%bc%d0%be%d1%80%d1%84%d0%b8%d1%8f%d1%82%d0%b0-%d0%bd%d0%be%d0%b2%d0%be%d1%82%d0%be-%d0%bf%d1%81%d0%b8%d1%85%d0%b8%d1%87%d0%bd%d0%be-%d1%80/", "text": "Днес самооценката се формира въз основа на лайковете и последователите, а количеството им зависи от това колко прекрасно изглеждат хората, т.е. колко са прекрасни снимките им. Това води до критичното отношение на ползвателите към външния им вид. Недостижимите стандарти за красота, наложени от социалните мрежи и приложенията за обработване на снимки, стимулират явлението, наречено Snapchat дисморфия, или селфи дисморфия. Тъй като „подправените” образи стават норма в социалните мрежи, то стандартите за привлекателност се променят и в реалния живот. Така селфи дисморфията заплашва да стане основният бич на съвременността. Всичко е много лесно – качваме в смартфона приложение или програма за обработване на снимки Snapchat, Instagram, Facetune, Flower Crown, Golden Butterflies и Soft Wash. Можем за секунди да се разхубавим чрез филтрите – ретушираме недостатъците на кожата, избелваме си зъбите, правим талията си тъничка, удължаваме миглите, уголемяваме си очите, променяме цвета им… Безобидното на пръв поглед развлечение променя общото възприемане на стандартите за красота, след което необработеното селфи или образът в огледалото вече стават непривлекателни. Някои започват да изпитват чувство на разочарование, което е първата стъпка към дисморфогенното разстройство. Хората, изпитващи негативни емоции по отношение на тялото си, днес стават все повече, а като разрешение на проблема виждат пластичните операции. Д-р Нилам Ваши от Бостънския медицински университет прави статистика и стига до извода, че напоследък броят на желаещите да променят външността си чрез пластична хирургия е нараснал с 10%. При това за образец клиентите носят свое обработено селфи – с пълни устни, тънък нос, високи скули, огромни очи. Независимо че модната индустрия охотно откликва на съвременните изисквания, лекарите уверяват, че на хората е необходима не пластична операция, а психологическа помощ. В противен случай те никога няма да бъдат щастливи, дори да легнат под скалпела.", "date": "2019.01.29", "title": " Селфи дисморфията – новото психично разстройство"}
{"url": "https://trud.bg/%d0%b0%d0%ba%d0%b2%d0%b0%d0%bc%d0%b5%d0%bd-%d0%b4%d0%b6%d0%b5%d0%b9%d1%81%d1%8a%d0%bd-%d0%bc%d0%be%d0%bc%d0%be%d0%b0-%d0%b0%d0%ba%d0%be-%d1%81%d0%b5-%d0%bf%d0%be%d0%b4%d1%81%d1%82/", "text": "Най-красивият мъж за 2018 г., блян на безчет жени, иска да го запомнят като удивителен съпруг и добър баща  Боксофисите по света шокираха със смазващата победа на „Аквамен“ – първия солов филм за неособено популярния супергерой на DC Comics. Наричат Джейсън Момоа „новия Посейдон”, преди той беше хал Дрого в „Игра на тронове”, Конан Варварина… Изиграл е не един войнствен герой, но казва, че романтичните персонажи са му по-близки. А колкото до заплахата на съпругата му, че ще го напусне, ако се подстриже, дългокъдрият хубавец има договор за още филми с Аквамен и явно не иска да носи перуки… „Вярата на близките прави от нас крале” В света на феновете на комиксите Артър Къри/Аквамен дълго време е смятан за смешен и незаслужаващ внимание – подиграват се на зеленото му трико и неговата прекалена любов към морските твари. Момоа получава за първи път ролята му, когато попада на кастинг при Зак Снайдър, търсещ нови актьори за ролите на Флаш, Жената чудо и Батман: „И аз – наполовин индианец и наполовин хаваец, трябваше да бъда бялото момче Батман… Бях един такъв саркастичен и съвсем не героичен, просто ужасен…” Тогава режисьорът вижда нещо в него и му предлага ролята на Аквамен. Това става през 2016 и 2017 г. във филмите „Батман срещу Супермен“ и „Лигата на справедливостта“. И ето че през 2018 г. в първия солов филм за морския жител Джейсън получава възможността да го превърне в истински, пълнокръвен супергерой.  Както сам разказва, в началото бил потресен от ролята, но се ентусиазирал, когато вникнал в своя персонаж – той се опитва да спаси хората със силата си, но невинаги му се получава. Късно разбира за истинския си произход, на земята не е популярен, в подводния свят също не му се радват – изобщо е самотник.  Но любимите му същества му помагат да стане такъв, какъвто отдавна му е предначертано – крал. „Именно нашето обкръжение и вярата на близките ни правят от нас крале, и аз прекрасно разбирам това благодарение на жена си и на децата си”.  Когато за първи път облякъл впечатляващия златист костюм, в гардеробната нямало огледало, но с възторга си режисьорът Джеймс Уан му заприличал на дете, получило дългоочаквания подарък. След това позвънил по Face Time на децата си Накоа и Лола и като видял как ококорили очи от удивление, почувствал абсолютното щастие. В Лос Анджелис порази с танц на маорите Когато „Аквамен” е представен за първи път в няколко големи града, навсякъде актьорите се радват на огромно внимание – освен към Момоа, обективите са насочени към Никол Кидман (в ролята на майка му Атлана), Амбър Хърд (спътницата му Мера), Долф Лундгрен, Уилям Дефо, Патрик Уилсън…  В Лос Анджелис обаче Джейсън наистина прави неочаквано шоу. Първо, той довежда цялото си семейство и майка си Кони, и второ – начело с него актьори, участници от снимачния екип и дори синът му Накоа изпълняват на червения килим танца хака, един от най-характерните видове музикално изкуство на маорите. Явно всички „танцьори” са се подготвили, тъй като изобразяват и гримасите, които са важна част от ритуала. За присъстващите обаче представлението е наистина неочаквано, а пък Джейсън така се увлича, че счупва реквизитния си тризъбец. Момоа, който е висок 1,93 м, печели ролята си в „Игра на тронове” точно с изпълнение на хака при прослушването. В интервю той си спомня: „Когато пред вас стои огромен хаваец, който реве в камерата с всички сили, показвайки как е готов да изнасилва, граби и убива всички наред, разбира се, ще се изплашите не по-малко от режисьорите на кастинга”.  Актьорът е от Полинезийските острови и добре познава техния фолклор и митология. Но по думите му в „Аквамен” той играе не някакво условно божество, а един вид съвременен Посейдон, освен това е първият супергерой със смесен произход. Затова се чувства горд да изиграе подобен персонаж и се надява, когато днес някое дете от Фиджи или Таити гледа филма, да си помисли: „Уау, и ние си имаме страхотни хавайски момчета!” Фотомодел и „спасител на плажа” Роден е в Хонолулу на 1 август 1979 г. в многонационално семейство: баща му е хаваец, а майка му – германка с ирландски и индиански произход, която след раздялата им е принудена да отглежда сама сина си, заминавайки за Айова. През 1998 г. Джейсън решава да се върне на Хаваите и там го забелязва известният дизайнер Такео Кикучи. Високият и красив юноша бързо покорява подиума и дори печели конкурса „Модел на годината на Хаваите“ през 1999 г.  Актьорската му кариера стартира същата година с ролята на Джейсън Йоан в суперпопулярния тв сериал „Спасители на плажа”. (Тогава шоуто дори попада в Книгата на Гинес като най-гледаното.) През 2004 г. излиза и едноименният пълнометражен филм, който прави Джейсън още по-популярен. Известността му през годината достига пика си като Ронан Декс в научно-фантастичния сериал „Старгейт Атлантис”.  През 2010 г. Момоа окончателно се утвърждава като световна звезда с ролята на хал Дрого в хитовия „Игра на тронове”, следващите две години играе съотетно в римейка на „Конан Варварина” и в „Куршум в главата”, където си партнира със Силвестър Сталоун. Тайната на семейното щастие Джейсън вече 13-а година е с Лиза Бонет (51), бивша съпруга на Лени Кравиц и майка на модела, певица и актриса Зоуи Кравиц. Разказва, че за първи път вижда жена си в шоуто на Бил Козби, когато е на 8, а тя – на 20. Гледал я и си мислел: „Ще те преследвам през целия си живот и рано или късно ти ще бъдеш моя!” За първи път се срещат през 2005 г. в нюйоркски джаз клуб и се привличат от пръв поглед.  Н  овината за сватбата им през ноември м.г. изненада всички, тъй като се смяташе, че са сключили брак още през 2007 г., а имат и две общи деца – Лола (11) и Накоа-Уолф (10). Момоа често я наричаше своя „съпруга“, което провокира мнозина да мислят, че вече са си казали заветното „да“. Във всички интервюта двамата подчертаваха, че тайната на щастливия им семеен живот е традиционното разпределение на ролите: Джейсън е главата на семейството, а Лиза – неговото сърце и пазителка на домашното огнище. Двамата искали да запазят в тайна сватбата си, тъй като тя била просто повод за пореден път да съберат близките и да демонстрират любовта си. Кравиц и Лиза са разведени от далечната 1993 г., но двамата и Джейсън днес са добри приятели. През декември м.г. в профила си в Instagram Момоа сподели снимка с Лени, на която показват еднаквите си пръстени: „Обожавам да откривам нови талантливи хора в мрежата. Така се сдобих с този пръстен. Направих подарък на Лени, като му купих същия“, написа той. Любопитно Джейсън има диплома на биолог от Университета в Колорадо, много е пътешествал, учил е рисуване. Белегът на лявата му буза е резултат от инцидент в холивудското Bird Cafe през ноември 2008 г., когато разбиват главата му с половинлитрова халба и има 140 шева по лицето. Той е голям любител на бирата и заради ролята на хал Дрого качвал килограми чрез „диета” с пица и пиво „Гинес”.  Важно място в живота му заема будизмът, често посещава тибетските храмове и се занимава с духовна практика. Той не ползва телевизия, мобилни връзки и интернет, а вместо това посвещава времето си на семейството и четенето на книги.", "date": "2019.01.29", "title": " „Аквамен” Джейсън Момоа: Ако се подстрижа, жена ми ще ме напусне"}
{"url": "https://trud.bg/%d1%80%d0%b0%d0%b7%d1%82%d0%be%d0%b2%d0%b0%d1%80%d0%b2%d0%b0%d0%bd%d0%b5-%d0%bd%d0%b5-%d0%b7%d0%bd%d0%b0%d1%87%d0%b8-%d0%b3%d0%bb%d0%b0%d0%b4%d1%83%d0%b2%d0%b0%d0%bd%d0%b5/", "text": "Свинска чорба със зелев сок и ориз  Необходими продукти:  400 г свинско месо, шарено  1 глава лук  1 морков  1 пиперка  1 каф. ч. ориз  3 с.л. доматена салца  1 л зелев сок  1 яйце за застройка  кисело мляко за застройка  чубрица  черен пипер Начин на приготвяне:  Месото се нарязва на малки парченца и се слага да ври с около 1,5 л вода. След като поври, се слагат нарязаните на ситно лук, морков и пиперка. По желание можем да сложим и 1 суха люта чушка. След като поомекнат зеленчуците, прибавяме ориза. След като и той се свари, доливаме зелевия сок и доматената салца. Малко преди готовност подправяме чорбата с чубрица. Отстраняваме от котлона, поръсваме с черен пипер и застройваме супата с яйце и кисело мляко. По желание добавяме пресен магданоз. Пълнено пиле със сушени домати Необходими продукти:  2 бр. пилешки гърди  1/2 ч.ч. сушени домати  1/2 ч.ч. спанак  1/2 ч.ч. сирене „Фета“  1/2 ч.ч. сирене „Моцарела“  За маринатата  зехтин  черен пипер  сол Начин на приготвяне:  Смесете продуктите за маринатата и мариновайте пилешките гърди в нея за няколко часа (или за 1 нощ). С остър нож направете няколко разреза в месото, но не до края. В прорезите сложете част от останалите продукти. Захванете месото с клечка за зъби, а остатъкът от продуктите може да сложите острани или върху месото. Запечете месото от двете страни в загрят тиган. Може и да го изпечете в предварително загрята фурна, върху хартия за печене. Лимоново пилешко филе с масло и билки  Необходими продукти:  1/3 ч.ч. пресен магданоз, нарязан на ситно  1 с.л. листа от прясна мащерка, нарязани на ситно  1 с.л. лимонова кора, нарязана на тънки ивици  2 скилидки чесън, пресовани или нарязани на ситно  1 с.л. масло  1 с.л. зехтин  2 бр. пилешки гърди, надлъжно разполовени  сол и прясно смлян черен пипер  1/2 ч.ч. пилешки бульон Начин на приготвяне:  В малка купа смесете нарязания магданоз, мащерката, лимоновата кора и чесъна. Загрейте маслото и зехтина в голям тиган на средно силен огън. Подправете пилешките гърди със сол и прясно смлян черен пипер от двете страни. Добавете в тигана и запържете за около 3-4 минути, докато леко покафенеят и лесно се отделят от тигана. Обърнете и гответе още 2-3 минути. Прехвърлете филето в чиния и намалете силата на котлона. Внимателно добавете бульона в тигана и разбъркайте. Прибавете сместа от пресни билки, лимон и чесън и отново разбъркайте. Оставете соса да къкри, докато леко се сгъсти, и върнете пилешките филета в тигана. Използвайте лъжица, за да ги полеете обилно със соса, покрийте и гответе още 5-6 минути. Ако течността намалее прекалено бързо, добавете още малко от бульона. Поднесете пилешките гърди топли, гарнирани с лимоново-билковия сос. Хрупкави гнезда с печени яйца  Необходими продукти:  1 ч.ч. настъргано сирене чедър, може и кашкавал  1 голям картоф, настърган  1 с.л. зехтин  8 яйца размер М  сол и черен пипер на вкус  2 филийки нарязан бекон  1 с.л. нарязан магданоз Начин на приготвяне:  Ще ви е необходима форма за мъфини с 8 гнезда. Настържете картофите и сиренето чедър и ги смесете със солта, черния пипер и зехтина в голяма купа. След това разпределете сместа по равно в гнездата за мъфини, като с пръсти я оформите плътно по стените на формите. Загрейте фурната на 200 градуса и сложете гнездата да се запекат за няколко минути, докато сиренето/кашкавалът се разтопи. След това ги извадете от фурната и чукнете по едно яйце във всяко гнездо. Подправете със сол и черен пипер на вкус. Отгоре разпределете нарязания бекон и сложете още малко сирене чедър/кашкавал и магданоз. Печете гнездата на 180 градуса, докато белтъците се стегнат (за около 13 до 16 минути). Извадете ястието и го оставете да изстине. След това използвайте внимателно нож по краищата на гнездата, за да ги извади цели и невредими. Поднесете с гарнитура по желание. Фаворити на седмицата Пълнени гъби с пиле и топено сирене   Необходими продукти:  300 г гъби, по-големи  2 скилидки и 1 стрък пресен чесън  2 с.л. магданоз, накълцан  120 г пиле  2 с.л. сирене крема с връх  3 листа топено сирене за покриване на гъбите  1/2 ч.л. индийско орехче  2 с.л. масло  1-2 с.л. кедрови ядки  сол и черен пипер на вкус Начин на приготвяне:  Почистете гъбите от пънчетата и използвайте за пълнене само гуглите. Подредете ги в намазнена тава. Загрейте масло в съд и запържете накълцания чесън и ситно нарязаните пънчета. След малко прибавете към тях ситно накълцаното пилешко и посолете на вкус. Добавете индийското орехче и черен пипер. Махнете плънката от котлона и я разбъркайте с накълцания магданоз и сиренето крема. Напълнете гъбите с плънката. Върху всяка гъбка поставете малко квадратче топено сирене, поръсете с кедрови ядки и долейте около чаша топла вода в тавата. Сложете пълнените гъби да се изпекат на умерена фурна. Пиле Терияки  Необходими продукти:  1 с.л. царевично нишесте  1 с.л. вода  1/2 ч.ч. захар  1/2 ч.ч. соев сос  1/4 ч.ч. оцет ябълков  1 скилидка чесън стар  1 ч.л. джинджифил  1/2 ч.л. черен пипер млян  пилешки бутчета Начин на приготвяне:  В малък тиган, загрят на средна температура, сложете нишестето, водата, захарта, соевия сос, оцета, чесъна, джинджфила и пипера, ситно смлени. Оставете да заври, разбърквайте периодично, докато сосът клокне. Загрейте фурната на 220 градуса. Сложете пилето в намазнена тава. Намажете го със соса и от двете страни. Печете за 30 минути във фурната. Обърнете пилешките бутчета и печете за още 30 минути. Намазвайте със сос на всеки 10 минути. Не го слагайте целия от самото начало.", "date": "2019.01.29", "title": " Разтоварване не значи гладуване"}
{"url": "https://trud.bg/%d0%b0%d0%bb%d0%b5%d0%ba%d1%81%d0%b8%d0%b5%d0%b2-%d1%81%d0%b5-%d0%b2%d1%80%d1%8a%d1%89%d0%b0-%d0%b2-%d0%bd%d0%b0%d1%86%d0%b8%d0%be%d0%bd%d0%b0%d0%bb%d0%bd%d0%b8%d1%8f-%d0%be%d1%82%d0%b1%d0%be%d1%80/", "text": "Тодор Алексиев отново ще облече националната фланелка за олимпийската квалификация през август. За последно бившият капитан игра за представителния отбор през 2017-а, когато бе в състава за европейското в Полша.  Алексиев обяви, че именно новият селекционер Силвано Пранди е в основана на решението му. „Той е най-добрият треньор, с когото съм работил – обяви посрещачът пред Би Ти Ви.- Разговарях с него и му обещах, че за квалификацията ще помогна, ако има желание. За Световната лига не мога.“ И изрази надежда, че ще може отново да си партнира в отбора с Матей Казийски. „Ако се върне, ще имаме голям шанс да се класираме за Токио 2020 – продължи той. – С него започнахме заедно, ще е страхотно да завършим още една олимпиада заедно!“  Алексиев е в Бургас с клубния си тим „Олимпиакос“. Днес гръцкият гранд излиза срещу „Нефтохимик 2010“ в четвъртфиналите от турнира за купата на СЕВ.  „За първи път ще играя срещу български тим, малко е странно – призна волейболистът. – Разговарях с някои от момчетата. Лошото е, че правят промени на полусезона. Дано да е за добро.“  Преди дни тимът смени старши треньора Найден Найденов с Николай Желязков.", "date": "2019.01.29", "title": " Алексиев се връща в националния отбор"}
{"url": "https://trud.bg/%d1%85%d0%b8%d1%89%d0%bd%d0%b8-%d0%b4%d0%b0%d0%bc%d0%b8-%d0%bd%d0%b0%d0%bb%d0%b8%d1%82%d0%b0%d1%82-%d0%bd%d0%b0-%d0%bc%d0%bb%d0%b0%d0%b4%d0%be%d1%86%d0%b8/", "text": "Много от холивудските диви поддържат визия на млади момичета. С помощта на пластични хирурзи и качествени козметични продукти те се опитват да залъжат хода на годините и често успяват. Самочувствието им, подплатено и от солидни банкови сметки, често насочва погледа им към скандално по-млади от тях мачовци и те гордо демонстрират връзките си с тях.  Кои от знаменитите дами често налитат на мъже, много по-млади от тях. Мадона 60-годишната Мадона никога не се е тревожила за възрастта на избираните от нея млади любовници. Бившият й съпруг Гай Ричи бе 10 години по-млад от нея. Говори се, че режисьорът често напомнял на Мадона, че е редно да се държи и облича според възрастта си и това била една от причините за развода им.  След кратка почивка 51-годишната тогава поп дива подхвана романс с 23-годишния бразилски модел Хесус Лус, последван от връзка с танцьора Брахим Зейбат, само две години по-възрастен от своя предшественик. След това Мадона омая 26-годишния Тимор Стефънс. Това е само част от списъка на всички гаджета на звездата, които по възраст могат да са й синове. Шер Освен Мадона, има още един шампион по броя на връзки с млади мъже в шоубизнеса. Журналистите смятат, че Шер, която е на 72 години, от 1975-а насам се е срещала най-малко с 11 мъже, които са значително по-млади от нея. В този списък са Том Круз (разлика във възрастта 16 години), Вал Килмър (разлика 14 години), Ричи Самбора (разлика 13 години) и така нататък.  Преди шест години Шер искаше да се ожени за бившия член на мото клуба „Хелс ейнджълс“ Тим Медвец, който беше по-млад от звезда с 24 години, но малко преди сватбата двойката се раздели. Марая Кери  Ник Кенън, с когото Марая Кери бе в брак в продължение на шест години, бе с 10 лета по-малък от звездата. Бракът им се разпада, но певицата не промени вкуса си към по-млади от нея мъже и днес 48-годишната певица отново е щастлива с танцьора Брайън Танака, с който има 13-годишна разлика във възрастта.  Новият й роман направо я озари – певицата отслабна, въпреки че хора от нейното обкръжение твърдят, че е смалила килца не от любов, а след операция за намаляване на стомаха. Деми Мур Имаше период, в който Деми Мур и Аштън Къчър бяха една от най-ярките двойка в Холивуд с голяма разлика във възрастта. Те сключиха брак през 2005-а, когато 16-годишната разлика във възрастта им не изглеждаше така фрапираща. „Хората говорят прекалено много за връзката ми с Аштън. Сякаш никога преди не са виждали нещо подобно. Не ми пука за възрастта, но за останалата част от света това се оказа голям проблем“, коментира тогава актрисата.  Връзката между Мур и Къчър продължи шест години. След раздялата им пресата многократно приписваше на Деми нови романи – обикновено пак с мъже по-млади от нея. Например, в началото на 2018-а актрисата започна връзка с певеца Ник Джонас, който е 30 години по-млад от нея.  Твърди се, че Мур и Джонас се срещат тайно в апартамент в Лос Анджелис, тъй като още не искат да разкриват публично връзката си. Главната причина е, че звездата от „Неприлично предложение“ още се чувства наранена от раздялата с Аштън Къчър, който я напусна през 2013 г. заради по-младата им колежка Мила Кунис. Кейт Бекинсейл Ако не беше коварната „Уикипедия“, нямаше да повярваме, че Кейт Бекинсейл е на 45 години, така че до младите мъже, които очевидно харесва актрисата, тя изглежда почти като на същата възраст.  Според последните новини Кейт се среща с 30-годишния комик Джак Уайтхол. Преди това таблоидите пишеха за връзката й с 23-годишния актьор Мат Райф. Вярно е, че този роман едва ли е нещо сериозно: според информацията на журналистите, те „са излизали по няколко пъти”. Ще уточним само, че Мат е само малко по-голям от 18-годишната дъщеря на актрисата. Робин Райт Робин Райт се срещаше с актьора Бен Фостър, който е с 14-години по-млад от нея. Това лято 52-годишната актриса се ожени за още по-млад мъж: сегашният й съпруг Клеман Жироде, мениджър в „Сен Лоран“, е на 31 години.  Двойката се появява за първи път публично през миналия септември, по време на Парижката седмица на модата, а по-рано двамата бяха забелязани с еднакви пръстени. Те се ожениха през миналия август на тиха церемония. Сам Тейлър Режисьорката Сам Тейлър-Джонсън и нейният съпруг, актьорът Арън Джонсън, имат 24-годишна разлика. Те се срещнаха през 2009-а, когато Арън участва във филма на Сам Тейлър „Младият Джон Ленън“. Тогава той беше на 18 години, а тя – на 42. През същата 2009-а двойката афишира връзката си, а три години по-късно вдигна сватба и вече има две дъщери. Шакира  Шакира и футболистът Жерар Пике са заедно от 2010 г. и имат двама синове – Милано и Саша. Разликата във възрастта между певицата и спортиста е точно 10 години: Шакира ще навърши 42 на 2 февруари, а на същия ден Жерар ще празнува 32.  Защитникът на Барселона Жерар Пике и Шакира се срещат за първи път в Мадрид, когато снимат клипа за химна на Мондиал 2010 „Waka Waka“. Крис Дженър 63-годишнната Крис Дженър и нейният 38-годишен любовник Кори Гембъл се срещат вече пета година. Говори се, че връзката им не е гладка и между тях има „повече бизнес от романтика“, но Крис изглежда доста щастлива от живота в компанията на приятеля си.  Според слуховете, Дженър съветва и дъщерите си да избират млади момчета и напълно е одобрила романа на Кортни Кардашиян с боксьора Юнес Бенджима, който е почти 15 години по-млад от Кортни.      ", "date": "2019.01.29", "title": " Хищни дами налитат на младоци\t\t\t"}
{"url": "https://trud.bg/%d0%bf%d0%b0%d0%b2%d0%bb%d0%b8%d0%bd-%d0%bf%d0%b5%d1%82%d1%80%d0%be%d0%b2-%d0%b5-%d1%81%d0%bf%d0%be%d1%80%d1%82%d0%b8%d1%81%d1%82-%e2%84%961-%d0%bd%d0%b0-%d0%be%d0%b1%d1%89%d0%b8%d0%bd%d0%b0-%d1%81/", "text": "За най-добър спортист на община Свищов за 2018 година бе обявен състезателят по силов трибой Павлин Петров. Състезателят на Спортен клуб „Олимпия“ – с. Морава е републикански шампион за мъже с екипировка в категория до 120 кг. и е постигнал нов републикански рекорд за годината – тяга 363 кг. В Първо българско народно читалище „Еленка и Кирил Д. Аврамови – 1856“ се проведе официалната церемонията по награждаване на най-добрите спортисти на общината. И през тази година девет спортни клуба направиха своите номинации за 10-те най-изявените спортисти, както и предложения за награждаване на млади, и перспективни състезатели от своите клубове, постигнали добри резултати. Комисия, съставена от спортни деятели, изявени спортисти от близкото и по-далечно минало, и общински съветници от постоянната комисия по „Здравеопазване, социална политика, младежта, спорт и туризъм“ към ОбС – Свищов определи победителите в категориите, а за първа година, на церемонията бяха отличени и всичките 29 отбора – първенци в ученическите игри. В класацията за най-добри спортисти на второ място се класираха двама състезатели с еднакъв брой точки: Стефан Петков – състезател по карате „Годжу карате клуб Алеко“ и Едмон Белчев състезател по джудо – СК „Джудоспорт“. Четвъртото място зае миналогодишният победител Тихомир Иванов, който е състезател по лека атлетика на СК „Свилоза“. На празничното събитие с награди бяха удостоени и треньорите на най-добрите спортисти: Севдан Златанов – треньор по джудо, номиниран на второ място за 2018 год. и Марин Маринов – треньор по карате, номиниран също на второ място с еднакъв брой точки. В категорията „Колективни спортове“, за най-добър отбор беше отличен отборът по хокей на трева – СК „Дунав“, а за най-добър треньор в категорията бе избран доц. Николай Марков – СК „Дунав“, който получи награда и от изпълнителния директор на БФХТ доц. Антонио Антонов.  В категория „Международни участия“ първото място зае отборът по хандбал „Нове-99“, с треньор Величка Плачкова. За постигнати високи спортни резултати през 2018 год. бяха наградени и следните треньори: Митко Божанов – карате клуб „Академик“, Ангел Ангелов – ФК „Изгрев 93“, Пламен Ангелов – ОФК „Академик“ и Тодор Борисов – ОФК „Академик“. Тази година отново бяха отличени 25 млади и перспективни състезатели, номинирани от спортните клубове в Общината. На първо място бе избран Даниел Стефанов, състезател по хокей на трева в СК „Дунав“. Второто място зае Дейвид Радков, състезател в същия спортен клуб, а трета сред най-перспективните състезатели на Свищов е Гергана Йорданова, спортист на СК „Джудоспорт“. За празничното настроение по време на церемонията допринесоха възпитаници от класа на вокалния педагог Корнелия Чекелева, хоп-хоп групи и мажоретен състав към Школата по изкуства при ПБНЧ „Еленка и Кирил Д. Аврамови – 1856“, изпълнители от клуб „Естрада“, с вокален педагог Антоането Георгиева и ТФ „Радостина”, с ръководител Елка Иванова. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.01.29", "title": " Павлин Петров е спортист №1 на община Свищов за 2018 година\t\t\t"}
{"url": "https://trud.bg/%d1%81%d0%b1%d0%be%d1%80%d0%bd%d0%b0%d1%8f-%d1%89%d0%b5-%d0%b7%d0%b0%d0%b3%d1%80%d0%b5%d0%b5-%d0%b7%d0%b0-%d0%b1%d1%8a%d0%bb%d0%b3%d0%b0%d1%80%d0%b8%d1%8f-%d1%81-%d0%bc%d0%b0%d1%87%d0%b0-%d0%bd%d0%b0/", "text": "Русия ще загрее с Мача на звездите за битката с България от световните квалификации по баскетбол. Двубоят между двата тима е на 21 февруари в Ботевград. Четири дни по-рано е шоуто на стадион „Динамо“, за което са продадени всичките 11 000 билета. „Звездите на Русия“ ще бъдат водени от любимеца на феновете Алексей Швед, а Антъни Гир спечели вота за „Тима на света“. В състава обаче не попадна българският национал Дийн Бост, който е играч на „Химки“.  Именно на 17 февруари селекционерът Любомир Минчев събира „трикольорите“ на лагер в „Арена Ботевград“. Още не е ясно дали Александър Везенков и Бост ще могат да участват в квалификациите, заради клубните им ангажименти.  А днес „Левски Лукойл“, който загуби шансове за осминафиналите за евротурнира ФИБА къп, среща унгарския „Алба“.", "date": "2019.01.29", "title": " Сборная ще загрее за България с Мача на звездите"}
{"url": "https://trud.bg/%d0%bc%d0%b0%d1%80%d0%b8%d1%8f-%d0%b3%d0%b0%d0%b1%d1%80%d0%b8%d0%b5%d0%bb-%d0%bf%d0%bb%d0%b0%d1%82%d1%84%d0%be%d1%80%d0%bc%d0%b8%d1%82%d0%b5-%d1%82%d1%80%d1%8f%d0%b1%d0%b2%d0%b0-%d0%b4%d0%b0-%d1%83/", "text": "На конференция в Брюксел с участието на над 400 представители на онлайн платформите, рекламната индустрия, журналисти и представители на академичните среди, българският еврокомисар по цифровата икономика и общество Мария Габриел представи първите резултати от прилагането на Кодекса за добри практики срещу разпространението на дезинформация онлайн от страна на подписалите го платформи.Това съобщават от Представителството на ЕК в България. „Днес, около четири месеца преди изборите за Европейски парламент, отчитаме постигнат напредък. Подписалите Кодекса са започнали да го прилагат. Въведени са редица мерки, но все още обаче предстои много работа за постигането на по-измерими и конкретни резултати“, отбеляза Мария Габриел. Тя открои няколко основни слабости, които трябва да бъдат преодолени. На първо място мерките, които платформите предприемат, следва да се прилагат във всички държави членки, а не само в някои. Втора слабост е, че прилагането на тези мерки все още не се случва достатъчно бързо, особено с оглед на предстоящите европейски избори. В някои страни членки предизборните кампании започнаха, но мерките са обект на бъдещо приложение, уточни Мария Габриел. На следващо място, българският еврокомисар изрази притеснение от твърде тясната дефиниция на понятието „политическа реклама“. Определянето на една реклама като политическа не трябва да е само тогава, когато тя идва от политическите партии, а трябва да обхваща много по-широк спектър от рекламодатели. Не на последно място, комисарят по цифровата икономика и общество обърна внимание на инструментите, с които разполагат потребителите за разпознаване на дезинформацията. „Тези инструменти продължават да са недостатъчни. Там, където е необходимо, могат дори да бъдат създадени нови. Участието на потребителите остава крайъгълен камък в нашата политика за борба с разпространението на дезинформация“, отбеляза Мария Габриел. Българският еврокомисар отправи послание за присъединяване към Кодекса и на тези платформи и рекламодатели, които все още не са го подписали. Тя привлече вниманието и върху това, че представителната асоциация на рекламодателите е подписала кодекса, но понякога чрез определени реклами косвено се финансира разпространение на дезинформацията. „Нужно е да работим така, че да позволим на европейските граждани да имат достъп до обективна и висококачествена информация, която от своя страна да им осигури активно участие в обществения дебат, както и да могат да правят информиран избор. Днес призовавам всички – както платформи, така и други участници, за повече усилия за по-добра защита на информирания ни избор на следващите европейски избори”, каза Мария Габриел. Мониторингът на свършеното от платформите ще бъде ежемесечен в периода до месец май, като ще се съсредоточим върху определени индикатори заложени в кодекса. „Разчитаме да получаваме достатъчно детайлна информация, която да ни дава ясна и обективна картина“, заключи българският еврокомисар по цифровата икономика и общество Мария Габриел. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.01.29", "title": " Мария Габриел: Платформите трябва да ускорят работата си по борбата с дезинформацията онлайн"}
{"url": "https://trud.bg/%d0%b0%d0%bd%d0%b4%d0%b8-%d0%bc%d1%8a%d1%80%d0%b8-%d1%81%d0%b5%d0%b3%d0%b0-%d0%b8%d0%bc%d0%b0%d0%bc-%d0%bc%d0%b5%d1%82%d0%b0%d0%bb%d0%b5%d0%bd-%d1%85%d1%8a%d0%bb%d0%b1%d0%be%d0%ba/", "text": "Сега имам метален хълбок, чувствам се малко ранен и нарязан – написа Анди Мъри, който претърпя операция за смяна на тазобедрената става. – Но се надявам това да сложи край на болките. Интервенцията е втора за шотландеца. Първата бе преди 12 месеца и не даде резултат. А на откритото първенство на Австралия тенисистът заговори за отказване след „Уимбълдън“ през лятото. Все още не е ясно дали тази операция ще позволи на бившия №1 в света да изиграе поне още един мач. В Мелбърн британецът загуби още в първия кръг от Роберто Баутиста Агут (Испания) в пет сета.", "date": "2019.01.29", "title": " Анди Мъри: Сега имам метален хълбок"}
{"url": "https://trud.bg/%d0%bb%d0%b5%d0%ba%d0%b0%d1%80-%d0%b2-%d0%ba%d0%b0%d0%bb%d0%b8%d1%84%d0%be%d1%80%d0%bd%d0%b8%d1%8f-%d0%bf%d1%80%d0%b5%d0%b4%d0%bf%d0%b8%d1%81%d0%b0-%d0%ba%d1%83%d1%80%d0%b0%d0%b1%d0%b8%d0%b9%d0%ba/", "text": "Лекар в Калифорния се бори за лиценза си, след като предписа курабийки с канабис на 4-годишно момче, предаде Би Би Си. Д-р Уилям Айделман, който лекувал с природни лекарства, каза, че малки дози от марихуана помагат на децата да овладеят емоционалните си изблици. Лекарят поставил грешна диагноза на момчето, че имало биполярно разстройство и дефицит на вниманието. Медицинският съвет на Калифорния постанови лицензът на д-р Айделман да бъде отнет, но той обжалва решението. В мотивите си съветът обаче не посочва, че причината е предписването на канабис, а „небрежност в грижите и лечението“, при които той не се консултирал за случая с психиатър. Бащата на момчето отишъл при д-р Айделман през септември 2012 г., тъй като то буйствало в училище. Лекарят препоръчал малки дози канабис. Това било разкрито, когато училищната медицинска сестра била помолена да дава на момчето курабийки с канабис по обед. Като дете бащата на момчето имал дефицит на вниманието и биполярно разстройство и имал негативен опит от предписаните му тогава лекарства, като казал, че се чувствал като „човешко морско свинче“. Той започнал да употребява марихуана по-късно в живота си, като тя му помогнала да се успокои и да промени отношението към съпругата си, към която преди това „проявявал гняв“. Бащата осигурил по-рано канабис за по-големия си син, който имал дефицит на вниманието и биполярно разстройство. Той твърди, че марихуаната имала „положителен ефект“ и двете му деца. Канабисът за медицински цели е законен в Калифорния от 1996 г., а по думите на д-р Айделман той предписал този лек на хиляди пациенти. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.01.29", "title": " Лекар в Калифорния предписа курабийки с канабис на 4-годишен\t\t\t"}
{"url": "https://trud.bg/%d0%b2%d0%b5%d0%bb%d0%b8%d0%ba%d0%be-%d1%82%d1%8a%d1%80%d0%bd%d0%be%d0%b2%d0%be-%d1%89%d0%b5-%d0%b5-%d1%86%d0%b5%d0%bd%d1%82%d1%8a%d1%80-%d0%bd%d0%b0-%d1%87%d0%b5%d1%81%d1%82%d0%b2%d0%b0%d0%bd%d0%b8/", "text": "Велико Търново ще е център на националните чествания на 140-годишнината от свикването на Учредителното събрание и създаването на Търновската конституция. Програмата за тържествата бе обявена във вторник в музей „ Възраждане и Учредително събрание” в старата столица лично от председателя на парламента Цвета Караянчева. Редица съпътстващи събития през следващите два месеца е подготвил сформираният Инициативен комитет с председател кметът на Велико Търново Даниел Панов. В него участват великотърновският митрополит Григорий, издателят Нейко Генчев, професорите историци Милко Палангурски и Пламен Павлов, адвокатите Веселка Коева, Даниела Минева и Йордан Цветанов, археологът проф. Хитко Вачев, председателят на общинския съвет Венцислав Спирдонов, ректорите на двата вуза в старата столица – проф. Христо Бонджолов и бриг. генерал Пламен Богданов, директорите на РИМ Иван Църов и на Регионалната библиотека „П.Р. Славейков” – Иван Александров. Кръглата годишнина ще бъде отбелязана с множество концерти, изложби, състезания за дебати. Навръх 16 април във Велико Търново ще се проведе изнесено заседание на парламента. В същия момент със заповед на просветния министър, във всички български училища ще се проведе урок за Конституцията. Кметът Даниел Панов внася две предложения към народните представители от региона, които да бъдат депозирани в парламента. Първото е 16 април да бъде обявен за официален празник в страната, а второто – на Велико Търново да бъде присъден статутът „Историческа и духовна столица на България”. „Годишнината е безспорно голямо събитие, не само за Търново, но и за цялата страна. Заради това решихме, че 140-годишнината трябва да бъде годишнина на гражданите, за да научат повече за Търновската конституция и парламентарния живот в страната”, коментира Цвета Караянчева.  Тя обяви, че програмата ще бъде открита на 5 февруари с концерт на Софийска филхармония в зала „България” в столицата. На 10 февруари в Народното събрание ще има Ден на отворените врати за всички граждани, които ще могат да видят оригинала на първата българска конституция и дневниците на Учредителното събрание, предоставени от Държавна агенция „Архиви”. Из страната вече пътува мобилна изложба, която ще бъде представена във всички областни градове. За да бъдат ангажирани и младите хора, в партньорство с МОН ще бъде проведено състезание по дебати, заключителният му кръг ще е в Пленарна зала в парламента. На 15 февруари във Велико Търново ще заседава Конституционният съд под ръководството на неговия председател проф.Борис Велчев. Същия ден в Народно читалище „Надежда“ ще се проведе научна конференция и ще бъде показана документална изложба. „На 16 април депутатите ще заседават в музей „Възраждане и учредително събрание”, където ще бъде предоставена думата на председателите на парламентарните групи на всички представени партии. В същия час в цялата страна ще се проведе „Урок по конституция”, за който е изготвена специална презентация. Тя ще бъде предоставена на преподавателите във всички български училища“, подчерта Караянчева. След парламентарното заседание, венци и цветя на признателност ще бъдат поднесени на паметника „Майка България” във Велико Търново, а Националният гвардейски оркестър ще се представи с представлението „Искри”. Вечерта ще завърши с тържествена заря проверка, а специален подарък от името на кмета Даниел Панов за всички жители и гости на града ще бъде аудио-визуалният спектакъл „Звук и светлина” на крепостта Царевец. „Предложението 16-ти февруари да бъде обявен за официален празник, а градът да получи статута „Историческа и духовна столица на България”, не е израз на местен патриотизъм. Търново и всички великотърновци го заслужават. Този статут е символ, че ние тачим нашата история, гордеем се с предците си и трябва да продължим техните дела”, категоричен бе кметът Даниел Панов. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.01.29", "title": " Велико Търново ще е център на честванията за 140-годишнината от Търновската конституция\t\t\t"}
{"url": "https://trud.bg/%d0%bd%d0%b8%d0%bd%d0%be%d0%b2%d0%b0-%d0%bf%d1%80%d0%b5%d0%b7%d0%b8%d0%b4%d0%b5%d0%bd%d1%82%d1%8a%d1%82-%d1%80%d1%83%d0%bc%d0%b5%d0%bd-%d1%80%d0%b0%d0%b4%d0%b5%d0%b2-%d0%bd%d0%b5-%d0%b5-%d0%b8%d0%b7/", "text": "„Оценяваме двете години на президента Радев с три думи – последователен, съдържателен и перспективен. Последователен, защото от 2016 г. досега не е изневерил на нито едно от дадените обещания към българските граждани. Съдържателен, защото изпълни тези думи с работа и с действия – чрез ветата, които налагаше върху закони, сезирането на КС и много други. И перспективен, защото не се задоволи само да критикува изпълнителната власт и управлението, а да дава и конкретни решения“. Това каза председателят на НС на БСП Корнелия Нинова на пресконференция в централата на партията, съобщават от БСП. Нинова добави, че истинската оценка за един политик е –  дали това, което е обещал, се изпълнява. Лидерът на левицата припомни думите на президента от 02.11.2016 г., когато той казва: „Монополът върху трите власти от страна на една партия, която се е сраснала с държавата, поражда и ниската позиция на свободата на медиите, като четвърта власт“. Тя припомни още, че вчера, президентът е казал, че за съжаление българската демокрация ускорено губи позиции, а свободата на словото изчезва и авторитаризмът се завръща. Нинова изтъкна, че няма разлика между думите му през 2016 г. и днес. „На 22.09.2016 г.: Президентската институция ще бъде социален филтър, който ще спира законите, които са против интересите на гражданите. Вчера: „Президентската институция често бе последната бариера за лобисткото законодателство при безотговорни политически действия и против интересите на българите“. На 22.09.2016 г. той казва, че държавата е в криза на управлението и ценностите, а вчера: „Страната се намира в институционален блокаж, икономически и идеен застой“, припомни още Нинова.     Корнелия Нинова каза още, че Радев е бил съдържателен, защото най-важно в предизборната му кампания и сега, като президент, е борбата срещу корупцията, защитата на гражданските права и социалната тема. Лидерът на социалистите добави, че президентът е наложил вето върху закони 12 пъти, но някои виждат в това война с изпълнителната и законодателната власт. „Той превърна думите си в действия като наложи вето срещу закона за вечните концесии, закона за разграбването на КТБ, промяна на предназначението на земеделските земи за инвестиционни нужди, вместо за земеделски, приватизацията на държавни активи, заложени в забранителния списък и вето върху закона, с който се опрощаваха 50 млн. на Домусчиев“, обобщи Нинова. Тя припомни още, че президентът се е противопоставил с вето на тайния арест до 24 часа, включително и на непълнолетни. „Противопостави се и на едноинстанционните съдебни решения, които ограничаваха правото на триинстанционно съдебно производство. Президентът превърна в действия и думите си за това, че е срещу бедността и неравенствата с вето върху закона за увеличаване на данъка на автомобилите и данъка върху жилищата в курортите. Той постави вето и върху Закона за НЗОК, с който държавата не желаеше да плаща иновативните лекарства“, коментира председателят на БСП.       „Румен Радев е перспективен, защото не се задоволи само да критикува, а е давал решения по всички въпроси“, заяви още Корнелия Нинова. Тя вярва, че в съвета, който той иска да направи, ще събере умни и способни хора, които ще търсят изход от ситуацията, в която се намира България. „Това е достоен двегодишен мандат. Пожелаваме на него и Илияна успехи оттук нататък“, завърши Корнелия Нинова. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com            ", "date": "2019.01.29", "title": " Нинова: Президентът Румен Радев не е изневерил на нито едно от обещанията си към българските граждани"}
{"url": "https://trud.bg/41-%d0%b3%d0%be%d0%b4%d0%b8%d1%88%d0%b5%d0%bd-%d0%bc%d1%8a%d0%b6-%d1%80%d0%b0%d0%bd%d0%b8-%d0%b6%d0%b5%d0%bd%d0%b0-%d1%81%d0%bb%d0%b5%d0%b4-%d0%ba%d0%b0%d1%82%d0%be-%d1%81%d1%87%d1%83%d0%bf%d0%b8/", "text": "Сигналът е получен в 14.20 часа. По първоначални данни 41 – годишен мъж счупил витринно стъкло на гише в приемната на Дирекция „Български документи за самоличност“, вследствие на което е пострадала служителка, съобщи МВР. Тя е транспортирана за оказване на медицинска помощ. Мъжът е задържан. Изясняват се всички факти и обстоятелства около инцидента. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.01.29", "title": " 41-годишен мъж рани жена, след като счупи витринно стъкло на гише в Дирекция „Български документи за самоличност“"}
{"url": "https://trud.bg/%d0%b0%d0%bd%d0%bd%d0%b0-%d0%bfe%d1%82%d1%80%d0%be%d0%b2%d0%b0-%d1%86%d0%b5%d0%bb%d0%b8%d1%8f%d1%82-%d0%bc%d0%b8-%d0%b6%d0%b8%d0%b2%d0%be%d1%82-%d0%b5-%d1%82%d0%b5%d0%b0%d1%82%d1%8a%d1%80/", "text": "– Анна, как се насочихте към актьорската професия? – Никой в рода ми не е артист, но всички бяха с любов към изкуствата. Майка и татко са се запознали на постановка на операта „Бохеми“. И двамата по различни пътища са дошли специално да я гледат в София, тя от Дупница, той от Враца. Аз съм родена в Дупница. Участвах навсякъде – хорове, рисуване, танци… Баба ми беше учителка и ако за 15 минути си разкажех урока без грешка, можех да танцувам 45 минути. Двете пускахме радиото и започвахме – според музиката. Вкъщи се знаеха много стихове наизуст, беше модерно да се разказват книги. И не само на български. Досега помня от детството си много от Лермонтов, Пушкин, Есенин,Блок на руски. Баба ме беше записала за всички големи поредици на световната класика, така че когато вече учех в София, в Немската гимназия, през ваканциите да имам какво да чета. Много държеше на последните томове, защото там са писмата и биографичните бележки на писателите. Сега си давам сметка, че в писмата човек може да бъде видян по много необикновен начин. Така че съм много благодарна на моето семейство. Възпитавани сме и аз, и сестра ми само с добро. И това ми дава сила, когато имам някакви препятствия, да се върна в мислите си и да намеря блага дума и усмивка за дадена трудна ситуация. Не мога да кажа, че животът им е бил лек – баба ми само за една година е загубила седем човека от болести и нещастия, включително съпруг и дете, но това не я беше направило черногледа. Подарявали са ми наядено бонбонче – Как ви посрещна София? – Идвайки в София, по онова време трябваше да държиш обществен дебют. Идваше голямо жури. Ако то не одобреше начина, по който правиш ролята, излизаш от театъра, не оставаш в него. Това беше свързано с много вътрешно треперене, но слава богу издържах и 34 години играх в Младежкия театър. – Какви роли имахте? – Играла съм много в детския отдел – Червената шапчица, Алиса, пингвинчета, джудженца. Работата там може да не изглежда много „престижна“, обаче човек се научава да владее публиката. Възрастните ще проявят някакво търпение, дори и да не си им много интересен, но децата – никакво. Те знаят приказката, дошли са за интерпретацията. Ако ти не ги хванеш, ако за секунда се разсееш, а имаш по две представления на ден – от 10 и от 14 ч., няма връщане назад. Те не могат да бъдат надвикани, могат само да бъдат приласкани. Държиш им сърцата в ръка и ако малко стиснеш, някое сърце ще бъде наранено. Имаше деца, които бяха гледали едно и също представление десетки пъти и всеки път искаха да ми подарят нещо, включително бонбонче, което за малко е било ядено… Разбира се, играла съм и за възрастни – Шекспир, Молиер, Шилер. – Били сте и преподавател – кои бяха учениците ви? – Преподавах актьорско майсторство и енергия на словото в една експериментална паралелка към 22-ро училище. Мои ученици бяха Нети, Елена Петрова, Ани Пападопулу, Росен Белов, четири момичета, които в момента са примабалерини на операта, едно момиче в момента е в Англия, в операта, едно момче е в школата „Марсел Марсо“, където се приемат 90 човека, а остават 7 и той е в тези 7. Имам действащи актьори, които живеят в Америка. Прекрасни деца, много, много голяма радост. Преподавах и в Нов български университет. Взех награда, която е получавала и Ани Жирардо – Играли сте и зад граница… – Получих шанс да играя на един фестивал в Сараево (1998 г.) и там взех награда за най-добра актриса на Европа. Предната година я бяха присъдили на Ани Жирардо. През 2012 г. получих покана да отида в Алма Ата със спектакъл на техен драматург, който е нещо като нашия Радичков, светла му памет. Правителството на Казахстан направи световен фестивал по пиесите на този автор. Там взех награда за най-добра актриса. Когато нашата група влизахме на чуждите представления, залата ставаше на крака (там залите са огромни – под 900 души въобще не е театрален салон), започваше да ръкопляска и да скандира „Булгаристан“. Наградата е много красива – 400 грама нефрит, отгоре златно перо и над него златна птица, която лети – към 3 килограма. В самолета не искаха да ме пуснат с нея, да не убия пилотите, но им обяснихме кои сме и ни разбраха. Слави Панайотов: Децата бягат от нещастието Доста малчугани ми пращат мейли и търсят съвети по теми, за които не могат да говорят с родителите си, обяснява влогърът – Слави, вие сте най-популярният ютюбър в момента у нас. Колко труд ви костваше това и може ли ютубърството да бъде професия? В България на всички „интернет“ професии все още се гледа със странно, недоверчиво око, но лека-полека тази догма се променя. Аз съм на мнение, че много скоро от YouTube ще се получава една добра „заплата“, с която да се издържа семейство. Аз лично смятам ютубърството като хоби, превърне ли се в професия, това би погубило магията му. Да станеш толкова популярен в най-големия сайт за видео споделяне изисква доста време и средства. В последно време дори ми се събират по 4-5 часа сън на денонощие, за да мога да изпълня това, което съм замислил като видеа, и да го комбинирам с представянето на книгата ми всеки уикенд в различни далечни градове. В началото, когато започвах с YouTube, беше по-леко, но постепенно научавах нови и нови неща, които вдигаха качеството на видеата ми, но те консумират все повече време. – Видеата ви разказват за мистерии от различни сфери на живота. Защо заложихте на мистерията? – Още от малък се интересувам от мистерии и още тогава бях запален по предаванията по телевизията или филмите по темата. Аз не спирам да си задавам въпросите „как“ и „защо“ и докато не узная нещо, не си намирам място. За съжаление с темата за мистериите се задоволяваме само с различни недоказани теории. Аз залагам на мистерията като тематика, защото мисля, че хората се интересуват от нея, а и вече мога да говоря по различни аспекти на световните загадки. – Откъде черпите толкова много информация? Източниците ми са много: книги, научно-популярни филми, списания, публикации в интернет и научни доклади.  – Имате над 350 000 абонати в YouTube. Кога разбрахте, че имате такова влияние над младежите?  – Може би след като минах стоте хиляди и повече хора започнаха да ме разпознават по улицата и да ми благодарят за видеата. Тогава ми стана ясно, че те се гледат много и влияят на зрителите. След това започнах да ставам все по внимателен за темите, по които избирам да правя видеа. YouTube за мен вече е една много отговорна дейност и внимавам дори и при най-малките детайли. – Наричат ви втория баща на децата в България! Как приемате това определение? – Е, чак вторият баща на децата в България, едва ли. Доста малчугани ми пишат мейли и търсят съвет по теми, за които не могат да говорят с родителите си. Има някои по-затворени деца. Разбирам ги, защото и аз преди бях така. Хубаво е да си споделят и с радост им отговарям. Надявам се да помагам и да мотивирам децата към по-добро. Уча ги да се усмихват и да бъдат позитивни. – Родителите не могат с едно дете да се оправят, вие възпитавате хиляди. Как успявате? – Аз ги възпитавам през екраните на мобилните устройства. Едва ли ще ми е толкова лесно, ако беше на живо. – Не създава ли виртуалното пространство пропастта между децата и родителите? – В сегашното поколение може би, но то е преходно. Оттук нататък всичко ще е различно и тази пропаст ще се затвори. Моите родители си нямат и хабер от технологии, но например аз и децата ми ще сме в унисон по темата. – Могат ли тези видеа да бъдат полезни в училище? – Абсолютно. Даже много деца ми пишат и пращат снимки, че в часовете по физика, химия и география пускат мои клипове. Затова се старая те да са максимално образователни, но и забавни за гледане. Учители също ми пишат често да ми благодарят за добрата работа, както и че децата им знаели много неща по съответните предмети благодарение на видеата ми. – Наскоро излезе книгата ви „Топ мистериите на България”. Каква е нейната цел? – Тя комбинира много цели, сега ще ги изброя, но няма да ги нареждам по важност. Нека всеки ваш читател го направи както прецени. Първата е да накарам по-младото поколение да чете и разбере силата на книгата. Друга е да разкажа за по-малко познатите неща, свързани с България, в лицето на мистерии, загадки и несъответствия. Третата е тези места, за които говоря в книгата, да бъдат повече посещавани, защото всички са страхотни и трябва да се видят от всеки българин. Четвърта е да дам още причини всички българи да се гордеем с нашата малка държава със славно минало. * Стоянка Мутафова: Гледам турски сериали, много са напред * Джуди Халваджиян: Не преговаряме само с БНТ „Господари на ефира“ е много скъпа и ценна картина * Банев се прави на тв критик в ареста, нападна Слави * Софи Маринова искала сватба в „Арена Армеец“ * Кадир Доулу бил сервитьор, днес щастлив се събужда до Неслихан Атагюл ТЕЗИ И ДРУГИ ЧЕТИВА – В „ЖЪЛТ ТРУД“ ОТ 30 ЯНУАРИ!  ", "date": "2019.01.29", "title": " Анна Пeтрова: Целият ми живот е театър\t\t\t"}
{"url": "https://trud.bg/%d0%ba%d0%be%d1%8f-%d0%b5-%d0%b1%d0%be%d0%bb%d0%b5%d1%81%d1%82%d1%82%d0%b0-%d0%bd%d0%b0-%d1%86%d0%b0%d1%80%d0%b5%d1%82%d0%b5/", "text": "Това не е тайна: подаграта е запазена марка – страдание, за богати хора още от дълбока древност. Всички подробности за това заболяване широката публика ще научи от новия документален филм „Болестта на царете” – безплатна прожекция в Дома на киното на 5-и февруари от 19.00 ч. Сценарист е проф. д.м.н. Златимир Коларов, режисьор – Валентина Фиданова-Коларова, оператор – Здравко Ружев. Поканата е за всички „некороновани царе” с тази болест, за здравите им близки и тези, които са любопитни спрямо генезиса и проявата на заболяването. Подаграта е най-честата възпалителна ставна болест с кризисно протичане. Първото описание на болестта е от Инхотеп – инженер, математик, астроном и лекар в древен Египет. Пълното клинично описание на болестта е на Хипократ в древна Гърция. Той пише, че ревматизмът е болестта на бедните, а подаграта – на богатите. Свързва го с разгулен живот, с преяждане и препиване. Най-доброто описание на болестта е на Синденхайм, считан за английския Хипократ. Той я описва в научния си труд „За подаграта и воднянката”. Самият той е боледувал от подагра. В Средновековието са считали, че подаграта се дължи на токсично вещество, което се стича от мозъка към ставите. Всъщност са били прави, че се касае за токсично вещество, но не от мозъка. То е пикочната киселина, която изкристализира в ставите и причинява ставната криза. Още Хипократ е забелязал, че от подагра боледуват писатели, поети, пълководци, политици, изобщо изявени и дейни мъже, без да може да обясни този факт. Обяснението сега е, че пикочната киселина действа на същите мозъчни рецептори като кофеина, теобромина и тоефилина, които са в кафето и чая и активира и стимулира мозъчната дейност като тях. Филмът е документален с 3D анимация на процесите, които се развиват в ставата при подагрозна криза, с интервюта на лекари и болни от подагра, с картини на класически художници, изобразили болни с криза в различни житейски ситуации. Спонсориран е от Българското медицинско дружество по остеопороза и остеоартроза, на което проф.д.м.н. Златимир Коларов е председател от над 10 години.  ", "date": "2019.01.29", "title": " Коя е „болестта на царете”?"}
{"url": "https://trud.bg/22-%d1%81%d0%b5%d0%bd%d0%b7%d0%be%d1%80%d0%b0-%d1%89%d0%b5-%d0%b8%d0%b7%d0%bc%d0%b5%d1%80%d0%b2%d0%b0%d1%82-%d0%ba%d0%b0%d1%87%d0%b5%d1%81%d1%82%d0%b2%d0%be%d1%82%d0%be-%d0%bd%d0%b0-%d0%b2%d1%8a%d0%b7/", "text": "22 сензора за измерване качеството на въздуха ще бъдат разположени на различни гео-идентифицирани локации в Столична община до края на годината. Те ще бъдат част от Отворена платформа за мониторинг, която ще позволява визуализиране и анализ на данни и от други мрежи за мониторинг, включително и от сега съществуващите мониторингови станции за отчитане качеството на въздуха на ИАОС. Сензорите за отчитане качеството на въздуха ще бъдат поставени до метростанциите „Люлин“ и „Деймс Баучер“, до Обръщалото на трамвай №10 при Западен парк, на бул. „Президент Линкълн“, до читалище „Искра“ в Орландовци, на Централна автогара, до Поликлиника Враждебна, до Центъра за заразни болести, до Военно-медицинска академия, на ул. „Мими Балканска“, до НИМХ-БАН, до Зимния дворец, до Стадион „Раковски“, до 29 ДКЦ в Борово, до АИС Хиподрума и до читалище „Св. Св. Кирил и Методи“ в кв. Драгалевци, както и в непосредствена близост до районните администрация на Райони Надежда, Красна поляна, Подуене, Овча Купел, Искър и Студентски. „Използвахме научно обоснован път за намиране на точните локации, на които да бъдат поставени сензорите. В рамките на 2019 г. предстои да поставим и самите сензорите и да започнем да генерираме данни от тях“. Това обяви зам.-кметът по околна среда в Столична община – Йоана Христова, по време на представянето на точните локации пред членовете на Постоянната комисия по околна среда към СОС днес.  За идентифициране на точните места е използван гео-пространствен мултикритериен анализ, който се обосновава на пространствено съчетание на редица фактори, между които цифров модел на релефа на града, температурните инверсии, локалните климатични зони, транспортната инфраструктура, застрояването, демографските данни. Моделът отчита особеностите на софийската котловина, както и Западно-Източните преносни ветрове, характерни за София. Идентификацията на местата за разполагане на сензорите, както и цялостното изграждането на Отворената платформа от данни за въздуха, се реализират по проект „Ефективно използване на новите технологии за чист атмосферен въздух“ (AIRTHINGS), финансиран по Програма „Балкани – Средиземно море“ (2014 – 2020) на Европейския съюз. Столична община изпълнява проекта в партньорство с още 5 балкански институции –общини, университети и НПО организации, представляващи градовете Солун, Никозия, Тирана и Скопие. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.01.29", "title": " 22 сензора ще измерват качеството на въздуха в София\t\t\t"}
{"url": "https://trud.bg/%d0%bc%d1%8a%d0%b6-%d0%be%d1%81%d1%82%d0%b0%d0%bd%d0%b0%d0%bb-%d0%b1%d0%b5%d0%b7-%d0%b2%d0%b0%d0%bb%d1%83%d1%82%d0%b0-%d0%b8-%d1%82%d0%b5%d0%bb%d0%b5%d1%84%d0%be%d0%bd-%d0%bf%d1%80%d0%b8-%d0%b3%d0%be/", "text": "39-годишен мъж от разградско село, ходил на гости, останал без 295 британски паунда и мобилен телефон и се жалил в полицията, че е окраден. Той съобщил, че гостувал в апартамент в Разград между 17 и 21,30 часа в събота. С домакините явно са се почерпили сериозно. Кога мъжът е разбрал за липсващите вещи не е ясно, но жалбата за това е подадена в понеделник. В нея потърпевшият, който вероятно е във ваканция от задгранична работа, посочил липсващите пари и мобилен телефон „Самсунг А7”. Нанесената щета била за 1 300 лв. По случая е започнато досъдебно производство. Разпитва се собственикът на жилището, в което е било гостуването. Уточнява се как и защо са изчезнали парите и телефонният апарат, дали в апартамента е имало други гости и т.н. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.01.29", "title": " Мъж останал без валута и телефон при гостуване"}
{"url": "https://trud.bg/%d0%bf%d0%bb%d1%83%d0%b2%d0%b5%d1%86-%d1%82%d1%80%d0%be%d1%88%d0%b8%d0%bb-%d0%bf%d1%80%d0%be%d0%b1%d0%b8-%d1%84%d0%b0%d0%bb%d1%88%d0%b8%d0%b2%d0%b0-%d0%bd%d0%be%d0%b2%d0%b8%d0%bd%d0%b0/", "text": "Китайският плувец Сун Ян нарече „фалшива новина“ публикацията на „Сънди Таймс“, че той и човек от охраната му строшили с чук шишенца с допинг проби при внезапна проверка в дома му в провинция Жеджианг.  „Запазваме си правото да съдим разпространителите на тези слухове“, заявиха адвокатите на двукратния олимпийски шампион.  Международната федерация по плувни спортове (ФИНА) започна разследване на инцидента, а китайската централа вече обяви, че 27-годишният плувец не е нарушават никакви антидопингови правила.", "date": "2019.01.29", "title": " Плувец трошил проби? Фалшива новина"}
{"url": "https://trud.bg/16-%d0%bf%d0%b8%d1%81%d1%82%d0%b8-%d1%81%d0%ba%d0%be%d1%87%d0%b8%d1%85%d0%b0-%d0%bd%d0%b0-%d1%84%d0%be%d1%80%d0%bc%d1%83%d0%bb%d0%b0-1/", "text": "Представители на 16 от домакините на състезания от Формула 1 разкритикуваха политиката на собственика „Либърти Медия“. Основни причини за недоволството им е намаляването на безплатните телевизионни излъчвания на гонките.  „Бизнес моделът на „Либърти“ е грешен, ако продължава така, скоро Формула 1 ще е само на второстепенни писти“, заяви Стюърт Прингъл, промоутър на Гран при на Великобритания.  Останалите 5 организатора – Русия, Китай, Япония, Абу Даби и Бахрейн, не са изразили недоволство, а шефът на руската гонка Сергей Воробьов нарече „безпочвени“ атаките срещу „Либърти“.", "date": "2019.01.29", "title": " 16 писти скочиха на Формула 1"}
{"url": "https://trud.bg/%d0%bb%d1%83%d0%ba%d0%b0-%d0%bf%d1%83%d0%b9-%d0%bf%d1%80%d0%b5%d0%b4%d0%bb%d0%b0%d0%b3%d0%b0%d0%bb%d0%b8-%d1%81%d0%b0-%d0%bc%d0%b8-%d0%bf%d0%b0%d1%80%d0%b8-%d0%b7%d0%b0-%d0%b4%d0%b0-%d0%bf%d0%b0/", "text": "Френският тенисист Лука Пуй, който направи фурор като стигна полуфиналите на Аустрелиън оупън, призна, че е получавал предложение да загуби заради залози.  „Беше на един „Чалънджър“ в Румъния и група от четири-пет души ме подкрепяха бурно, защото бяха заложили на мен – разказа Пуй. – На другия ден пък се оказа, че са срещу мен. В един момент на фейсбука си получил предложение да загубя срещу определена сума. Подминах го и забравих за случая. За мен би било нелепо да го направя, но може би някой тенисист би се замислил. Ако му предложат 5000 долара, а наградният фонд за титлата е 1000. В някои страни е прекалено лесно да се залага. Мисля, че залозите трябва да бъдат забранени за някои турнири, поне при подрастващите.“", "date": "2019.01.29", "title": " Лука Пуй: Предлагали са ми пари, за да падна"}
{"url": "https://trud.bg/%d0%bf%d0%b5%d1%82%d0%b8%d0%bc%d0%b0%d1%82%d0%b0-%d0%be%d0%b1%d0%b2%d0%b8%d0%bd%d0%b5%d0%bd%d0%b8-%d0%b2%d1%8a%d0%b2-%d1%84%d0%b8%d0%bd%d0%b0%d0%bd%d1%81%d0%b8%d1%80%d0%b0%d0%bd%d0%b5-%d0%bd%d0%b0/", "text": "Апелативният специализиран наказателен съд потвърди определението на Специализирания наказателен съд, с което бяха наложени мярки за неотклонение „Задържане под стража“ на петимата обвинени за участие в международна организирана престъпна група, свързана с финансиране на тероризъм извън България, както и на други видове престъпна дейност. Това съобщават от държавното обвинение. Съдът прие изцяло аргументите на Апелативната специализирана прокуратура за това, че е налице обосновано предположение лицата да са извършили престъпленията, за които са обвинени и че има опасност да извършат друго престъпление. За двама от тях съдът реши, че могат и да се укрият. Участниците в групата бяха задържани на 18 януари 2019 г. при операция на ДАНС, ГДБОП и Специализираната прокуратура на територията на София, Плевен, Благоевград, Разград, Хасково, Пловдив и Ловеч. Предмет на разследването е дейност на група чужди граждани по организиране и осъществяване на територията на Република България на нерегламентирани парични преводи в и от страната в особено големи размери по т.нар. метод „хавала“ в рамките на международна организирана престъпна група. С разрешение на Специализирания наказателен съд бяха извършени претърсвания и изземванния в 50 адреса на жилища и офиси и в 26 автомобила, както и обиски на 50 лица. При условията на неотложност бяха извършени 7 претърсвания и изземвания. Установено бе, че основният организатор на престъпната дейност – сирийски гражданин, пребиваващ в България (задържан в София), осъществявайки нерегламентирани „хавала“- преводи, е влязъл в контакт с лица, извършващи дейност по логистично подпомагане на международни терористични организации, както и с лица, за които има информация, че са свързани с финансиране на тероризъм и други видове престъпна дейност. Провеждането на операцията по неутрализиране на международната престъпна група бе предшествано от едногодишна работа на Специализираната прокуратура с българските служби за сигурност и партньорски служби за сигурност на страни-членки на Европейския съюз. Определението на Апелативния специализиран наказателен съд е окончателно и не подлежи на обжалване. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.01.29", "title": " Петимата обвинени във финансиране на тероризъм остават в ареста"}
{"url": "https://trud.bg/12-%d1%80%d0%b5%d1%88%d0%b0%d0%b2%d0%b0%d1%89%d0%b8-%d0%b4%d0%bd%d0%b8-%d0%b7%d0%b0-%d1%81%d0%be%d0%bb%d1%81%d0%ba%d1%8f%d0%b5%d1%80/", "text": "Дългосрочното бъдеще на Оле Гунар Солскяер в „Манчестър Юнайтед“ е зависимо от 12 дни през февруари. Тогава „червените дяволи“ влизат в серия от сблъсъци на 3 фронта. Във Висшата лига тимът играе с „Ливърпул“, в елиминациите на Шампионската лига среща ПСЖ, а за ФА Къп ще има дерби с „Челси“. Норвежкият специалист, който изведе „Юнайтед“ до историческите за дебютирал треньор в тима 8 поредни победи, нацели благоприятна програма за начало на серията си. Тя започна с победа над „Кардиф“ (5:1) и продължи с успехи над „Хъдърсфилд“ (3:1), „Борнемут“ (4:1), „Нюкасъл“ (0:2) и „Рединг“ (2:0). Солскяер обаче показа, че може да побеждава не само скромни съперници, но и класни като „Тотнъм“ (1:0) и „Арсенал“ (3:1) и то при на тяхна земя. Феновете на „червените дяволи“ не искат и да чуват за мениджърска смяна, тъй като подобен възход в представянето не е имало от напускането на легендата сър Алекс Фъргюсън. Шефовете на „Олд Трафорд“ обаче не бързат да предлагат дългосрочен договор на Солскяер, а причината е именно задаващите се три кръстопътни сблъсъка. „За „Юнайтед“ винаги е важно да се печелят трофеи – каза бившият нападател преди снощния мач с „Бърнли“. – Мястото в първенството не ни дава правото за атака на титлата, но това не значи, че не трябва да печелим мачовете си“. „Червените дяволи“ ще се хвърлят на всички фронтове в борбата за отличие. Друг е въпросът, че за 12 дни, „Юнайтед“ може да приключи сезона рано. Именно заради това шефовете в клуба в момента изчакват задаващата се стихия от възлови мачове, след които ще кажат дали Солскяер остава или не. Снимка: Twitter", "date": "2019.01.29", "title": " 12 решаващи дни за Солскяер"}
{"url": "https://trud.bg/%d0%b4%d0%b6%d0%be%d1%88%d1%83%d0%b0-%d1%81%d1%80%d0%b5%d1%89%d1%83-%d0%bc%d0%b8%d0%bb%d1%8a%d1%80-%d1%83%d0%b0%d0%b9%d0%bb%d0%b4%d1%8a%d1%80-%d0%bf%d0%b0%d0%ba-%d1%81-%d1%84%d1%8e%d1%80%d0%b8/", "text": "Джарел Милър е най-вероятният съперник на носителя на четири от поясите в тежка категория Антъни Джошуа. Голямото бебе, както е известен американецът, разкри, че е получил оферта за мача на шампиона на 13 април на стадион „Уембли“.  „Този път предложението е с подобрени условия – заяви Милър, който миналото лято отказа мач с Кубрат Пулев в София. – Според мен шансът да се бием е петдесет на петдесет.“  По план Джошуа трябва да защитава пояса на Световната боксова организация (WBO), която обаче все още не е определила задължителния си претендент. Водач в ранглистата е Уайт, който също избяга от бой с Пулев в София, а Милър е едва четвърти. Според правилата Джошуа трябва да направи задължителната защита в рамките на 180 дни след последния си мач, който бе на 22 септември 2018-а.  Междувременно изтече информация и за планирания реванш между шампиона на Световния боксов съвет (WBC) Дионтей Уайлдър и Тайсън Фюри. След равенството помежду им миналата есен двамата ще се бият отново в Бруклин на 27 април или 18 май.  „Очаквайте потвърждение до две седмици – обяви Уайлдър. – В момента всички говорят за нас, но и на Джошуа ще му дойде времето.“", "date": "2019.01.29", "title": " Джошуа срещу Милър, Уайлдър пак с Фюри"}
{"url": "https://trud.bg/%d0%bf%d0%be%d1%81%d1%82%d1%80%d0%b0%d0%b4%d0%b0%d0%bb%d0%b0-%d0%bf%d1%80%d0%b8-%d0%ba%d0%b0%d1%82%d0%b0%d1%81%d1%82%d1%80%d0%be%d1%84%d0%b0-%d0%bc%d0%be%d0%bb%d0%b8-%d0%b4%d0%b0-%d0%bd%d0%b5-%d1%81/", "text": "Пострадала при катастрофа е поискала от съда да бъде прекратено наказателното производство срещу шофьора, който й причинил две средни телесни повреди и трайно затруднение на движенията за около половин година. Това става ясно от мотивите по присъда, произнесена срещу известен бизнесмен от Търговище, познат заради нашумяла присъда за измама и конфискация на имущество в полза на държавата. Инцидентът, при който водачът с „Фолксваген Туарег” е блъснал 61-годишна жена на пешеходна пътека в Търговище, стана на 13 февруари миналата година, към 18 часа. Жената е била ударена на средата на пешеходна пътека на ул.”Трети март”. Получила е фрактури на лявата бедрена кост, над коляното с костен откъс, което ѝ е причинило трайно затрудняване движението на левия крак за срок от близо 5-6 месеца, както и счупване на дясната седалищна и дясната срамна кости на таза. Това ѝ е причинило затрудняване на движението на десния крак, пише в решението и мотивите. Даденият на съд бизнесмен заявил, че разбира в какво се състои обвинението и изказал съжаление за настъпилия инцидент. Дал обяснения, в които, като причина за инцидента, изтъкнал липсата на знак, предупреждаващ за пешеходна пътека, лошата видимост и поведението на пострадалата пешеходка. Тя била конституирана, като частен обвинител в процеса. Пред съда депозирала нотариално заверена декларация, с която изразявала желанието си наказателното производство срещу водача да бъде прекратено. В съдебно заседание поддържала така подадената декларация и отново молила съда да прекрати производството. Районният съд в Търговище обаче е постановил ефективна присъда от 8 месеца лишаване от свобода, при общ режим на изтърпяване на наказанието. Лишава водача от право да шофира за срок от 18 месеца от влизане в сила на присъдата. „Подсъдимият е многократно осъждан, включително и на ефективно лишаване от свобода за повече от една година, и към момента на извършване на деянието, не е реабилитиран. Притежава свидетелство за правоуправление от 1982 г. В сектор КАТ има регистрирани 14 влезли в сила наказателни постановления за нарушения на правилата за движение по пътищата, всички преди 2012 г.”, пише в мотивите, които са публикувани преди дни. Там се посочва, че спрямо него не са налице предпоставките на чл. 66 за отлагане на наложеното наказание. Осъденият водач трябва да плати близо 700 лв. разноски за експертизи и вещи лица. Присъдата не окончателна и вече има внесена жалба пред Окръжния съд в Търговище. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.01.29", "title": " Пострадала при катастрофа моли да не съдят шофьора\t\t\t"}
{"url": "https://trud.bg/%d0%bf%d0%be%d0%bf%d0%be%d0%b2-%d0%bd%d0%b5-%d1%81%d0%b5-%d1%81%d1%8a%d1%80%d0%b4%d1%8f-%d0%bd%d0%b0-%d1%81%d0%bf%d0%b0%d1%80%d1%82%d0%b0%d0%ba/", "text": "Капитанът на българския национален отбор по футбол Ивелин Попов заяви, че не се сърди на никого в своя бивш клуб „Спартак“ (Москва). Преди дни халфът се раздели със столичния гранд и премина в друг тим от елита – „Ростов“. С екипа на спартаковци Попов стана шампион на Русия. Българинът заяви, че има само добри спомени от престоя си в Москва и затова не чувства обида от раздялата. „Дали ми липсват предишните ми съотборници? С тях ще си останем добри колеги за в бъдеще, а сега имам нов отбор – каза Попов. – Съответно нов живот и нов път пред себе си. В мача със „Спартак“ няма да има сантиментално отношение от моя страна. Изкарах прекрасно време в Москва, не съм обиден от раздялата, това е животът. Но ако вкарам гол срещу „Спартак“, няма да се зарадвам, защото изкарах много невероятни моменти там“.", "date": "2019.01.29", "title": " Попов: Не се сърдя на „Спартак“"}
{"url": "https://trud.bg/%d0%be%d0%b1%d1%89%d0%b8%d0%bd%d0%b8%d1%82%d0%b5-%d0%be%d1%82-%d0%b2%d0%b5%d0%bb%d0%b8%d0%ba%d0%be%d1%82%d1%8a%d1%80%d0%bd%d0%be%d0%b2%d1%81%d0%ba%d0%b0-%d0%be%d0%b1%d0%bb%d0%b0%d1%81%d1%82-%d0%b8/", "text": "Общо 11 искания за финансиране от общини на територията на Великотърновска област са подкрепени и ще бъдат изпратени за разглеждане до Междуведомствената комисия за възстановяване и подпомагане към Министерски съвет. Общинските ръководства от региона настояват за отпускане от държава на общо 5 777 428 лева за възстановителни дейности. Областната комисия даде положително становище на искането на Община Велико Търново за финансиране на дейностите за възстановяване на общински път Севлиево-Велико Търново – депо строителни отпадъци в село Леденик на стойност 279 568 лева и  за възстановяване на път към депо за строителни отпадъци между селата Леденик и Шемшево” на стойност 269 262 лева. Прието бе повторно искане на  Община Велико Търново за финансиране за осем обекта.  Шест обекта са разгледани на Заседание на 17 юли миналата година, но четири от тях не са получили финансиране, а два обекта са получили само част от исканата сума. За етап ІІ от проект „Възстановяване на ул. „Климен Охридстки”  при манастирския комплекс „Великата Лавра” до църквата „Св. Четирдесет мъченици” в старата столица на стойност 1 297 787 лв. Искат се средства за възстановяване на водосток и общински път Керека- Шевшево в участъка между новостроящ се мост над р. Янтра и Велико Търново” на стойност 202 739 лв. За ремонт на път към архиологическия резерват Никополис ад Иструм-Никюп, който е на територията на общините Велико Търново и Горна Оряховица. Искането е от община Велико Търново, което е 55,53% от целия обект , който е на стойност 865 852,95 лв. За реконструкция на Стомонобетонов мост над р. Белица са нужни 644 429 лв. Отпуснати са 320 000 лв., трябват още 324 429 лв. За  втория етап от проект „Почистване на речното корито на р. Янтра“ във Велико Търново се чакат 1 139 702 лева. За възстановяване на Каменен мост над р. Белица в град Дебелец” се иска остатъка от 224 988 лв. Подкрепа получи и предложение за финансиране на  брегозащитни дейности и възстановяване проводимостта на река Янтра в обхавата на Велико Търново на стойност от 521 227 лв.  Кметът на Община Павликени апелира за отпускане на 186 904 лева за почистване коритото на р. Елийска край село Долна Липница. Искането ще бъде разгледано на следващото заседание след съгласуване със становища от РИОСВ  и Басейнва дирекция. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.01.29", "title": " Общините от Великотърновска област искат общо 5,7 млн. лева от държавата за възстановителни дейности\t\t\t"}
{"url": "https://trud.bg/%d0%be%d0%b1%d0%bb%d0%b0%d1%81%d1%82%d0%bd%d0%b8%d1%8f%d1%82-%d1%83%d0%bf%d1%80%d0%b0%d0%b2%d0%b8%d1%82%d0%b5%d0%bb-%d0%bd%d0%b0-%d0%bb%d0%be%d0%b2%d0%b5%d1%87-%d1%81%d1%82%d0%b0%d0%bd%d0%b0-%d1%88/", "text": "Агенция пътна инфраструктура ще има нов началник – областният управител на Ловешка област Георги Терзийски. Той ще смени инженер Светослав Глосов, който подаде оставка по настояване на премиера на 9 януари заради проблемите с електронните винетки. Терзийски е юрист и икономист по образование. Завършил е средното си образование в ПМГ – Ловеч, а висшето – УНСС, РУ „Ангел Кънчев”. Професионалният му път започва в Инспектората на Агенция по заетостта 1996 г. – 2002 г., след това в Главна инспекция по труда започва от инспектор и стига до директор на Дирекция „Инспекция по труда” – Ловеч 2002 г. – 2009 г., по-късно е бил в частния сектор – в управлението на предприятия за производство на метални изделия – 2009 г.- 2014 г. Утре се очаква Министерският съвет да го освободи от поста му, а за председател на Управителния съвет на АПИ ще го назначи министърът на регионалното развитие. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.01.29", "title": " Областният управител на Ловеч става шеф на АПИ"}
{"url": "https://trud.bg/%d0%ba%d0%b8%d1%80%d0%b8%d0%bb-%d0%b4%d0%b5%d1%81%d0%bf%d0%be%d0%b4%d0%be%d0%b2-%d0%bf%d0%be%d0%bb%d1%83%d1%87%d0%b8-%d0%bf%d0%be%d1%87%d0%b8%d0%b2%d0%ba%d0%b0/", "text": "Кирил Десподов от ЦСКА получи почивка от треньорския щаб. Играчът на „червените“ не взе участие при победата над „Виктория“ (Пилзен) с 2:1. Този факт породи съмнения, че „Футболист №1 на България“ е оставен извън състава, за да не се контузи, тъй като му предстои трансфер. Нестор Ел Маестро, треньор на „армейците“, обяви че Десподов ще почива 10 дни, без да разяснява защо. „Ако някой не е на терена, то винаги има много добра причина за това – каза наставникът. – Нямаме сериозни контузии, няколко рани и натъртвания. Кирил Десподов ще почива седмица или десет дни, но това не е проблем. Винаги излизаме с класен отбор на терена и се опитваме да дадем най-доброто от себе си“. От ЦСКА съобщиха, че са подписали споразумение за сътрудничество с елитния македонски „Пелистер“ (Битоля). Договорът от страна на българския отбор беше парифиран от изпълнителния директор Пламен Марков.", "date": "2019.01.29", "title": " Кирил Десподов получи почивка"}
{"url": "https://trud.bg/%d0%bf%d0%b5%d1%82%d1%80%d0%be-%d0%bf%d0%be%d1%80%d0%be%d1%88%d0%b5%d0%bd%d0%ba%d0%be-%d0%be%d0%b1%d1%8f%d0%b2%d0%b8-%d1%87%d0%b5-%d1%89%d0%b5-%d1%81%d0%b5-%d0%ba%d0%b0%d0%bd%d0%b4%d0%b8%d0%b4%d0%b0/", "text": "Украинският президент Петро Порошенко обяви днес намерението си да се кандидатира за втори мандат на изборите на 31 март, като обеща да даде тласък на процеса на интеграция на страната си в Европейския съюз и НАТО, предадоха световните агенции. „Чувството за дълбока отговорност пред моята страна, моите сънародници ме накараха да издигна отново кандидатурата си за поста президент на Украйна“, обяви Порошенко, избран през 2014 г. след раждането на прозападното движение на Майдана, на митинг на симпатизанти в Киев, предаде Франс прес. 53-годишният сладкарски магнат и един от най-богатите хора в Украйна поведе страната по прозападния и пронатовски път, откакто преди пет години дойде на власт, а Русия анексира полуостров Крим, посочва Ройтерс. „През 2024 г. ще подадем молба за членство в ЕС и очаквам положително решение“, каза Порошенко на форум в Киев, цитиран от ТАСС.  Много преди официалното оповестяване на кандидатурата си сегашният държавен глава се опитваше да засили спадащата си популярност като оглави кампанията за независимост на украинската църква от руската православна църква, подчертава Асошиейтед прес. Друг оповестен от Порошенко приоритет е създаването на специализиран антикорупционен съд, който да започне работа още тази година. Популярността на Порошенко спадна отчасти заради неуспешната борба с корупцията и невъзможността му да сложи край на конфликта в Донбаския регион, отнел живота на над 10 000 души. Той не успя също да повиши жизнения стандарт на украинците. Въпреки това, Порошенко може би е по-предсказуем кандидат за инвеститорите от най-близките му съперници като бившата премиерка Юлия Тимошенко и Володимир Зеленски – новак в политиката, който стана популярен като комедиен актьор. Засега с най-голяма подкрепя се ползва Тимошенко. Тя обещава намаление на цените на газа за домакинствата. Това обаче е в разрез с политиката на МВФ и други чужди донори, които наляха милиарди долари в Украйна, за да помогнат на съсипаната от войната икономика да се закрепи, посочва Ройтерс. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.01.29", "title": " Петро Порошенко обяви, че ще се кандидатира за втори президентски мандат"}
{"url": "https://trud.bg/230-000-%d0%bb%d0%b5%d0%b2%d0%b0-%d0%bf%d0%be%d0%bb%d1%83%d1%87%d0%b8-%d0%be%d0%b1%d1%89%d0%b8%d0%bd%d0%b0-%d0%bf%d0%b0%d0%b2%d0%bb%d0%b8%d0%ba%d0%b5%d0%bd%d0%b8-%d0%b7%d0%b0-%d1%80%d0%b5%d0%bc%d0%be/", "text": "Общо 229 739 лв. получи Община Павликени за ремонтно-възстановителни работи по сградата на читалище „Зора 1881“, с. Стамболово. Решението взе Министерски съвет в едно от последните си заседания за 2018 г. През последните четири години Общината нееднократно е сигнализирала за състоянието на сградата. През 2014 г. беше внесен проект за укрепване и възстановяване на сградата в Междуведомствената комисия за възстановяване и подпомагане с искане за одобряване и финансиране на строителните дейности за спасяване на постройката. Констатирани са улягане на покрива над гримьорните, теч по вътрешните стени на салона и увреждане на голяма част от пода. Част от улуците са паднали. В резултат на продължителните природни въздействия общите ерозийни процеси са нанесли значителни щети по конструкцията на сградата. С получените средства ще бъде извършен цялостен ремонт. Имотът е публична общинска собственост и е предоставен за безвъзмездно ползване на читалището. В проекта за ремонт са включени всички нужни дейности за възстановяването на сградата – ремонт на покривната конструкция, подмяна на дървената дограма с алуминиева и PVC, нова мазилка, ремонт на стъпалата, настилки с теракот, направа на гипсокартонови тавани и др. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.01.29", "title": " 230 000 лева получи Община Павликени за ремонт на читалище"}
{"url": "https://trud.bg/%d0%b2%d0%b8%d0%b6%d1%82%d0%b5-%d0%ba%d0%b0%d0%ba%d0%b2%d0%be-%d1%89%d0%b5-%d1%80%d0%b5%d1%88%d0%b0%d0%b2%d0%b0-%d0%bc%d0%b8%d0%bd%d0%b8%d1%81%d1%82%d0%b5%d1%80%d1%81%d0%ba%d0%b8%d1%8f%d1%82-%d1%81-45/", "text": "1. ПРОЕКТ НА РЕШЕНИЕ ЗА ПРИЗНАВАНЕ НА СДРУЖЕНИЕ „СЪЮЗ НА ВОЕННОИНВАЛИДИТЕ И ВОЕННОПОСТРАДАЛИТЕ“ ЗА ПРЕДСТАВИТЕЛНА ОРГАНИЗАЦИЯ НА НАЦИОНАЛНО РАВНИЩЕ.  Внася: заместник министър-председателят по обществения ред и сигурността и министър на отбраната 2. ПРОЕКТ НА ПОСТАНОВЛЕНИЕ ЗА ЗАКРИВАНЕ НА ДОМА ЗА МЕДИКО-СОЦИАЛНИ ГРИЖИ ЗА ДЕЦА – ЯМБОЛ.  Внася: министърът на здравеопазването 3. ПРОЕКТ НА ПОСТАНОВЛЕНИЕ ЗА ИЗМЕНЕНИЕ И ДОПЪЛНЕНИЕ НА ПОСТАНОВЛЕНИЕ № 74 НА МИНИСТЕРСКИЯ СЪВЕТ ОТ 1998 Г. ЗА ЛИКВИДИРАНЕ НА ПОСЛЕДСТВИЯТА ОТ ДОБИВА И ПРЕРАБОТКАТА НА УРАНОВА СУРОВИНА.  Внася: министърът на икономиката 4. ПРОЕКТ НА ПОСТАНОВЛЕНИЕ ЗА ИЗМЕНЕНИЕ НА ПОСТАНОВЛЕНИЕ № 37 НА МИНИСТЕРСКИЯ СЪВЕТ ОТ 2015 Г. ЗА ОПРЕДЕЛЯНЕ НА РЕДА И УСЛОВИЯТА ЗА ИЗПЪЛНЕНИЕ НА ОПЕРАТИВНА ПРОГРАМА ЗА ХРАНИ И/ИЛИ ОСНОВНО МАТЕРИАЛНО ПОДПОМАГАНЕ ОТ ФОНДА ЗА ЕВРОПЕЙСКО ПОДПОМАГАНЕ НА НАЙ-НУЖДАЕЩИТЕ СЕ ЛИЦА В БЪЛГАРИЯ ЗА ПЕРИОДА 2014-2020 Г.  Внася: министърът на труда и социалната политика 5. ПРОЕКТ НА ПОСТАНОВЛЕНИЕ ЗА ОТМЕНЯНЕ НА ПОСТАНОВЛЕНИЕ № 216 НА МИНИСТЕРСКИЯ СЪВЕТ ОТ 1998 Г. ЗА СЪЗДАВАНЕ НА СЪВЕТ ПО СИГУРНОСТТА ПРИ МИНИСТЕРСКИЯ СЪВЕТ И ЗА ПРИЕМАНЕ НА ПРАВИЛНИК ЗА НЕГОВИТЕ ФУНКЦИИ, ЗАДАЧИ И ОРГАНИЗАЦИЯ НА РАБОТА И НА ПРАВИЛНИКА ЗА ФУНКЦИИТЕ, ЗАДАЧИТЕ И ОРГАНИЗАЦИЯТА НА РАБОТА НА СЪВЕТА ПО СИГУРНОСТТА ПРИ МИНИСТЕРСКИЯ СЪВЕТ.  Внася: министър-председателят 6. ПРОЕКТ НА ПОСТАНОВЛЕНИЕ ЗА ИЗМЕНЕНИЕ И ДОПЪЛНЕНИЕ НА ТАРИФАТА ЗА ТАКСИТЕ, КОИТО СЕ СЪБИРАТ В СИСТЕМАТА НА МИНИСТЕРСТВОТО НА ОКОЛНАТА СРЕДА И ВОДИТЕ, ПРИЕТА С ПОСТАНОВЛЕНИЕ № 136 НА МИНИСТЕРСКИЯ СЪВЕТ ОТ 2011 Г.  Внася: министърът на околната среда и водите 7. ПРОЕКТ НА РЕШЕНИЕ ЗА ОДОБРЯВАНЕ НА БЮДЖЕТА НА ФОНД „СИГУРНОСТ НА ЕЛЕКТРОЕНЕРГИЙНАТА СИСТЕМА“ ЗА 2019 Г.  Внася: министърът на енергетиката 8. ПРОЕКТ НА РЕШЕНИЕ ЗА БЮДЖЕТНАТА ПРОЦЕДУРА ЗА 2020 Г.  Внася: министърът на финансите 9. ПРОЕКТ НА ПОСТАНОВЛЕНИЕ ЗА ОДОБРЯВАНЕ НА ДОПЪЛНИТЕЛНИ РАЗХОДИ ПО БЮДЖЕТА НА МИНИСТЕРСКИЯ СЪВЕТ ЗА 2019 Г.  Внася: министърът на финансите 10. ПРОЕКТ НА РЕШЕНИЕ ЗА ПРЕДЛОЖЕНИЕ ДО НАРОДНОТО СЪБРАНИЕ ЗА РАТИФИЦИРАНЕ НА ИЗМЕНЕНИЕТО НА СПОРАЗУМЕНИЕТО ЗА ПРЕДОСТАВЯНЕ НА КОНСУЛТАНТСКИ УСЛУГИ МЕЖДУ АГЕНЦИЯТА ПО ОБЩЕСТВЕНИ ПОРЪЧКИ НА РЕПУБЛИКА БЪЛГАРИЯ И МЕЖДУНАРОДНАТА БАНКА ЗА ВЪЗСТАНОВЯВАНЕ И РАЗВИТИЕ ОТ 2 НОЕМВРИ 2017 Г., ПОДПИСАНО НА 21 ДЕКЕМВРИ 2018 Г.  Внася: министърът на финансите 11. ПРОЕКТ НА РЕШЕНИЕ ЗА ПРЕДЛОЖЕНИЕ ДО НАРОДНОТО СЪБРАНИЕ ЗА РАТИФИЦИРАНЕ НА ДОПЪЛНИТЕЛНОТО СПОРАЗУМЕНИЕ КЪМ МЕМОРАНДУМА ЗА РАЗБИРАТЕЛСТВО ЗА ПОДДРЪЖКА И ЕКСПЛОАТАЦИЯ НА CMS ДЕТЕКТОРА МЕЖДУ МИНИСТЕРСТВОТО НА ОБРАЗОВАНИЕТО И НАУКАТА НА РЕПУБЛИКА БЪЛГАРИЯ И ЕВРОПЕЙСКАТА ОРГАНИЗАЦИЯ ЗА ЯДРЕНИ ИЗСЛЕДВАНИЯ (ЦЕРН) – ADDENDUM № 10, ПОДПИСАНО НА 28 НОЕМВРИ 2018 Г. В СОФИЯ.  Внася: министърът на образованието и науката 12. ПРОЕКТ НА РЕШЕНИЕ ЗА ОДОБРЯВАНЕ НА ИЗМЕНЕНИЕ И ДОПЪЛНЕНИЕ НА СПОРАЗУМЕНИЕТО ЗА ПАРТНЬОРСТВО НА РЕПУБЛИКА БЪЛГАРИЯ, ОЧЕРТАВАЩО ПОМОЩТА ОТ ЕВРОПЕЙСКИТЕ СТРУКТУРНИ И ИНВЕСТИЦИОННИ ФОНДОВЕ ЗА ПЕРИОДА 2014-2020 Г., ОДОБРЕНО С РЕШЕНИЕ ЗА ИЗПЪЛНЕНИЕ НА ЕВРОПЕЙСКАТА КОМИСИЯ С (2014) 5582 ОТ 2014 Г. И ИЗМЕНЕНО С РЕШЕНИЯ ЗА ИЗПЪЛНЕНИЕ НА ЕВРОПЕЙСКАТА КОМИСИЯ С (2015) 1470 ОТ 2015 Г., С (2015) 9128 ОТ 2015 Г. И С (2016) 6904 ОТ 2016 Г. И С РЕШЕНИЕ № 306 НА МИНИСТЕРСКИЯ СЪВЕТ ОТ 2018 Г. И ЗА АКТУАЛИЗИРАНЕ НА ФИНАНСОВОТО РАЗПРЕДЕЛЕНИЕ НА СРЕДСТВАТА ОТ ЕВРОПЕЙСКИЯ СОЦИАЛЕН ФОНД, ЕВРОПЕЙСКИЯ ФОНД ЗА РЕГИОНАЛНО РАЗВИТИЕ И КОХЕЗИОННИЯ ФОНД ПО ТЕМАТИЧНИ ЦЕЛИ И ПО ОПЕРАТИВНИ ПРОГРАМИ, ОДОБРЕНО С РЕШЕНИЕ № 184 НА МИНИСТЕРСКИЯ СЪВЕТ ОТ 2014 Г. И АКТУАЛИЗИРАНО С РЕШЕНИЯ № 476 НА МИНИСТЕРСКИЯ СЪВЕТ ОТ 2014 Г., № 812 ОТ 2015 Г. И № 306 ОТ 2018 Г.  Внася: заместник министър-председателят 13. ПРОЕКТ НА РЕШЕНИЕ ЗА ОДОБРЯВАНЕ НА РЕЗУЛТАТИТЕ И УТВЪРЖДАВАНЕ НА ПРОТОКОЛА ОТ ОСМАТА СЕСИЯ НА БЪЛГАРО-БЕЛАРУСКАТА МЕЖДУПРАВИТЕЛСТВЕНА КОМИСИЯ ЗА ТЪРГОВСКО-ИКОНОМИЧЕСКО И НАУЧНО-ТЕХНИЧЕСКО СЪТРУДНИЧЕСТВО, ПРОВЕДЕНА НА 20 НОЕМВРИ 2018 Г. В СОФИЯ.  Внася: министърът на икономиката 14. ДОКЛАД ЗА ОДОБРЯВАНЕ НА РЕЗУЛТАТИТЕ ОТ УЧАСТИЕТО НА РЕПУБЛИКА БЪЛГАРИЯ В ЗАСЕДАНИЕТО НА СЪВЕТА НА ЕВРОПЕЙСКИЯ СЪЮЗ ПО КОНКУРЕНТОСПОСОБНОСТ (ВЪТРЕШЕН ПАЗАР, ИНДУСТРИЯ, НАУЧНИ ИЗСЛЕДВАНИЯ И КОСМИЧЕСКО ПРОСТРАНСТВО), ПРОВЕДЕНО НА 29 И 30 НОЕМВРИ 2018 Г. В БРЮКСЕЛ.  Внася: министърът на икономиката 15. ПРОЕКТ НА РЕШЕНИЕ ЗА ДАВАНЕ НА РАЗРЕШЕНИЕ ЗА ПРЕХВЪРЛЯНЕ ИЗЦЯЛО НА ПРАВАТА И ЗАДЪЛЖЕНИЯТА ПО ПРЕДОСТАВЕНА КОНЦЕСИЯ ЗА ДОБИВ НА ПОДЗЕМНИ БОГАТСТВА – СТРОИТЕЛНИ МАТЕРИАЛИ – ДОЛОМИТИ, ОТ НАХОДИЩЕ „СТУДЕНА“, УЧАСТЪК „МАГСТРОЙ“, РАЗПОЛОЖЕНО В ЗЕМЛИЩАТА НА С. СТУДЕНА И С. ВИТОШКО, ОБЩИНА ПЕРНИК, ОБЛАСТ ПЕРНИК.  Внася: министърът на енергетиката 16. ПРОЕКТ НА РЕШЕНИЕ ЗА ОДОБРЯВАНЕ ПРОЕКТ НА ЗАКОН ЗА ПРЕБРОЯВАНЕ НА ЗЕМЕДЕЛСКИТЕ СТОПАНСТВА В РЕПУБЛИКА БЪЛГАРИЯ ПРЕЗ 2020 Г.  Внася: министърът на земеделието, храните и горите АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.01.29", "title": " Вижте какво ще решава Министерският съвет утре, 30 януари 2019"}
{"url": "https://trud.bg/%d0%bd%d0%b5%d0%b9%d0%bc%d0%b0%d1%80-%d0%bc%d0%be%d0%b6%d0%b5-%d0%b4%d0%b0-%d0%bf%d1%80%d0%be%d0%bf%d1%83%d1%81%d0%bd%d0%b5-%d1%86%d0%b5%d0%bb%d0%b8%d1%8f-%d1%81%d0%b5%d0%b7%d0%be%d0%bd/", "text": "Мегазвездата Неймар може да пропусне целия сезон на своя тим ПСЖ. Стара контузия на бразилеца в петата метатарсална кост се е възобновила и го вади от терените за поне месец. Лекарите на френския шампион препоръчали футболистът да се оперира задължително. Интервенция обаче би извадила Неймар до края на сезона. В ПСЖ и националния тким на Бразилия не искат и да чуят за подобно нещо. Преди година играчът получи същата травма, само че в края на февруари и се завърна на терена в началото на юни. По тази причина и треньорът на ПСЖ Томас Тухел, и селекционерът на “селесао” Тите предпочитат алтернативно лечение. „Посетих Неймар, но нищо няма да казвам – каза треньорът на Бразилия. – Нека първо лекарите преценят кое ще е най-доброто решение и тогава ще говорим. Притеснени сме и разбирам тревогата на всички, но да не коментираме хипотези. Томас Тухел е тъжен, като мен. Загрижени сме за състоянието на Неймар“.  От ПСЖ и щаба на Бразилия продължават да пазят мълчание и не коментират официално какво е състоянието на Неймар. Първоначалната информация, че той ще се завърне в игра в средата на февруари със сигурност пропада.", "date": "2019.01.29", "title": " Неймар може да пропусне целия сезон"}
{"url": "https://trud.bg/%d1%81%d0%bb%d0%b0%d0%b3%d0%b0%d1%82-%d1%87%d0%b0%d0%b4%d1%8a%d1%80-%d0%bd%d0%b0%d0%b4-%d1%81%d0%b8%d0%b2%d0%b8%d1%8f-%d1%81%d0%b5%d0%ba%d1%82%d0%be%d1%80/", "text": "Без банкова гаранция за регистрация на бензиностанция Чадър над сивата икономика. Така председателят на Българска петролна и газова асоциация Валентин Златев описа предложението за отлагане на закона за горивата. След дълги и ожесточени дебати депутатите от парламентарната Комисия за наблюдение на приходните агенции и борба със сивата икономика решиха да отложат с до шест месеца само наредбата за регистрация на търговците на горива. Но така законът, който влезе в сила на 28 януари, реално не може да се прилага. След колко време наредбата ще бъде приета не е ясно. “Дирекция има, има и назначени хора, а наредбата за законопроекта ми е на бюрото. Ако не бяха внесени промени в закона между първо и второ четене, които обаче уреждат проблемите на бизнеса, нямаше да има такова забавяне”, коментира министърът на икономиката Емил Караниколов. По думите му до месец ще е готов регистърът на фирмите, търгуващи с горива. “Създавате тежък казус и реално искате да отмените преследването на нарушителите в нашия бранш. В никакъв случай не може да възприемем отлагане на влязъл в сила закон”, коментира Златев по време на дебатите преди окончателното гласуване на текстовете. При регистрация на бензиностанциите да не се изисква банкова гаранция от 20 хил. лв., гласят приетите от комисията промени в закона. Облекчават се и правилата за зареждане на техниката в мините и строителните машини, каквито искания имаше от страна на бизнеса. В страната има 4000 легални бензиностанции, каза председателят на комисията Емил Димитров. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.01.29", "title": " Слагат чадър над сивия сектор\t\t\t"}
{"url": "https://trud.bg/%d1%84%d0%be%d0%bd%d0%b4%d0%b0%d1%86%d0%b8%d1%8f-%d0%b5%d1%81%d1%82%d0%b5%d1%80-%d0%b4%d0%b5-%d0%bf%d0%be%d0%bc%d0%b5%d1%80%d0%b8-%d0%b4%d0%b0%d1%80%d0%b8-%d0%b1%d0%be%d0%bb%d0%bd%d0%b8%d1%87%d0%bd/", "text": "Дарение от общо 46 легла направи Фондация Естер де Помери за болнични заведения в Благоевград, съобщиха от общината. 30 легла от тях бяха дарени за нуждите на СБАЛО „Св.Мина“, а останалите 16, предназначени за бебета, за Акушеро–гинекологично отделение към МБАЛ – Благоевград. В Благоевград пристигнаха още станция уши-нос-гърло, както и много други болнични консумативи. Разпределението на леглата е по предложение на кмета д-р Атанас Камбитов. Дарението се осъществява със съдействието и чрез организацията на общинския съветник Гергана Муртова от групата в ОбС „Заедно за Благоевград“. Това е 129-тият подобен дарителски акт от швейцарската фондация, направено за България. Към момента Фондацията е подпомогнала редица лечебни заведения в България. Транспортната фирма Wittwer Bulgaria, пренасяща леглата, също подкрепя каузата, като поема разходи по превозването им. Контеса Естер де Помери, председател на Фондацията, е родена в Берн, Швейцария. Тя завършва в университетите в Берн и Париж. Във Франция учи археология, а в родната си страна-акушерство. Естер говори няколко езика- английски, немски, италиански, френски. Участва в множество фондации, организации, дейности, подпомагащи хората. Община Благоевград изказва искрените си благодарности към Фондация Естер де Помери и транспортната фирма за Благородната кауза. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.01.29", "title": " Фондация Естер де Помери дари болнични легла за нуждите на СБАЛО „Св. Мина“ и МБАЛ – Благоевград"}
{"url": "https://trud.bg/%d0%b3%d0%b0%d1%80%d0%b4%d0%be%d0%b2%d0%b5-%d0%bd%d0%b0-%d1%81%d1%82%d0%b0%d0%b9%d0%ba%d0%be%d0%b2-%d1%81%d0%b8%d0%bd-%d0%b3%d0%be-%d1%82%d1%8a%d1%80%d1%81%d1%8f%d1%82-%d0%b2-%d0%bc%d0%b2%d1%80-%d0%b1/", "text": "Телохранителите на Стайко Стайков, водени от адвокат, тази сутринт се опитали да влязат при него в МВР болница. Полицаи и служители на съдебна охрана ги спрели, без да се стига до скандали и разправии. 29-годишният син на алкохолния бос Миню Стайков бе преместен в МВР болница от “Пирогов”, където постъпи в понеделник заради съмнения, че има мозъчно сътресение. Тогава той се оплака, че е бил отвлечен и пребит от маскирани като полицаи, които го упоявали. Доста професионално на вена на ръката му бил сложен абокат за преливане на лекарства, а на главата му имало превързана. Стайков-син бе издирван 5 месеца от МВР и Интерпол за участие в организирана престъпна група на баща му Миню, вуйчо му Белун Хазърбасанов и сина на кмета на Карнобат. Обвинението му бе повдигнато задочно, а веднага след потвърждаване на самоличността му, спецпрокуратурата му наложи 72-часово задържане под стража в МВР болница. Дебеловратите мъже и адвокатът, които дошли да го търсят, казали че се притесняват да не се влошило състоянието му. Искали или да го върнат вкъщи, или те да се заемат с опазването му, но не били допуснати да влязат. От охраната и персонала им обяснили не само, че Стайко е задържан, а и че в момента в София е обявена грипна епидемия и достъпът до лежащо болните е спрян. Според таксиметровият шофьор Венци Ковачев, който в неделя вечерта карал Стайко от софийски мол до дома му в кв. “Бояна”, младият мъж бил “без никакви признаци за страх или притеснение”. Бил добре облечен и носел маска за грип. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com      ", "date": "2019.01.29", "title": " Гардове на Стайков-син го търсят в МВР болница (обзор)\t\t\t"}
{"url": "https://trud.bg/%d0%b1%d0%be%d1%80%d0%b8%d1%81%d0%be%d0%b2-%d0%bd%d0%b0%d0%bf%d1%8a%d0%bb%d0%bd%d0%b8%d1%85%d0%bc%d0%b5-%d0%b2%d0%b2%d1%81-%d1%81-%d1%82%d1%80%d0%b0%d0%bd%d1%81%d0%bf%d0%be%d1%80%d1%82%d0%bd%d0%b0/", "text": "Техниката ставала само за бягане Радев обвинил правителството, че прави далавера с Тръмп “От една година се занимаваме само с изтребители, а не се занимаваме с доходи и с това, което ще гарантира на хората по-добър просперитет”. Това заяви премиерът Бойко Борисов на годишната среща на бизнеса с правителството. Премиерът коментира и обвиненията, които отправи президента Румен Радев за самолетите F-16: “Да обвиниш българското правителство, че прави далавера с Тръмп? Възможно ли е? Не е възможно”. Борисов бе категоричен, че “по-прозрачна процедура от това, да вкараш решението за самолетите да се вземе от НС, няма”. Той обвини БСП, които “десетилетия наред лъгаха хората, че ще купуват самолети”,но вместо това “военновъздушните сили се напълниха с транспортна техника” за милиарди”. В България крадецът вика дръжте крадеца. 12 кугъра, пантери, спартани, милиарди и нямат вътре една пушчица, едно патронче. Само за бягане стават – да се изнесе генералният щаб и всички управляващи бързо при война. Нито една съпротивителна единица”, каза премиерът. “Да ми кажеш, че сме заплаха за демокрацията, при положение, че два пъти им нося оставката. Така че не се притеснявайте – инстинктът на хората е най-верен и ще ни заведе в правилната посока”, заяви още премиерът, в отговор на критиките на БСП. Той бе категоричен, че на изборите ще проличи отношението на хората към партиите. “Убеден съм, че ще има хора, които ще заложат пари срещу нас. Може да излязат и банкери срещу нас, но ние сме длъжни да правим правилните неща, пък да става каквото ще”, заяви министър-председателят.” Ако искат режим да направят, ние искаме демокрация”, подчерта той. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com          ", "date": "2019.01.29", "title": " Борисов: Напълнихме ВВС с транспортна техника (обзор)\t\t\t"}
{"url": "https://trud.bg/%d0%b2%d0%b8%d0%b6%d1%82%d0%b5-%d0%b0%d0%ba%d1%86%d0%b5%d0%bd%d1%82%d0%b8%d1%82%d0%b5-%d0%b2-%d0%b1%d1%80%d0%be%d1%8f-%d0%bd%d0%b0-%d0%b2%d0%b5%d1%81%d1%82%d0%bd%d0%b8%d0%ba-%d1%82%d1%80%d1%83-331/", "text": "Усещането за корупция – най-силно в България Страната ни се нарежда на 77-о място в класация от 180 държави в индекса на „Трансперънси интернешънъл” за 2018 г.       Залутан в илюзии и чужди схеми Президентът Радев се изказа не навреме и не на място, ако е срещу ЕС, да си го каже. Идеята за нов политически проект вероятно ще се окаже свързана с фонд „Движение“ на Стив Банън в САЩ – коментар на д-р Илия Илиев.             Лондон въвежда визи за европейци При Брекзит без сделка британското правителство ще прекрати възможно най-бързо свободното движение на хора. Тереза Мей ще търси нови преговори с ЕС.         За Европа или за партиите? По-малко от четири месеца остават до изборите – анализ на Владимир Костов.         Консуматорският дух стана матрица за пребиваване на този свят Нормално е всеки да вярва в своя си Бог, но не е нормално в XXI век да се воюва за това, казва Румен Ралчев, Велик приор на Ордена на рицарите тамплиери в България, в интервю за „Труд“.           Наркозата на писането Силует на Здравка Евтимова.               Първият цигански конгрес от 1905 г. Високият форум събра мургавия елит на България – „Легенди и истини в българската история“ от Росен Тахов. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.01.29", "title": " Вижте акцентите в броя на вестник „Труд“ в сряда, 30 януари 2019"}
{"url": "https://trud.bg/%d0%b2-%d0%b1%d1%83%d1%80%d0%b3%d0%b0%d1%81-%d1%81%d0%b5-%d0%bf%d1%80%d0%be%d0%b2%d0%b5%d0%b4%d0%b5-%d0%bf%d1%80%d0%b5%d0%b2%d0%b0%d0%bd%d1%82%d0%b8%d0%b2%d0%bd%d0%be%d1%82%d0%be-%d0%bf%d0%be%d0%bb/", "text": "„Видовете насилие, начините за разпознаването и възможностите за преодоляването им” бе основната тема на превантивното полицейско занимание, проведено днес от обединяващия инспектор „Детска педагогическа стая” към ОДМВР – Бургас – Веселина Тодорова и психолога в център „Вселена” – Пламен Бакалов. В заниманието се включиха близо 50 ученици от 11-ти клас на Руската гимназия, през очите на които двамата специалисти се опитаха да пречупят, физическото, психическото и сексуалното насилие. Не на последно място широко бе отразен и онлайн-тормоза, който в последните месеци е нараснал неимоверно. Инспектор Тодорова представи реални случаи от своята практика, наблягайки на факта, че не се касае само за архивни дела, а за живи случаи, всеки от който оставя своите белези върху подрастващия. Психологът Пламен Бакалов запозна младежите с работата на центъра за подпомагане на жертви на сексуално насилие „Вселена”, открит през 2016 год. в резултат на съвместен пилотен проект между Областна администрация, Общините Бургас и Созопол, Районна и Окръжна прокуратури – Бургас, ОДМВР – Бургас, УМБАЛ – Бургас и Сдружение „Асоциация Деметра”. Целите на център „Вселена” – осигуряване на медицинска помощ, кризисно консултиране и подпомагане разследването в случаите на сексуално насилие също бяха представени по подходящ начин пред учениците. Множеството въпроси, свързани със сексуалната експлоатация, както и начините за преодоляването й, намериха отговор, чрез директния контакт с двамата специалисти. Планирано бе провеждането и на повторни срещи в редуциран състав / младежи и девойки/, на които в детайли, съобразено с пола и възрастта, да се разгледат теми, свързани със сексуалните посегателства и онлайн-тормоза. Насилието в мрежата, както и рисковете, които виртуалния свят крие, бе тема и на превантивното полицейско занимание, проведено с шестокласници от училище „Елин Пелин”, осъществено по покана на Читалище „Св. Св. Кирил и Методий 1985” – к-с „Меден Рудник”. Инспекторът по превенция Цветелина Рандева в детайли запозна учениците с липсата на анонимност в интернет, проследимостта на връзките, създаването на фалшиви профили в социалните мрежи и кражбата на лични данни. Засегнати бяха и възможностите уебсайтовете и социалните медии да се превърнат в инструменти за масово и безконтролно публикуване на генерирано от потребителите съдържание от всякакъв вид, което е предназначено за обществено потребление, както и криптирането на данни на потребителите и искането на откуп за отключването им, кибератаките, осъществявани от домакински уреди и „умни къщи”, ползването на виртуални валути, рискови мобилни приложения и др. Инспектор Рандева подчерта, че кражбата на информация е сериозна заплаха, тъй като може да доведе до кражба на идентичността в интернет – в този случай крадецът се представя за своята жертва и по този начин безнаказано извършва престъпления / в реалното и във виртуалното пространство/. От изключително значение е прилагането на настройките за поверителност от младежите, както и ограничаване на споделената от тях лична информация, тъй като по този начин те няма да станат лесна жертва на различни видове зловреден софтуер, който директно да открадне или изтегли данните без знанието на подрастващите. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.01.29", "title": " В Бургас се проведе превантивното полицейско занимание, наречено „Видовете насилие, начините за разпознаването и възможностите за преодоляването им”"}
{"url": "https://trud.bg/%d0%b2%d0%b5%d0%bd%d0%b5%d1%86%d1%83%d0%b5%d0%bb%d0%b0-%d0%bf%d0%be%d0%b4-us-%d1%84%d0%b8%d0%bd%d0%b0%d0%bd%d1%81%d0%be%d0%b2%d0%b0-%d0%b1%d0%bb%d0%be%d0%ba%d0%b0%d0%b4%d0%b0/", "text": "САЩ наложиха санкции на държавната петролна компания на Венецуела PDVSA, лишавайки страната от ключови приходи, предаде Би Би Си. “Продължаваме да разкриваме корупцията на Николас Мадуро и неговите приближени и нашите действия означават, че те повече няма да могат да си присвояват активи на венецуелския народ”, заяви на пресконференция в Белия дом съветникът по националната сигурност Джон Болтън. И обясни, че със санкциите се блокират активи на PDVSA за 7 млрд. долара, “плюс над 11 млрд. долара от износ на петрол в течение на следващата една година”. PDVSA е на практика единственият източник на приходи за бюджета на Венецуела и осигурява 95% от валутните приходи в страната. 41% от износа на компанията е за САЩ. Русия смята санкциите срещу PDVSA за незаконна, “с нищо неприкрита намеса”, заяви говорителят на Кремъл Дмитрий Песков. А външният министър Сергей Лавров посочи, че “Вашингтон и най-близките му съюзници открито са поели курс към сваляне на законните власти в Каракас”.    ", "date": "2019.01.29", "title": " Венецуела под US финансова блокада\t\t\t"}
{"url": "https://trud.bg/%d0%bc%d0%b5%d0%b9-%d0%b8%d1%81%d0%ba%d0%b0-%d0%b4%d0%b0-%d0%bf%d1%80%d0%b5%d0%b4%d0%be%d0%b3%d0%be%d0%b2%d0%be%d1%80%d0%b8-%d1%81%d0%bf%d0%be%d1%80%d0%b0%d0%b7%d1%83%d0%bc%d0%b5%d0%bd%d0%b8%d0%b5/", "text": "Британският премиер Тереза Мей иска да „отвори отново“ споразумението за развод с ЕС, което тя договори с Брюксел в края на ноември. Това заяви неин говорител, чието име не се съобщава, предаде Франс прес.  „Великобритания продължава да вярва, че е изцяло в неин интерес да си тръгне от ЕС със споразумение, но ние трябва да имаме споразумение, което е подкрепяно от Британския парламент. Това налага някои промени в договореното споразумение за напускане“, каза говорителят. По-рано днес пред министрите си Тереза Мей каза, че „ще са необходими юридически промени на клаузата за предпазния механизъм“, за да може споразумението да бъде подкрепено от Камарата на общините. Тя визира разпоредбата в споразумението за Брекзит за предпазния механизъм, целящ да избегне връщането на физическа граница на остров Ирландия, между Северна Ирландия и Република Ирландия.  „Това означава отваряне отново на договора за Брекзит“, каза говорителят на Мей. Той допълни, че въпреки малкото време, което остава до 29 март, страната е решена да излезе от ЕС на тази дата, както е предвидено. Брюксел изключва обаче предоговаряне на споразумението с цел внасяне на промени в него. По този въпрос говорителят на Мей каза, че „посланието на европейските лидери е ясно. Те искат излизане със споразумение и разбират, че това е в интерес на ЕС, както и на Великобритания“. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2019.01.29", "title": " Мей иска да предоговори споразумението за Брекзит"}
