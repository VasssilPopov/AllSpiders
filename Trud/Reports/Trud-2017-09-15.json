{"url": "https://trud.bg/%d0%b2%d1%8a%d0%b7%d1%81%d1%82%d0%b0%d0%bd%d0%be%d0%b2%d0%b8%d1%85%d0%b0-22-%d0%ba%d0%bc-%d0%b3%d0%be%d1%80%d1%81%d0%ba%d0%b8-%d0%bf%d1%8a%d1%82%d0%b8%d1%89%d0%b0/", "text": "Повече от 22 километра горски пътища са били възстановили през последните няколко седмици от Държавно горско стопанство-Шумен. Половината от тях се намират на територията на Природен парк „Шуменско плато“. Реновирането на горските пътища се извърша със средства на стопанството, като 1 км струва между 300 и 800 лева. От ДГС-Шумен припомнят, че в горските територии е забранено движението на спортни мотори и АТВ. Щети на горските пътища нанасят и джиповете с висока проходимост. По-добрата проходимост на пътищата, от друга страна, създава условия за влизане на повече нарушители в гората. От ДГС-Шумен призовават гражданите да подават сигналите за нарушения на телефон 112. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.09.15", "title": " Възстановиха 22 км горски пътища"}
{"url": "https://trud.bg/%d0%bb%d0%be%d0%bd%d0%b4%d0%be%d0%bd%d1%81%d0%ba%d0%b0%d1%82%d0%b0-%d0%bf%d0%be%d0%bb%d0%b8%d1%86%d0%b8%d1%8f-%d1%80%d0%b0%d0%b7%d0%b3%d0%bb%d0%b5%d0%b6%d0%b4%d0%b0-%d0%b5%d0%ba%d1%81%d0%bf%d0%bb/", "text": "Британската полиция е потвърдила, че разглежда   в Западен Лондон като терористичен акт. Това написа в туитър кметът на Лондон Садик Хан. „Осъждаме тези отвратителни хора, които се опитват да използват терора, за да ни навредят и да унищожат начина ни на живот“, заявява кметът на града. „Лондон много пъти е доказвал, че никога няма да се уплашим или да бъдем победени от тероризма“, казва още кметът. Най-малко 17 са пострадалите от взрива, повечето с изгаряния по лицето и ръцете. Междувременно стана ясно, че лондонската полиция е открила втора, неизбухнала бомба в метрото я обезврежда.       АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.09.15", "title": " Лондонската полиция разглежда експлозията в метрото като терористичен акт\t\t\t"}
{"url": "https://trud.bg/%d1%81%d0%b8%d0%bd%d0%b4%d0%b8%d0%ba%d0%b0%d1%82%d0%b8%d1%82%d0%b5-%d0%b2%d1%8a%d0%b2-%d0%b2%d0%bc%d0%b7-%d1%81%d0%be%d0%bf%d0%be%d1%82-%d0%b8%d0%b7%d0%bb%d1%8f%d0%b7%d0%be%d1%85%d0%b0-%d0%bd%d0%b0/", "text": "Синдикатите във ВМЗ-Сопот излязоха на митинг в подкрепа на политиката на правителството към държавните дружества от Военно-промишления комплекс. Работниците от ВМЗ-Сопот се обявиха категорично срещу посредниците, които стоят на изхода и входа и точат предприятието. „ВМЗ е страхотно работещо предприятие“. Това заяви председателят на „Подкрепа“ Димитър Атанасов. Според синдикатите посредниците като „Емко“ само ще върнат ВМЗ-Сопот там, където беше преди години – предприятие, борещо се за оцеляване, информира Стана работещо и печелившо предприятие, което трябва да функционира без посредници. Ако посредниците бъдат премахнати, печалбата ще се увеличи, ще се подобрят условията на труд и ще се повишат заплатите, допълват те. Предприятието има лиценз за търговия на оръжия и боеприпаси, проявява се интерес към продукцията, 4600 работници работят в предприятието с високи заплати, подчертават още синдикатите. „800-900 лева взима един работник, трябва да гоним 1400-1500 лева, които са напълно постижими при този темп на работа“, заяви служител във ВМЗ-Сопот. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.09.15", "title": " ВМЗ-Сопот на митинг в подкрепа на политиката на правителството\t\t\t"}
{"url": "https://trud.bg/%d0%bd%d1%8f%d0%bc%d0%b0-%d0%be%d0%bf%d0%b0%d1%81%d0%bd%d0%be%d1%81%d1%82-%d0%b7%d0%b0-%d1%85%d0%be%d1%80%d0%b0%d1%82%d0%b0-%d1%8f%d0%bb%d0%b8-%d1%8f%d0%b9%d1%86%d0%b0-%d1%81-%d1%84%d0%b8%d0%bf%d1%80/", "text": "Няма опасност за здравето на хората, консумирали яйцата със завишени нива на фипронил, увери пред  ветеринарният лекар на двете ферми, в които вчера бяха открити нарушения – Ивайло Къдрев. По думите му, проверките по случая продължават и днес, като все още не е ясен първоизточника, от който е тръгнало замърсяването с фипромил на яйцата. Той е категоричен още, че при дезинфекцията на животните не са използвани забранени препарати по нерегламентирани начини. На този етап от двете фирми категорично отказват да коментират и версията за умишлен саботаж, докато проверките не приключат.", "date": "2017.09.15", "title": " Няма опасност за хората, яли яйца с фипронил, твърдят от фирмите нарушителки"}
{"url": "https://trud.bg/%d0%bc%d1%8a%d0%b6-%d0%b2%d1%8a%d0%be%d1%80%d1%8a%d0%b6%d0%b5%d0%bd-%d1%81-%d0%bd%d0%be%d0%b6-%d0%bd%d0%b0%d0%bf%d0%b0%d0%b4%d0%bd%d0%b0-%d0%b2%d0%be%d0%b5%d0%bd%d0%b5%d0%bd-%d0%b2%d1%8a%d0%b2/", "text": "Мъж, въоръжен с нож, нападна френски военен, който патрулирал в центъра на Париж, предадоха световните агенции. Нападението е извършено на метростанция „Шатле“ в 06:30 ч. местно време. Военният реагирал бързо и нападателят бил обезвреден и задържан. Няма ранени. Полицейски източник съобщава, че нападателят е споменал Аллах. „Мъжът беше възпрепятстван и благодарение на това никой не беше ранен“, казва източник на разследването, пише Дейли мейл.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.09.15", "title": " Мъж, въоръжен с нож, нападна военен във Франция\t\t\t"}
{"url": "https://trud.bg/%d1%81%d0%b5%d1%80%d0%b8%d0%be%d0%b7%d0%b5%d0%bd-%d1%80%d1%8a%d1%81%d1%82-%d0%b2-%d1%81%d1%8a%d0%b1%d0%b8%d1%80%d0%b0%d0%b5%d0%bc%d0%be%d1%81%d1%82%d1%82%d0%b0-%d0%bd%d0%b0-%d0%bf%d1%80%d0%b8%d1%85/", "text": "Пловдив става все по-забележителна туристическа дестинация и желана среда за бизнес в сферата на туризма. Видимо е увеличен потокът от чуждестранни туристи, които се разхождат по Главната улица, посещават забележителностите и музеите в Стария град или се забавляват в заведенията. Все повече физически и юридически лица проявяват интерес и инвестират в ресторантьорството и хотелиерството. Качеството на предлаганите услуги в туризма е на ниво и това дава основание за разпознаване на Пловдив като привлекателна туристическа дестинация и добра бизнес среда през последните години. В резултат на всичко това както бизнесът , така и местната власт отчитат ръст в постъпленията от туризъм. Приходите за хотелиерите за периода януари-август 2017 г. са с над 6% повече в сравнение с първите 8 месеца на 2016 г. Приходите от туристически данък в общинската хазна до 31 август пък надхвърлят 250 000 лева, което е с 8 % повече от тези за същия период на 2016 г. Постъпленията от събрания данък от реализирани нощувки е 72 % от общия бюджет на Годишната програма за развитие на туризма през 2017 г. За осемте месеца на 2017 г. сериозно увеличение има и на средствата, събирани от такси за категоризиране на туристическите обекти в Пловдив – техният размер е с 45 % повече от събраните за същия период на 2016 г. Събраните общо средства от туристически данък и такси за категоризиране за периода януари-август 2017 г. са с ръст от 15 % в сравнение с тези за 2016 г. Експертите в общинско предприятие „Туризъм” предвиждат през септември и октомври да има още по-голямо увеличение на приходите в Общината от туризъм заради многобройните културни и събитийни прояви, които предстои да се проведат в Града на тепетата. Сред тях са Празниците на Стария град, 9-ата международна среща по туризъм, Панаирът на занаятите, Нощ Пловдив и всички други концерти, спектакли, фестивали от програмата на Есенния салон на изкуствата, които ще привлекат хиляди български и чуждестранни туристи и специалисти в бранша. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.09.15", "title": " Сериозен ръст в събираемостта на приходите от туризъм отчете Община Пловдив"}
{"url": "https://trud.bg/%d0%b3%d0%be%d1%81%d1%82-%d0%bd%d0%b0%d0%bf%d0%b0%d0%b4%d0%bd%d0%b0-%d0%b4%d0%be%d0%bc%d0%b0%d0%ba%d0%b8%d0%bd-%d1%82%d0%be%d0%b9-%d0%bf%d1%8a%d0%ba-%d0%b3%d0%be-%d0%bf%d1%80%d0%be%d1%81%d1%82%d1%80/", "text": "Пиянски запой на приятели преминал в разправия с бой и приключил с прострелване на госта. Сблъсъкът между 62-годишния Н.Н. и приятелят му Н.М. (30 г.), който му отишъл на гости, е станал към 3 часа в петък в разградското село Беловец. По данни на полицията двамата мъже употребили големи количества алкохол и се скарали. По-младият се нахвърлил върху авера си с юмруци и ритници. Домакинът пък измъкнал незаконен пистолет „Браунинг” и стрелял. Улучил госта в лявата част на гръдния кош. Раненият мъж е откаран в болницата и настанен за лечение в интензивния сектор с временна опасност за живота. Стрелецът пък е задържан. При друг инцидент, със сбиване, бил отхапана част от малкия пръст на ръката на мъж. Разправията станала към 23 часа в четвъртък. 29-годишен М.И. от село Балкански отхапал парченце от пръстта на 27-годишния Н.Т. от село Осенец, когато се сбили пред хранителен магазин в Балкански. Пострадалият е прегледан в болница и  освободен за домашно лечение. По случая е заведено досъдебно производство.  ", "date": "2017.09.15", "title": " Гост нападна домакин, той пък го простреля\t\t\t"}
{"url": "https://trud.bg/%d0%ba%d0%be%d0%bb%d0%b0-%d0%b1%d0%bb%d0%b8%d0%ba%d0%bd%d0%b0-%d0%be%d1%82-%d1%84%d0%be%d0%bd%d1%82%d0%b0%d0%bd%d0%b0-%d0%bf%d1%80%d0%b5%d0%b4-%d0%be%d0%b1%d1%89%d0%b8%d0%bd%d0%b0-%d0%bf%d0%bb%d0%be/", "text": "Кола бликна в петък сутринта от фонтана с пеликаните на площад „Стефан Стамболов” пред Община Пловдив. Оказа се обаче, че това не е своеобразен подарък на градската управа под тепетата за първия учебен ден на малчуганите, а реализация на проект на авангардния американски артист Майк Буше с 90 000 литра от кафявата на цвят газирана безалкохолна напитка. Той е в Пловдив за участие в 13-ого издание на Нощта на музеите и галериите и екстравагантното му творчество ще бъде представено в галерия „Сариев”.  Според изкуствоведите Майк Буше е творец, за когото не съществуват никакви бариери и ограничения, когато реши да реализира някое свое хрумване или проект. „Планирам го отдавна и сега го правя в Пловдив. Да плуваш в огромни количества газирана напитка или да видиш отражението си в нея ме вълнува дълго време. 100 000 литра имаше в проекта ми в Калифорния, тук ще бъде почти същото – 90 000 литра. Много се вълнувам, защото хората тук се интересуват и имат отношение към изкуството – нещо, което съм виждал на много малко места по света”, коментира ексцентрикът от Щатите.", "date": "2017.09.15", "title": " Кола бликна от фонтана пред Община Пловдив"}
{"url": "https://trud.bg/%d0%b1%d0%b0%d0%bd%d0%b4%d0%b8%d1%82%d0%b8-%d0%b7%d0%b0%d0%b4%d0%b8%d0%b3%d0%bd%d0%b0%d1%85%d0%b0-%d0%bd%d0%b0%d0%b4-20-000-%d0%bb%d0%b2-%d0%be%d1%82-%d0%bf%d0%bb%d0%be%d0%b2%d0%b4%d0%b8%d0%b2%d1%81/", "text": "Служители на „Криминална полиция” и Трето РУ на МВР-Пловдив издирват извършителите на обир от местния офис на веригата казина „Империя”, при който са задигнати над 20 000 лв. след разбиване на металния сейф, където са били парите. Обирът е извършен в нощта на четвъртък срещу петък, а бандитите вероятно са имали информация от вътрешен човек, че в касата има по-голяма сума от обикновено, тъй като предстои изплащане на печалба от 90 000 лв. от обявената преди 2 седмици томбола. Офисът се е намирал в квартал „Кършиака”, но извън сградата на казино „Империя” на улица „Васил Левски”, което е едно от четирите от същата верига в града под тепетата. Криминалистите работят по различни версии и събират записите от охранителните камери в района на офиса на казиното, което се намира в близост до Трето РУ на МВР-Пловдив.", "date": "2017.09.15", "title": " Бандити задигнаха над 20 000 лв. от пловдивския офис на веригата казина „Империя”"}
{"url": "https://trud.bg/%d1%81%d0%bb%d0%b0%d0%b2%d0%b8-%d1%82%d1%80%d0%b8%d1%84%d0%be%d0%bd%d0%be%d0%b2-%d1%80%d0%b5%d1%84%d0%b5%d1%80%d0%b5%d0%bd%d0%b4%d1%83%d0%bc%d1%8a%d1%82-%d0%bf%d1%80%d0%be%d0%b4%d1%8a%d0%bb%d0%b6/", "text": "Отворено писмо на Слави Трифонов разпространи екипът на „Шоуто на Слави“. Трифонов обявява, че започва от днес да търси „талантливи, квалифицирани и морални българи“, които да заменят настоящата „некомпетентната и арогантна“ политическа класа. Пълният текст на писмото: Уважаеми съотечественици, доказателствата за некадърността и неморалността на сегашната политическа класа са постоянни. За съжаление бих казал – ежедневни. Тъжна, тъжна, тъжна работа. Постоянната демонстрация на некомпетентност и арогантност, от страна на политическата класа са основателен повод, а пък има три милиона и половина основателни причини, да заявя следното: Референдумът продължава и това продължение неминуемо ще доведе до отвоюване от страна на народа на гражданските му права. Ние от инициативния комитет смятаме, че хората, които представляват държавата, родината и нас самите, не притежават нито необходимия капацитет, нито необходимите качества, нито необходимия морал за да бъдат наречени политици и държавници. Но това не означава, че няма такива българи. И в България, и по света със сигурност има талантливи, квалифицирани и морални българи, които могат да управляват нашата страна и да ни измъкнат от тази 27-годишна каша. И аз ви гарантирам, че ще направя всичко възможно и започвам от днес да търся такива българи. Ще ги намеря. Ще ви ги представя. И вие сами ще решите дали искате тези българи да заместят сегашната политическа класа.  Защото няма такава държава, но има такъв народ. Слави Трифонов", "date": "2017.09.15", "title": " Слави Трифонов: Референдумът продължава, защото няма такава държава, но има такъв народ\t\t\t"}
{"url": "https://trud.bg/15-000-%d0%bd%d0%b0-%d1%83%d1%87%d0%b8%d0%bb%d0%b8%d1%89%d0%b5-%d0%b2-%d1%88%d1%83%d0%bc%d0%b5%d0%bd%d1%81%d0%ba%d0%be/", "text": "Близо 15 000 ученици влязоха в класните стаи на 66 училища в Шуменско в петък. От тях 1380 са първолаците в цялата област, а в най-голямата община Шумен за първи път на училище тръгнаха 769 момичета и момчета. Всички получиха брошури за безопасно пресичане на улиците и пълна пътна безопасност. Полезните листовки са по идея на шуменската полиция, а са издадени с помощта на фирма „Алкомет“. Много атрактивен първи урок имаха първолаците в НУ“Илия Р.Блъсков“ в Шумен, в чийто двор веднага след тържеството паркира патрулка и автомобила на състезателя Христо Манолов. Децата имаха възможност да се качат и в двете коли, и да чуят как трябва да се пазят на пътя, и какви правила са длъжни да спазват шофьорите. Градоначалникът на Шумен Любомир Христов зарадва първокласниците на първия учебен ден с книга подарък на Валери Петров “Меко казано”. Двойна беше радостта на кмета, защото в петък изпрати и внучката си Мария Кристиянова в първи клас в Трето основно училище „Димитър Благоев“ в града. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.09.15", "title": " 15 000 на училище в Шуменско"}
{"url": "https://trud.bg/%d0%b2%d0%b8%d1%86%d0%b5%d0%bf%d1%80%d0%b5%d0%b7%d0%b8%d0%b4%d0%b5%d0%bd%d1%82%d1%8a%d1%82-%d0%b9%d0%be%d1%82%d0%be%d0%b2%d0%b0-%d1%83%d1%87%d0%b8%d1%82%d0%b5%d0%bb%d0%b8%d1%82%d0%b5-%d0%b7%d0%b0/", "text": "Учителите заслужават огромния авторитет, който имат в българското общество, но българските политици и българската държава са им длъжници. С тези думи вицепрезидентът Илияна Йотова се обърна към колектива на СУ „Христо Ботев” в гр. Враца, където откри новата учебна година. „Не е важно само да има 15% повишение на заплатите и то не навсякъде, и то не сигурно, важно е най-накрая като държавници да разберем, че няма по-важен приоритет за нашата страна от българското образование. Когато всички го проумеем и статутът на учителите ще бъде различен, и бъдещето на България ще бъде различно”, заяви българският вицепрезидент. По думите на Илияна Йотова учителите заслужават да бъдат оценявани, а не ругани, заслужават да бъдат в центъра на всяка една политика, а не на дъното на социалната стълбица, защото ролята им в израстването на българските деца е огромна. Вицепрезидентът се обърна и към българските родители. „Нашата роля на родители днес е още по-отговорна, трябва заедно с учителите да следим зорко какво правят и как растат децата ни, защото светът около нас стана тревожен. От интернет страниците до училищния живот – агресията, която заля българските деца, е страшна и нашата задача е не само да създаваме добри условия за учене, но и да ги предпазваме и възпитаваме”, каза Илияна Йотова. Вицепрезидентът отправи най-сърдечни поздравления към най-малките, тези, които за първи път прекрачват училищния праг. „Зад училищната врата ви чакат много тайнства и чудеса и всеки ден, когато отгръщате страниците на учебниците, ще ставате все по-знаещи хора”, посочи Илияна Йотова. На абитуриентите пожела, в които и университети да отидат, каквато и професия да изберат, винаги да помнят първото си училище, където за първи път са се срещнали със знанието. След края на тържествената програма за първия учебен ден вицепрезидентът разгледа специализираните кабинети в училищната сграда. СУ „Христо Ботев” е училище с богата история и традиции и е най-старото светско училище в Северозападна България. По повод откриване на новата учебна година вицепрезидентът гостува и на тържеството на детска градина „Единство творчество красота” в гр. Враца, където откри нова спортна площадка", "date": "2017.09.15", "title": " Вицепрезидентът Йотова: Учителите заслужават огромния си авторитет, политиците и държавата са им длъжници"}
{"url": "https://trud.bg/%d0%ba%d0%bc%d0%b5%d1%82%d1%8a%d1%82-%d0%bd%d0%b0-%d1%82%d1%8a%d1%80%d0%bd%d0%be%d0%b2%d0%be-%d1%81%d0%b5-%d0%bf%d1%80%d0%b8%d1%82%d0%b5%d1%87%d0%b5-%d0%bd%d0%b0-%d0%bf%d0%be%d0%bc%d0%be%d1%89-%d0%bd/", "text": "Кметът на Велико Търново Даниел Панов се притече на помощ на припаднала ученичка. Инцидентът с момичето стана в двора на СУ „Емилиян Станев”, минути преди официалното откриване на учебната година. По същото време градоначалникът беше в учебното заведение, за да приветства учениците и педагогическия колектив за старта на учебната година. След като забеляза случилото се, Панов заедно с шефа на общинския отдел „Връзки с обществеността” Веселин Нинчев веднага се спуснаха и изнесоха момичето извън строя до пристигането на линейка. Най-вероятно силното вълнение и емоциите, свързани с школския звънец, са провокирали ситуацията, предполагат присъстващите на тържеството.", "date": "2017.09.15", "title": " Кметът на Търново се притече на помощ на припаднала ученичка"}
{"url": "https://trud.bg/%d0%b1%d0%b8%d0%ba-%d0%bd%d0%b0%d0%bf%d0%b0%d0%b4%d0%bd%d0%b0-%d0%be%d0%b2%d1%87%d0%b0%d1%80-%d0%b8-%d0%bf%d0%be%d1%82%d1%80%d0%be%d1%88%d0%b8-%d1%80%d0%b5%d0%b1%d1%80%d0%b0%d1%82%d0%b0-%d0%bc%d1%83/", "text": "Бик от преминаващо стадо нападнал овчар, хвърлил го на земята и потрошил ребрата му. Инцидентът е станал в землището на село Острово, Разградско, към 14 часа в четвъртък. 29-годишен Ф.С. преминавал със стадото си крави и бик край мъж, който пасял овце. Внезапно бикът се отклонил и нападнал овчаря Р.С. (55г.), като хвърлил мъжа на земята. Пострадалият е откаран в болницата в Разград. Там установили, че има 5 счупени ребра. Раненият е приет за лечение в интензивния сектор и има временна опасност за живота му.", "date": "2017.09.15", "title": " Бик нападна овчар и потроши ребрата му"}
{"url": "https://trud.bg/%d1%88%d0%ba%d0%be%d0%bb%d1%81%d0%ba%d0%b8%d1%8f%d1%82-%d0%b7%d0%b2%d1%8a%d0%bd%d0%b5%d1%86-%d1%81%d1%8a%d0%b1%d1%80%d0%b0-830-%d1%83%d1%87%d0%b5%d0%bd%d0%b8%d1%86%d0%b8-%d0%b2-%d0%be%d0%b1%d1%89/", "text": "Първият учебен ден бе истински празник за ученици, учители и родители в петте училища в община Елена и в детските градини. Школският звънец събра близо 830 ученици. Представители на общината и общински съветници участваха в тържествата по случай откриването на новата учебна година и връчиха поздравителен адрес от кмета инж. Дилян Млъзев и председателя на Общинския съвет Стоян Златев.  85 първокласници получиха първата си книжка в училище с лично пожелание от еленския кмет да са упорити в преследване на мечтите и уверени в способностите си. От Ротари клуба в града пък подариха на първолаците първите им книги за народните будители и за националните символи на България.  В най-голямото училище – СУ „Иван Момчилов“ , което е член  на Асоциацията на Кеймбридж училищата в България, градоначалникът връчи сертификати на осем ученици от школото за успешно положен изпит по английски език през лятото, за който от тази учебна година училището придобива право да го провежда.  Близо 160 ученици ще пътуват тази учебна година до трите средищни училища – средното и началното в града и основното в Беброво, което е предложено и за защитено. На сесия на ОбС в четвъртък бе одобрен броят на маломерните и слетите паралелки, в които нормалният учебен процес ще се осигурява с допълнителни средства от общинския бюджет.", "date": "2017.09.15", "title": " Школският звънец събра 830 ученици в Община Елена"}
{"url": "https://trud.bg/%d0%bf%d1%80%d0%b5%d0%b4%d1%81%d1%82%d0%b0%d0%b2%d0%b8%d1%82%d0%b5%d0%bb%d0%b8-%d0%bd%d0%b0-%d0%bc%d0%b8%d0%bd%d0%b8%d1%81%d1%82%d0%b5%d1%80%d1%81%d1%82%d0%b2%d0%be%d1%82%d0%be-%d0%bd%d0%b0-%d0%be/", "text": "Четиричленна делегация от щаба на „Мобилна полиция“ на Министерството на обществената сигурност на Социалистическа република Виетнам, предвождана от генерал –лейтенант До Дък Кинх посети Областната  дирекция във Велико Търново.  Гостите се срещнаха с ръководството и обсъдиха въпроси, свързани с противодействието на тероризма, охраната на обществения ред при масови мероприятия и противодействието на силите на реда в случай на ескалация на конфликти.  Директорът старши комисар Димитър Машов, заместник-директорът комисар Христо Христов и началник отдел „Охранителна полиция“ при ОДМВР – Велико Търново комисар Стефан Николов представиха пред гостите структурата на Областната дирекция и организацията на работа по направленията на охранителна, криминална полиция и по линия превенция.  Гостите подариха на старши комисар Машов реплика на символа на Виетнамската държава, взета от голям манастир – светилище във Виетнам, провинция Нам Бин. Той от своя страна им връчи реплика на Света София.  Виетнамската делегация посети и община Велико Търново, където кметът инж. Даниел Панов направи кратка презентация на областния град. Снощи със съдействието на община  Велико Търново гостите се насладиха на аудиовизуалния спектакъл „Звук и светлина“.  Посещението на чуждестранната делегация е в изпълнение на Плана за сътрудничество и обмен на делегации между Министерството на вътрешните работи на Република България и Министерство на обществената сигурност на Социалистическа Република Виетнам.", "date": "2017.09.15", "title": " Представители на Министерството на обществената сигурност на Виетнам обсъждаха антитерористични мерки с полицаи от Търново"}
