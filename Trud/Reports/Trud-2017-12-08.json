{"url": "https://trud.bg/%d0%b1%d0%be%d1%80%d0%b8%d1%81%d0%be%d0%b2-%d0%bf%d1%80%d0%b8%d1%81%d1%82%d0%b8%d0%b3%d0%bd%d0%b0-%d0%b2-%d0%b1%d0%b5%d0%bb%d0%b3%d1%80%d0%b0%d0%b4-%d0%b7%d0%b0-%d1%81%d1%80%d0%b5%d1%89%d0%b0%d1%82/", "text": "Премиерът Бойко Борисов пристигна в Белград, където ще участва в . АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.12.08", "title": " Борисов пристигна в Белград за срещата на Съвета за сътрудничество на високо равнище между Сърбия, България, Гърция и Румъния"}
{"url": "https://trud.bg/%d0%b3%d0%b4%d0%b1%d0%be%d0%bf-%d0%b8-%d0%b6%d0%b0%d0%bd%d0%b4%d0%b0%d1%80%d0%bc%d0%b5%d1%80%d0%b8%d1%8f%d1%82%d0%b0-%d0%b7%d0%b0%d0%b4%d1%8a%d1%80%d0%b6%d0%b0%d1%85%d0%b0-%d0%bf%d1%80%d0%b5%d0%b4/", "text": "Мащабна акция на ГДБОП и жандармерията се провежда в Радомир. Градът е блокиран от полицията, съобщи  . Задържани са много хора, за които се смята, че са част от престъпна група, занимаващи се с продажба на дрога. Жители на града разказват, че при някои от арестите се е стигнало до преследване между задържаните и полицията. Към момента няма официална информация от МВР за акцията. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.12.08", "title": " ГДБОП и жандармерията задържаха предполагаеми търговци на дрога в Радомир"}
{"url": "https://trud.bg/%d0%ba%d0%be%d0%bb%d0%b5%d0%b4%d0%bd%d0%b8%d1%8f%d1%82-%d0%b1%d0%bb%d0%b0%d0%b3%d0%be%d1%82%d0%b2%d0%be%d1%80%d0%b8%d1%82%d0%b5%d0%bb%d0%b5%d0%bd-%d0%b1%d0%b0%d0%bb-%d0%bd%d0%b0-%d0%ba%d0%bc%d0%b5/", "text": "Обновяване на две детски площадки във Велико Търново ще започне със средствата, събрани по време на Коледния благотворителен бал на кмета Даниел Панов. Нови катерушки, люлки, пързалки и други съоръжения за игра съвсем скоро ще радват малчуганите в детските градини „Слънце“ и „Първи юни“. Това бе каузата на голямото благотворително събитие, събрало повече 340 гости. Представителите на бизнеса и обществениците отново се доказаха като съпричастни и солидарни с всяка инициатива, а каузата на бала бе напълно изпълнена. Цялата набрана сума достигна 29 022 лева и бе отчетена пред нотариус. Част от тези средства са и 12 600 лева от Коледния благотворителен бал през 2015 г. Тогава каузата бе стартиране на кампания за ново виенско колело. Решено бе сумата да бъде вложена в двете детски площадки, тъй като инвестицията е за малчуганите във Велико Търново, а проектът за атракциона може да бъде финансиран от Европа. С допълнителната подкрепа на бизнеса ще бъдат осигурени и необходимите над сумата от 29 022 лева средства. Това ще позволи пълното обновяване на двете площадки. Даниел Панов благодари на многобройните гости, отзовали се на благотворителната инициатива и дарили лични средства. Той изказа признателност на клубовете „Лайънс Царевец”, „Лайънс Велико Търново – Арбанаси”, „Св. Патриарх Евтимий”, „Зонта” и „Ротари”, които имаха много важна роля за организацията и провеждането на голямото събитие. Даниел Панов подчерта високата висока гражданска активност на бизнеса, голямата ролята на благодетелите за просперитета на Велико Търново и важната подкрепа, която оказват за проектите и каузите. „Велико Търново е единственият град в Централна Северна България с позитивен прираст. Все повече млади хора избират да останат тук, да създадат семейства, да се реализират професионално, да развиват бизнес. Благодаря ви, че подкрепихте нашата инициатива – тя е насочена към децата, а именно те са бъдещето на Велико Търново. С вашата подкрепа и с реализацията на проектите ни за образователна инфраструктура, съвсем скоро всички детски градини ще имат нови детски площадки и дворове за пример“. „Благодаря ви, че сме заедно и че сме единни, за да бъде Велико Търново все по-добър град за живеене, образование, кариера, бизнес, туризъм. Това наистина се случва. Заедно успяваме и заедно водим Старата столица напред“, обърна се Даниел Панов към гостите. Той пожела на всички присъстващи да щастливи коледни и новогодишни празници. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.12.08", "title": " Коледният благотворителен бал на кмета на Велико Търново събра средства за две нови детски площадки"}
{"url": "https://trud.bg/%d0%bf%d0%be%d1%82%d1%8a%d1%80%d0%bf%d0%b5%d0%b2%d1%88%d0%b8%d1%8f%d1%82-%d0%ba%d0%be%d1%81%d1%82%d0%b0%d0%b4%d0%b8%d0%bd-%d0%ba%d0%be%d1%81%d1%82%d0%b0%d0%b4%d0%b8%d0%bd%d0%be%d0%b2-%d0%b7%d0%b0/", "text": "“Това вече не е цирк, а позор. За всеки стана ясно, че  , за да бъде справедливо, трябва да се гледа в чужбина, поради простата причина, че когато начело на държавата стои такъв човек, българският съд очевидно няма възможност да упражнява своите правомощия”. Това коментира пред “Труд” потърпевшият Костадин Костадинов. Обвинителят Виолета Радева от Окръжна прокуратура бе лаконична: “Защитата като представи мотивите на Софийски градски съд по делото срещу съдия Светлозар Георгиев, забрави да посочи тези на Софийския апелативен съд за използването на СРС. Категорично не отговаря на истината, че аз съм подала сигнал за използване на СРС, това е разработка на ДАНС”. Както писа “Труд”, предишният съдия по делото “Марешки” Светлозар Георгиев, бе разследван и оправдан на две инстанции за опит да склони прокурор Здравка Задгорска да прекрати дело срещу негов приятел. По време на делото стана ясно, че е бил записван със СРС по подозрения, свързани с корупция по делото срещу Марешки. Най-доволен от развитието по делото срещу него изглеждаше самият Марешки, който каза: “Единственият начин да бъда осъден е, ако съдия по делото стане прокурор Радева. Към това се стремят. Тези хора – противниците ми, нямат интерес да се решава казусът, искат да ми се върти името и те да стават популярни покрай мен”, заключи варненският политик. Марешки е със свален имунитет и по разследване за изнудване и заплахи на конкуренти в аптекарския бизнес. През юли от Специализираното звено “Антикорупция” му повдигна обвинение, заедно с още двама депутати от групата му. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.12.08", "title": " Потърпевшият Костадин Костадинов за делото срещу Марешки: Това вече не е цирк, а позор\t\t\t"}
{"url": "https://trud.bg/%d1%80%d1%83%d0%bc%d0%b5%d0%bd-%d1%80%d0%b0%d0%b4%d0%b5%d0%b2-%d0%b8-%d0%b4%d0%b5%d1%86%d0%b0%d1%82%d0%b0-%d0%bd%d0%b0-%d0%b1%d1%8a%d0%bb%d0%b3%d0%b0%d1%80%d1%81%d0%ba%d0%b0%d1%82%d0%b0/", "text": "Днес президентът Румен Радев, неговата съпруга Десислава Радева и децата, подпомогнати от благотворителната инициатива „Българската Коледа“, украсиха коледната елха на „Дондуков“ 2. „Коледата ни зарежда с много доброта. Дава ни много вяра и надежда, носи ни мечти. Мечти във всяко едно детско сърце. Най-искрено Ви пожелавам да бъдете здрави и още по-добри, да имате усмивки по лицата си, които да сияят както елхата, която украсихте“, с тези думи държавният глава приветства децата, техните родители и лекарите от детски клиники, които присъстваха на церемонията. Участие в коледното тържество взеха актьорите Юлиан Вергов, Владимир Пенев, Владимир Карамазов, куклената актриса Слава Рачева и малките изпълнители на вокална група „Бон-Бон“.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.12.08", "title": " Румен Радев и децата на „Българската Коледа“ украсиха коледната елха в президентската институция"}
{"url": "https://trud.bg/%d0%be%d0%b1%d0%bb%d0%b0%d1%81%d1%82%d0%bd%d0%b0%d1%82%d0%b0-%d1%83%d0%bf%d1%80%d0%b0%d0%b2%d0%b0-%d0%b8-%d0%bf%d0%be%d0%bb%d0%b8%d1%86%d0%b8%d1%8f%d1%82%d0%b0-%d0%b2-%d0%bf%d0%bb%d0%be%d0%b2%d0%b4/", "text": "Сигнали и информация за възникнали бедствени ситуации и затруднения при придвижване по пътните артерии в Пловдивския регион по време на зимния сезон ще се приемат на няколко денонощни телефона в Областната администрация и Областната дирекция на МВР. Това бе уточнено на проведена среща в сградата на полицията по инициатива на нейния директор старши комисар Атанас Илков и областния управител Здравко Димитров, на която присъстваха представители на общо 23 фирми, ангажирани със зимното поддържане и снегопочистване на републиканската пътна мрежа, уличната мрежа в населените места и общинските пътища в областта. По време на разговорите отново бе подчертана необходимостта от добрата и бърза координация и комуникация между различните институции и общата им отговорност за гарантиране сигурността на хората и недопускане на пътни инциденти при тежки метеорологични условия. В тази връзка в дежурните части на всички полицейски подразделения са предоставени координати за взаимодействие със съответните длъжностни лица от снегопочистващи фирми към общините. От страна на Областната дирекция на МВР бе потвърдена готовност полицейски екипи да се намесват своевременно в подпомагане на движението на МПС-та, а при нужда – да бъдат затваряни пътни отсечки до приключване работата на снегопочистващите машини. Участниците в срещата се обединиха около извода, че за по-добър ефект на превантивната дейност при започване на снеговалеж няма да се изчаква определено натрупване на снежна маса, а пътищата веднага ще се насипват със сол и разчистват с наличната техника. В оперативната дежурна част на Областна дирекция на МВР-Пловдив денонощно могат да бъдат подавани сигнали за възникнали катастрофи, аварийно-спасителни дейности и бедствени ситуации на телефони: 032/632 210, 032/932 232; 032/932 324. Същата възможност е предоставена и от Областната администрация в Пловдив на телефонните линии с номера 032/ 605 550 и 0878 198 425. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.12.08", "title": " Областната управа и полицията в Пловдив с денонощни телефони за бедствени ситуации по време на зимния сезон"}
{"url": "https://trud.bg/%d0%bf%d0%b0%d0%bb%d0%b5%d1%81%d1%82%d0%b8%d0%bd%d1%81%d0%ba%d0%b8-%d0%bf%d1%80%d0%be%d1%82%d0%b5%d1%81%d1%82%d0%b8-%d0%b2-%d0%b4%d0%b5%d0%bd%d1%8f-%d0%bd%d0%b0-%d0%b3%d0%bd%d0%b5%d0%b2%d0%b0/", "text": " Хиляди палестинци излязоха на протести срещу решението на US президента Доналд Тръмп да признае Ерусалим за столица на Израел, след като към техния “ден на гнева” се присъединиха демонстранти в Индонезия, Малайзия, Тунис, Турция и други държави, предаде Ройтерс. Въпреки очакваните безредици израелските власти разрешиха петъчната молитва в джамията “Ал Акса” в Стария град на Ерусалим, след която възникнаха сблъсъци между палестинци и силите за сигурност. До вчера бе съобщено за два смъртни случая в разгара на протестите в палестинските територии, както и за 31 ранени. Жители на Западния бряг за втори пореден ден замерваха с камъни израелски войници, които отговориха със сълзотворен газ. Високоговорителите на джамиите в ивицата Газа също призоваха за протест, след като ислямисткото движение “Хамас” повтори призива си за нова интифада “до освобождаването на Ерусалим и Палестина”. Управляващата палестинска партия “Фатах” на президента Махмуд Абас обяви, че US вицепрезидента Майк Пенс не е желан гост в Рамала. Пенс има планирана визита в Израел и палестинските територии по-късно този месец. В същото време Белият дом потвърди, че Тръмп е поканил Абас на среща идните седмици, когато палестинският лидер ще е във Вашингтон за медицински процедури. Междувременно турският президент Реджеп Ердоган и папа Франциск се съгласиха в телефонен разговор, че всякакви опит за промяна в статута на Ерусалим трябва да бъдат избегнати. Държавният глава на Турция звънна и на руския си колега Владимир Путин, като двамата изразиха дълбоко безпокойство от решението на Тръмп за Ерусалим. Вчера пресслужбата на Кремъл съобщи, че Путин ще посети Турция в понеделник за разговори с Ердоган по двустранни въпроси и ситуацията в Близкия изток и Сирия.", "date": "2017.12.08", "title": " Палестински протести в “Деня на гнева” (обзор)"}
{"url": "https://trud.bg/%d1%83%d1%87%d0%b5%d0%bd%d0%b8%d0%ba-%d0%b8%d0%b7%d0%bf%d0%b8-300-%d0%bc%d0%bb-%d1%80%d0%b0%d0%ba%d0%b8%d1%8f-%d0%b7%d0%b0%d1%80%d0%b0%d0%b4%d0%b8-%d0%be%d0%b1%d0%bb%d0%be%d0%b3-%d0%b2%d0%b7%d0%b5/", "text": "Деветокласник изпил 300 милилитра домашна ракия и се строполил на земята. Веднага след безумната си постъпка е бил откаран в болницата. Инцидентът е станал в петък, в Гимназията по туризъм в Бургас. В голямото междучасие, двама от съучениците на момчето се похвалили, че носят домашна ракия, 61 градусова. Обзаложили се, че не може да изпие количеството на екс и предложили да опита. Момчето се съгласило. Изпило алкохола и моментално започнало да повръща, строполило се на земята и съучениците му изпаднали в паника. Преподаватели от училището, щом разбрали какво става, откарали момчето в болницата. След като лекарите направили промивка на стомаха му, в петък следобед то вече си беше у дома. „Аз съм в отпуск, но от колегите разбрах какво се е случило. Предстои случаят да бъде разгледан. Според мен, ученикът е бил подтикнат от друг ученик. Става дума за облог. Ще има санкции“, каза пред „Труд“ директорката на гимназията Павлина Михайлова-Градишка. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.12.08", "title": " Ученик изпи 300 мл ракия заради облог, взеха го в болницата"}
{"url": "https://trud.bg/%d0%b7%d0%b0%d0%bf%d0%be%d1%87%d0%bd%d0%b0-%d0%b8%d0%b7%d0%b2%d1%8a%d0%bd%d1%80%d0%b5%d0%b4%d0%bd%d0%be%d1%82%d0%be-%d0%b7%d0%b0%d1%81%d0%b5%d0%b4%d0%b0%d0%bd%d0%b8%d0%b5-%d0%bd%d0%b0-%d1%81%d1%8a/", "text": "Съветът за Сигурност на ООН започна извънредно заседание, на което ще бъде обсъдена създалата се в Ерусалим ситуация, след като американският президент  , предаде АФП. ООН е „изключително обезпокоена от рисковете от ескалация на насилието“ след решението на президента на САЩ Доналд Тръмп да признае едностранно Ерусалим за столица на Израел, заяви днес специалният координатор на световната организация за близкоизточния мирен процес Николай Младенов, цитиран от Ройтерс. Той говори чрез видеоконферентна връзка от Ерусалим на извънредно заседание на Съвета за сигурност в Ню Йорк, посветено на въпроса. „От 6 до 8 декември са обявени „три дни на гнева“, припомни Младенов и предупреди, че това поражда риск от провокиране на „религиозен радикализъм“. Специалният координатор на ООН за мирния процес в Близкия изток призова лидерите в целия свят да „покажат мъдрост“, за да възстановят спокойствието в региона. Извънредното заседание на Съвета за сигурност бе свикано по искане на Великобритания, Франция, Швеция, Боливия, Уругвай, Италия, Сенегал и Египет, отбелязва Ройтерс.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.12.08", "title": " Започна извънредното заседание на Съвета за Сигурност на ООН заради кризата около Ерусалим"}
{"url": "https://trud.bg/%d0%bf%d0%bb%d0%be%d0%b2%d0%b4%d0%b8%d0%b2-2019-%d0%bf%d1%80%d0%b5%d0%b4%d1%81%d1%82%d0%b0%d0%b2%d1%8f-%d0%bc%d0%b0%d1%89%d0%b0%d0%b1%d0%bd%d0%b0-%d0%b0%d0%bd%d1%82%d0%be%d0%bb%d0%be/", "text": "20 авторски текста в 10 културни теми, над 150 архивни фотографии и произведения на изкуството, запечатани в 300 страници на три езика, представя общинска фондация „Пловдив 2019“ в бутиковата антология „България и Румъния – 10 години в Европейския Съюз.“ Ексклузивният тираж на изданието е 500 броя. Много или малко са 10 години, осъзнали ли сме се като европейци за този период и какво означава всъщност това в динамичния геополитически пейзаж днес? Тези са едни от въпросите, на които дават пресечна точка в изданието организаторите от двете европейски столици на културата – Пловдив 2019 и Тимишоара 2021. Двете столици на културата обединиха усилия през последните месеци в контекста на културните процеси, протичащи в двете държави – членки след включването им в голямото европейско семейство през 2007 година. Редактор на изданието от българска страна е Димитър Стоянович – историк, главен редактор на списание L’Europeo и водещ на „Денят започва с Култура“ по БНТ1. Съдържанието е символично разделено на – 10 години – 10 автора – 10 области на творчеството и културата от всяка страна. „Културната промяна вече е в ход и нейните белези са навсякъде около нас. Театрите са пълни, книжарниците се множат, снимат се български филми. Появява се видима градска култура, процъфтява младежкият субкултурен живот“, въвежда в темите текстът на известния културен антрополог Харалан Александров. В тези първи редове от книгата можем да намерим и основната провокация за осъществяване на този мащабен проект – динамичното развитие на културата е факт и Европейска столица на културата е важен международен двигател за остойностяване на това развитие. В архитектурата, дизайна, визуалните изкуства, редом с киното, театъра, литературата, фотографията и книгоиздаването, ще открием имената на авторите Анета Василева, Лидия Манолова, Лъчезар Бояджиев, Геновева Димитрова, Явор Гърдев, Владимир Зарев, Лиляна Караджова, Светлозар Желев. Ретроспекция, анализ, личен опит и активно участие в процесите преди и след 2007 година, са вплели авторите в своите фрагменти в антологията, с дискретно поднесена доза позитивизъм и поглед в бъдещето. Медиите също са намерили свое обособено място в специалното издание с особената гледна точка на Георги Лозанов за процесите в четвъртата власт в последното десетилетие. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.12.08", "title": " „Пловдив 2019“ представя мащабна антология за 10-годишнината на България и Румъния в ЕС"}
{"url": "https://trud.bg/%d0%b5%d1%80%d0%b4%d0%be%d0%b3%d0%b0%d0%bd-%d1%81%d0%b5-%d1%81%d1%80%d0%b5%d1%89%d0%bd%d0%b0-%d1%81-%d1%82%d1%83%d1%80%d1%81%d0%ba%d0%be%d1%82%d0%be-%d0%bc%d0%b0%d0%bb%d1%86%d0%b8%d0%bd%d1%81%d1%82/", "text": "Турският президент Реджеп Тайип Ердоган посети Северозападна част на Гърция, където се срещна с турското малцинство и ги нарече сънародници. В Комотини Ердоган участва в петъчната молитва. В района живеят около 150 000 етнически турци. В Комотини се проведе и протест срещу визитата на турския държавен глава, но до сблъсъци не се стигна. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.12.08", "title": " Ердоган се срещна с турското малцинство в Комотини"}
{"url": "https://trud.bg/%d0%b2-%d1%85%d0%b8%d1%82%d1%80%d0%b8%d0%bd%d0%be-%d0%b6%d0%b8%d0%b2%d0%be%d1%82%d1%8a%d1%82-%d1%81%d0%b5-%d0%b7%d0%b0%d0%b2%d1%80%d1%8a%d1%89%d0%b0/", "text": "Животът поне на 1000 души у нас се дели на две – преди и след адската експлозия в шуменското село Хитрино. И така е вече цяла година. От 5:37 часа на 10 декември 2016 г., когато влакова композиция дерайлира, последва теч на пропилен, адски взрив и пожар, които сринаха половината село и погубиха 7 души. А покрай тези хиляда жители на Хитрино, оцелели под отломките на къщи и горящи покриви, има поне още толкова – хората, които ги спасяваха в безпрецедента акция у нас и никога няма да забравят страшните дни. Вече цяла година в Хитрино хората заличават следите от трагедията, ремонтират и строят през сълзи. До седмица, на 17 декември, ключовете на новопростроени къщи ще получат и първите новодомци. Общо 24 бяха сринатите домове, негодни за живеене. Камарата на строителите в България първа подаде ръка на хитринчани и започна да гради 10 жилища, дарение от фирми. От управляващата партия ГЕРБ също са заделили средства за една къща. В последните дни майстори трескаво довършват последни детайли по красивите домове, които се извисяват край жп линията. Строителната камара ще реши кои къщи са готови напълно, за да въведе новодомците, казва кметът на Хитрино Нуридин Исмаил. С нетърпение очаква новия си дом Шенай Ахмедова, която загуби син и съпруг (виж доплънително каре) в трагичния ден. Жилището на двете сестри Севги (13 г.) и Рейхане (23 г.) Рагуб, които останаха без родители, също е възстановено напълно. До тяхното се издига красив дом, в който ще живее фамилията на фризьорката Невим Хасан. Тя оцеля, но беше на път да загуби зрението си. И за семейството на Георги Марков, който изкара цял месец в кома, има готова къща. В напреднала фаза са и домовете, които се строят с пари от държавата (общо 13 жилища), отпуснати за социални нужди. Много от тях са изкарани до покрив, имат дограма, а в студа майсторите ще работят вътре по довършителни дейности. Затова догодина ще бъде новодомка Маргарита Жекова (60 г.) – жената, която издържа най-дълго на фургон. Тази зима ще кара при сина в Шумен и при дъщеря си в Силистра. Щастлива е, вече е купила част от обзавеждането. Умува как ще подреди двете спални и дневната, мечтае пак за старото спокойствие. Над 60 покрива на къщи вече са ремонтирани, остават тези с по-малки повреди, казва кметът Нуридин Исмаил. Отдавна са сменени всички дограми и врати в селото. Всички решения за обезщетения на пострадалите са вземани от Обществен съвет, създаден от местни хора. В Хитрино стягат и голям курбан на 17 декември за здравето на всички и за това никога повече у нас да не се случват такива трагедии. Както е по традиция, ще бъдат отслужени християнски и мюсюлмански ритуал от владика и мюфтия, ще има жертвено теле, коч и риба във времето на пости. Поканени са премиерът Бойко Борисов, който беше с хитринчани още в първите часове на трагедията и после бе провъзгласен за почетен жител на Хитрино, ексминистърът на вътрешните работи Румяна Бъчварова, още бивши и настоящи министри. Хитринчани чакат и главен комисар Николай Николов, не са забравали, че той си тръгна от селото последен на единадесетия ден след взрива, когато изнесоха и последната най-опасна цистерна. „Беше трудна година, много ми взе, но съм доволен, че няма необхваната щета в селото“, гарантира кметът. Хитрино ще става все по-хубаво. Обликът, който ще добие в следващата година, когато започнем да реализираме и проектите по еврофондовете, ще задържи хората“, вярва кметът.   „Ние не умряхме, дишаме и ще трябва да продължим…“, казва Шенай Ахмедова, която загуби в ада в Хитрино син и съпруг. В живота й остана само един син Юнуз/22г./ и нито парченце от това, което е имала. Който чете думите й, ще си помисли, че е невероятно силна жена. Не! Тя вече няма сили да плаче, очите й са пресъхнали, държи се на крака с успокоителни. А който слуша историята й, трудно ще спре сълзите си. Влакът дерайлира, излезе от релсите и щастливият семеен живот на Шенай и съпругът й Танер след 22 години заедно. Половината изкарали в къртовски труд в Испания. С едничката цел да си купят къща, да я ремонтират и да оставят нещо на синовете – Юнуз (22 г.) и Дениз (18 г.). През 2007 г. избрали най-прекрасния дом точно до жп линията на централната ул.“Възражане“. „Започнахме ремонти, с Танер никога не сме деляли работата на мъжка и женска. Обичахме се, имахме щастлив живот, работихме, радвахме се на децата, мислехме за тяхното бъдеще“, разказва Шенай и си припомня как всяко евро отивало за дома. Пред 2016 г. вече всичко било идеално, останала да се довърши оградата, купили си два автомобила за тях и за порасналия син. Дениз учил в гимназия в Шумен, Юнуз бил студент в университета. Влакът на 10 декември сложил край на идилията. „Едно бучене ни събуди онази сутрин. Скочихме да видим какво става. Гледаме бяла, гъста мъгла. Минаваме от стая в стая, виждаме искри под влака, разнесе се и силна миризма“, помни всяка подробност Шенай. Бащата казал всички да отиват в коридора. „Нека да застанем тук, да видим какво ще стане“, били последните му думи и само след секунди къщата гръмнала върху тях. „Ей така, както бяхме на един квадрат четиримата. Станах и крещя – Танер, Юнюз, Дениз, но мъжът ми не отговори…“, раказва жената. Големият син се измъкнал изпод колона, започнали да вдигат брат му и баща му. Били заклещени под голяма греда, наоколо само бетонни късове… „Останах без сили, цялата съм в кръв, гледам от тротоара идва огън, живи щяхме да изгорим, почнахме да ги теглим, да ги пренесяме на безопасно място до джамията, за да не умрат в огъня. Дениз ми казва, че му е студено. Виждам изгорялото му лице, говоря му, не искам да издъхне златното ми детенце“, разказва на един дъх Шенай. Минутите изглеждали като вечност, не виждала помощ отникъде. Чула линейка, сестрата се втурнала да помага, пипнала за пулс мъжа й и Шенай с ужас чула „свършил е“. Всичко се залюляло пред очите й, но се качила в линейката с малкия си син. В болницата се молела на всеки в бяла престилка да помогне. „Обещаха ми, превързаха го, щяха да го пращат във Варна за изгарянията, но още същия ден един лекар ме погледна в очите и каза „съжалявам, миличка, той издъхна“. Не е вярно, той ще се върне. На втория ден пак ги питам как е мойто дете и след час те дойдоха с инжекции и психиатър… Много плаках, не ме пуснаха от болницата за погребенията. Сега те лежат в гробището в село Страхилица, а аз съм на квартира в Шумен. Сънувах ги веднъж, детето ми каза „Майко, аз съм добре“. Моля се пак да ги сънувам, само да чуя, че са добре. Много ми липсват, нищо не ме радва, само това, че скоро ще бъда в мой дом, на това място, на което живяхме четиримата щастливи“, казва Шенай. Зарича се, че трябва да продължи да живее заради сина си Юнуз. От ада в Хитрино Майфер Халил (60г.) е с 25% изгаряния по тялото. Къщата й рухнала опожарена, майка й на 94 г. загинала вътре. Чудо е, че тя се е спасила. „Видя ли си дланите, погледна ли си лицето в огледалото, се сещам за този ден. Опърлена съм, ръцете и краката ми са шарени. А винаги ми е било много спокойно край линията, прозорецът ми гледаш на там, през ум не ми е минавало, че влакът може да е опасен“, казва жената. Най-горда била, че най-малкият от тримата й синове станал машинист. Първата й работа, като я изписвали от болница във Варна на 3 януари, била да го помоли да се откаже. Той не се съгласил. Месеци наред жената изкара на квартира в Шумен, сега се завръща в Хитрино. Новата й къща още не е построена, но ще се настани в друга своя, от която е ремонтирала стая. „Тегли ме да се прибера в Хитрино. Но никой не може да ми върне онова време, дори и най-справедливото наказание за виновниците да дойде някой ден“, казва Майфер.   Преди 40 г. животът в Хитрино пак е бил под угроза – влак разлял тонове мазут на същото място по главната улица. Имали огромен късмет, че нямало искра, която да го подпали. След инцидента били мобилизирани принудително много работници от съседните села, говорят архивите на Гражданска защита. Първо уж било за ден, после за седмица ги задължили да идват с работно облекло и инструменти. Никак не им се нравело. А при последната трагедия доброволци от цялата страна напираха да влязат в селото в най-опасните дни, когато обърнати цистерни още заплашваха да гръмнат. Хората с добри сърца едва дочакаха евакуацията да се отмени, за да влязат да помагат, помнят в Хитрино.   Окръжната прокуратура в Шумен предаде на съд 10 месеца след страшната трагедия двамата машинисти на влака Димитър Михнев и Радослав Петков, като единствено виновни. Делото срещу тях е насрочено за 15 януари от 9,30 ч. Обвиняеми са, че при управление на товарен влак са нарушили правилата за движение, уредени в Закона за железопътния транспорт, в Наредба №58 за правилата за техническа експлоатация и по непредпазливост са причинили смъртта на 7 лица и телесни повреди на 14. При наредено влизане в гара Хитрино на 3-ти отклонителен коловоз локомотивният машинист Димитър Михнев не изпълнил указанията на сигнала на предупредителния семафор. При навлизане в гарата управлявал влака със скорост 78 км/ч. и не намалил до 40 км/ч. Вторият машинист Радослав Петков не предприел действия за незабавно спиране на влака, след като Михнев не показал, че управлява безопасно. В резултат последвало дерайлиране и повреждане на вагон-цистерни (пробив в 10-та цистерна), изтекъл пропилен, настъпил взрив и пажар. Разследването е установило, че произшествието не е предизвикано от повреди в жп инфраструктура, в осигурителната техника, от техническа неизправност на подвижния състав или от претоварване. В разследването са участвали 13 следователи от Националната следствена служба. Главният машинист Димитър Михнев е на свобода под гаранция 10 000 лв., а Радослав Петков е с „подписка“. Наложена им е забрана да напускат страната.", "date": "2017.12.08", "title": " В Хитрино животът се завръща\t\t\t"}
{"url": "https://trud.bg/%d0%b4%d0%b0-%d0%bf%d0%be%d1%87%d0%b8%d1%82%d0%b0%d0%bc%d0%b5-%d0%b4%d1%8a%d1%80%d0%b6%d0%b0%d0%b2%d0%bd%d0%be%d1%81%d1%82%d1%82%d0%b0-%d0%bd%d0%b5-%d0%be%d1%81%d0%b2%d0%be%d0%b1%d0%be%d0%b6%d0%b4/", "text": "Наближава 3 март и 140-годишнината от …какво? От Освобождението на България или от възстановяването на българската държавност?  За да стигнем до верния отговор на този въпрос, трябва да припомним събитията, случили се тогава. Кръглите годишнини обикновено се използват от зрелия народ и от зрялата държава, първо, да стегнат редиците си, да укрепят  националната идентичност с купища мероприятия – тържествени събрания, походи, паметници и други. И, второ, да се въздаде благодарност към помогналите за Освобождението на страната. Не зная кой е направил сценария за тези предстоящи чествания на Трети март, но те по принцип винаги са ставали по един и същи начин – и при социализма, и при капитализма. Първата грешка на честването на този голям празник е, че ние отдаваме чест за „Освобождението“ на България. Всеки историк ще каже, че България не е освободена на 3 март. Освободена е само част от нея – Княжество България. Точният термин е друг – на 3-и март ние празнуваме възстановяването на българската държавност. Това, което са направили нашите деди, и тези, които са им помогнали, никак не е малко. Защото в ръцете на българския елит те са дали мощните лостове на държавите, с които те сами вече могат, ако играят правилно, да реализират обединението на всички земи, населени с българи, в рамките на една държава. Те са успели частично. Много  съм против тези, които казват: ама те водиха пет неуспешни войни. Не е вярно, войните бяха успешни, а като резултат българите увеличиха териториите си двойно през 1885 г., а в 1912 г. прибавиха днешните 4 южни окръзи – Благоевградски, Смолянски, Кърджалийски и части от Хасковски и Бургаски окръг. И нека да не плачем, че българският политически елит е бил скапан през тези 140 години. Да не говорим за най-големия му успех, който и аз не знам как са го постигнали. По време на Втората световна война като съюзник на Хитлер ние приключваме войната с териториална придобивка – Южна Добруджа. По време на войната всички страни, особено Унгария и Германия, бяха жестоко орязани. Дори прилично държащата се срещу Русия – Финландия, беше орязана с няколко километра в Карелия и около Санкт Петербург. Сценарият на честванията за Трети март дълги години предвиждаше да каним Русия. По този начин ние казвахме, че „Освобождението“ на България е станало благодарение на руско-турската война. Само и единствено на нея. След това някой се сети, че не е само руската армия (Русия е империя и в нея има много народи), и започнахме да каним и държавните мъже на Полша, Украйна и на Финландия. Това е добре. Но защо не каним държавния глава на Беларус? А на  Казахстан, на Туркменистан, които участват с една дивизия – т.нар. Дива дивизия? Защо не каним Армения, която участва със 117-хилядна армия в Кавказ? Тя е част от руската империя, но тази армия е под командването на арменеца генерал Тергукасов. И когато се врязва в Османската империя, тя причиняват чудовищни загуби на турците. Защо не каним и Грузия? Финландия я каним, защото е имало Финландски полк, участвал в сраженията. Малко известен факт обаче е, че в него само един батальон е бил съставен от финландци. Всички останали батальони (в батальона има 500-1000 войници) са били от руснаци и воини от руската многонационална армия. Затова е хубаво да поправим тази грешка, да се съберат историци и да кажат на кои държави трябва да бъдат поканени държавните глави. За да няма никой обиден и всички да са доволни. Сред участвалите във войната извън Руската империя, е Румъния, която участва с много войници. Само при втория редут те дават 7000 убити. А защо не каним Сърбия? Ние сме недоволни от намесата й в последните седмици на войната. Защото, когато всичко изглеждало свършено, тя на практика откъсва от България области, населени с българи  в Нишко, Поморавието, Сурдулица, Бабушница, Пирот. Румъния също откъсва части от България – Северна Добруджа. Сърбия дава малко убити в тази война, но тя е причина за цялостното разтърсване на проблема две години по-рано, когато обявява едностранно война на Турция през 1876 година, формира дори български доброволчески легион, който се сражава при Гредетин за сърбите, понася тежки загуби на турците. Легионът от Турция – около 2000 души, заминава директно за Плоещ, където формира българското опълчение с други хора. Там е създаден и химна на България „Шуми Марица“. Истинският боен химн на България, с който сме участвали в пет войни в решителни сражения като при Шипка, Дойран и т.н., прозвучава и хвърля българите в атака. При Дойран българите не атакуват с „Йовано, Йованке“, а с „Шуми Марица“. Затова смятам, че трябва да поканим и Сърбия.  Сега стигаме до най-големия проблем: каним Русия и страните, съставлявали част от руската империя. Но защо не каним тези, които взимат политическото решение за възстановяването на българската държава? Защото този акт Русия не може сама да го направи в тази епоха. Да видим защо. Русия, съгласно решенията, взети през 1815 година на конгрес на Великите сили във Виена, организиран от австрийския канцлер Метерлих, се съгласила и подписала документи, че всяка промяна на границите в Европа ще става с консенсус. И най-вече със съгласието на всички Велики сили. Русия обаче веднъж нарушава това споразумение и следва доста неприятна ситуация за нея. Случва се през 1853 година, когато тя атакува Турция и светкавично Великите сили я наказват с една Кримска война, при която постигат победа над Русия. Този случай виси като обица на ухото на империята и никога повече тя не си позволява да действа своеволно. Русия е предупредена, че нейното настъпление на Запад е свършило, че всяко настъпление дори на километър от Варшава и на километър на юг от Дунав ще предизвика общоевропейска война срещу нея. Затова Русия  предварително подписва документи, че в руско-турската война няма да печели територии за империята на юг от Дунав и на запад от Варшава. Дават й картбланш да настъпва в Средна Азия, колкото си иска – из Туркестан (исторически регион в Азия), Таджикистан, Киргизстан и всички останали. Но в Европа – не. Да проследим как се развиват събитията до вземане на политическо решение за освобождение на България. След въстанието в Босна, след Сръбско-турската война и след Априлското въстание на Европа й писва от турските зверства у нас и решава да разкара Турция – ако не териториално от Европа, то поне физически. И затова се свиква Цариградската конференция на упълномощени за това посланици на Великите сили. Тази конференция се свиква през декември 1876 година. Предварително султанът е заплашен, че трябва да се съгласи с всяко решение на Великите сили. И той приема. Точно там покрай всички други въпроси, Великите сили взимат решение България да възстанови своята държавна независимост. Макар и като две държави, но на всички е ясно, че те  все някога ще се обединят. Едната със столица София, другата със столица Велико Търново. Държавите, които участват в това решение на конференцията, са Великобритания, Франция, Германия, Италия, Австрия и Унгария. А някои от тях, като Великобритания, са тайно с Турция. В деня, в който султанът трябва да дойде и да подпише документа, изведнъж загърмяват топове, влиза радостно и усмихнат османски пратеник и заявява: султанът току-що е дарил конституцията на всички народи в империята и затова сега е безсмислено да им дават автономия, независимост и т.н. Поради което Великите сили са унизени, вкл. и Великобритания, в която трябвало да има избори, а това си било било звучен шамар за управляващите там. Британците са жестоко унизени от османския султан и решават, че трябва да има военна екзекуция. т.е. военно изпълнение, на Цариградската конференция. Кой обаче да се навие да изпълни т.нар. екзекуция? Всички дипломатично отказват. Франция и Германия казват: ние тук се гледаме на кръв, френско-пруската война, – няма какво да воюваме. Англичаните пък добавят: Ние имаме флот, но нямаме сухопътна войска (това е вярно), и не можем да воюваме. Австро-Унгария взели да се опасяват, че с толкова много народи ще се разбунтуват унгарци, чехи, хървати, словаци, словенци. Русия ги слуша всички и казва: Ние ще изпълним военната екзекуция срещу Турция. Тогава Великите сили предварително определят условията, за които казах по-горе. Дистанционно за краха на Османската империя във войната помагат и други – американците например превземат остров Кипър, а Австро-Унгария окупира Босна и Херцеговина. Затова, ако трябва да бъдем почтени и да покажем уважение, на честванията по повод 140-годишнината от Трети март догодина, трябва да поканим не само Русия, а и държавните глави на Великобритания, Франция, Германия, Австрия, Унгария, Италия. Това ще бъде добър повод тук да има сбор на държавни глави от цяла Европа или поне на водещите страни в Европа, където ще могат да се решат и някои други въпроси извън нашата прекрасна независимост.", "date": "2017.12.08", "title": " Да почитаме държавността, не Освобождението\t\t\t"}
{"url": "https://trud.bg/%d1%81%d0%bb%d1%83%d1%87%d0%b0%d1%8f%d1%82-%d0%b1%d1%83%d0%bb%d0%b3%d0%b0%d1%80%d1%82%d0%b0%d0%b1%d0%b0%d0%ba-%d0%ba%d0%b0%d1%82%d0%be-%d1%80%d0%b5%d0%b9%d0%b4%d1%8a%d1%80%d1%81%d1%82%d0%b2%d0%be/", "text": "Първо да кажа какво е рейдърство, после ще видим дали има почва в България. Рейдърите са така да ги наречем бизнесмени, които успяват да завземат бизнес, въпреки съпротивата на нейния собственик или основен акционер. Това може да се случи и със съвсем законни средства, но често се върви по ръба на бръснача и отвъд правото. Всъщност в класическото си значение думата означава пиратски курс, нападение. Рейдърите не се задоволяват само с фалшификация на документи, подкупи или приятелства със съдии и олигарси, те шантажират чрез медии и социални мрежи, заплашват и рекетират чрез външни фондации и чужди държави. Трудно може да им се противостои. Да се върнем у нас. Има ли почва за рейдърство? Всъщност като се видят основните похвати на тези икономически групировки, изброени по-горе и се разгледа българския терен, да – категорично у нас има среда за рейдърство. И то в модифициран вариант. Рейдърите у нас са не просто бизнесмени, те са политици с приятели бизнесмени. Може и да не се целят директно в самото дружество или бизнес, те се целят в цяла икономическа или политическа ниша, в цели сектори. Безспорно у нас има бизнес кръгове, стартирали чрез приватизация на държавни предприятия, които са меко казано близки до партии, получават финансиране от чужди държави и фондации, за да формират медийна среда, която често използват за единствена и правилна инстанция. На практика има групи, които ако кажат, че ти си ограбил КТБ, нищо че ти винаги си твърдял и по документи е видно, че нямаш нищо общо с фалита на банката, за разлика от избягалия в чужбина неин собственик, то ти си я ограбил и цялата държава (прокуратура, ДАНС, съд и кой ли не) покровителстват теб, защото ги държиш с една малка флашка с компромати и топят готиния мустакат банкер-меценат. Има групи, които могат да твърдят от сутрин до вечер, че още утре по специален закон от САЩ ще те приберат, защото си корумпиран. Има групи, които ако те нарочат да речем за приятел на главния прокурор, който винаги е лош, ти дори няма да имаш трибуна да се обясниш, че не го познаваш. Има групи, които ако кажат, че не ставаш за председател на някой върховен съд или за член на Висшия съдебен съвет (най-често защото според тях си “човек на Пеевски”), и сто страници концепция да приложиш и на сто въпроса да отговориш, пак няма да си достоен. Има групи, които никога няма да признаят успехите на Георги Колев, под чието ръководство административното правосъдие у нас достигна европейски стандарти, но винаги ще издигнат на пиедестал Лозан Панов, просто така, защото според тях е много приятен и честен, нищо че по-често говори като политик, а не като магистрат. Има групи, които могат да са адвокати на подсъдими за тежки престъпления, могат да са приятели на олигарси, но това не им пречи да са последна инстанция за всичко. Има групи, които са не просто приватизатори на предприятия през демократичния ни преход или техни приятели, те са приватизатори на истината. Това не са групи от 5-6 човека. Това са кръгове от бизнес, медии (множество сайтове и коментатори, т.нар. лидери на мнение), неправителствени организации, работещите в техни дружества и т.н. Те крещят най-силно, техните лозунги са най-честни. А тяхната мрежа е огромна. Заглавието е за Булгартабак, но се сетих за тази тема и за натиска от подобен тип групи към бизнес и държава, покрай темата за АЕЦ Белене. Признавам, не съм ядрен физик или енергетик и не разбирам от технологията за построяване на атомна централа. Но виждам, че в целия свят, дори в съседна Турция, се залага предимно на този тип енергия като гаранция за независимост и за национална сигурност. Това за мен е достатъчен критерий, още повече, като знам, че сегашните ни източници на енергия не са вечни и имат своя експлоатационен срок, чийто край наближава. И винаги ми е било странно шепа всичколози (които разбират от съдебна реформа и международна политика, през лифтове и преброяване на делфини чак до атомна енергетика) от същите кръгове като ревнат против идеята у нас да има атомна централа. И забележете сценария – те винаги обвързват проекта с политици, които са взели едни пари, за да го промотират и затова искат да се строи, с корупция, и с Русия, която така и така си е лоша, нищо, че може инвеститорите да са от Китай например. Но никога не казват какво точно предлагат като алтернатива за момента, в който Козлодуй и ТЕЦ-овете ще спрат да работят. Не ме разбирайте погрешно – не твърдя, че трябва да има АЕЦ Белене в която и да е вариация от доклада на БАН, а само питам защо ние да сме държава без атомна енергетика.Защото напрактика тези кръгове това ми предлагат. И ето, те като едни рейдъри очевидно атакуват този сектор, защото в някой малък зелен джоб имат скрита карта, вероятно друга идея – да купуваме енергия от някой друг. Може би ще я внасяме от САЩ (и сега плащаме солено за американските централи, т.нар. Марици) или техен партньор по избор. И плашат с протести, а ние трябва да се страхуваме от техните протести, но нямаме право да протестираме срещу това, че именно те предават националната ни сигурност и интерес. Сега за Булгартабак. Твърди се от същите кръгове, не просто, че Булгартабак е престъпно приватизиран, въпреки че са платени стотици милиони левове на държавата и са изпълнени всички ангажименти по договора. Твърди се, че той е на Делян Пеевски и че непременно това е лошо. Но ако са рейдъри, вероятно това им е работата. Остава да кажат и какво е тяхното предпочитание – да не е на Пеевски или на Киров разбрахме, но на кой да е? Сигурно скоро ще изплюят камъчето. Най-бруталното според мен обаче е последното твърдение, което директно удря по имиджа на предприятието, респективно го обрича на лоши икономически последици а и преследва още по-голяма цел – да се прокара внушението, че държавата покровителства престъпно приватизирано предприятие, което се занимава с контрабанда и финансира терористи. Казват, има доклад на турските служби, в който се твърди, че по техни думи Булгартабак е замесен в контрабанда, пране на пари и финансиране на терористични организации. Трябва да признаем, че в интернет циркулират статии за екземпляр или да го наречем копие от документ на английски език, в който пише, че цигари от марките на Булгартабак, се намират в Турция под формата на контрабандни стоки. С цялата условност за тежестта на подобен документ. За миг забравям, че тези хора може би са рейдъри и да кажем, че им вярвам. Има такъв, доклад, вътре пише точно това – цигари от марките на Булгартабак се контрабандират в Турция. Добре де, без да съм адвокат на Булгартабак или на собственика й, който и да е той, но с уговорката, че все още съм здравомислещ и свободен юрист, първо – никъде в “доклада” не пише, че ръководството на Булгартабак или самата компания е организатор на контрабандни канали. А всичколозите всъщност точно това твърдят, приписват престъпление. Второ – дори и да го пише, а и да не го пише, каква е гаранцията, че не става дума просто за фалшификати на цигарите на Булгартабак, които вероятно могат да се произведат във всеки български, турскиили европейски хангар? Всички сме чували за цигари на световни марки без бандерол, нима твърдим, че не са имитация, а те си ги произвеждат сами? Въобще, даже да има подобен доклад, той нито е присъда, нито е разследване. По него има предимно въпроси и няма място за констатации.Но у нас, има група хора, които твърдят чрез своите мрежи от медии и коментатори, че именно Булгартабак според тях е организатор на контрабандни канали и финансира тероризъм, и че държавата Турция твърди същото. И ако тази опашата лъжа не е рейдърство, какво е? Не ме разбирайте погрешно (вижте как допускам, че веднага ще ми обърнете думите и ще ми издадете присъда от вашите), но ако има такъв документ редно би било той просто да бъде преведен и разгледан, ако е изпратен от Турция на България, нали така. А не да се катерите по гърба на някого, само защото е голям и ще ви забележат от височината. Не вменявайте задължение на държавните органи да следят и да се ангажират със всеки документ от виртуалното пространство. Но едно ви признавам – с тази клеветническа акция, успяха да ви забележат и да ви отделят твърде много време. И сега, тъй като отдавна е ясно според тях, че аз съм корумпиран и съм човек на Цацаров и Пеевски,все пак да кажа моята истина – аз съм свободен човек, със собствено мнение, не познавам двамата господа, но и не желая да съм част от рейдърите и приватизаторите на истината у нас. Защото приватизаторите на истината не са по-добри от който и да е техен опонент. Знам – това, че все ощесъществуват независими хора е неудобно. Демокрация, какво да я правиш. Но не приемам вашата свободия – да можете да лепите стикери Контрабандтабак и да твърдите, че това предприятие финансира терористи например, но ръководителите и работниците му да не могат да протестират, защото се притесняват, че от вашите глупости, ще си изгубят бизнеса и работата. Вие можете да ме плашите с протести срещу АЕЦ Белене и срещу когото си поискате, но никой друг няма право на протест.Това прелива чашата, сигурно не искате Булгартабак, но искате властта и това е толкова жалко.", "date": "2017.12.08", "title": " Случаят Булгартабак като рейдърство?"}
{"url": "https://trud.bg/%d0%b2-%d1%81%d0%b2%d0%b8%d1%89%d0%be%d0%b2-%d1%80%d0%b5%d0%b0%d0%bb%d0%b8%d0%b7%d0%b8%d1%80%d0%b0%d1%85%d0%b0-%d0%bf%d1%80%d0%be%d0%b5%d0%ba%d1%82-%d0%b7%d0%b0-%d0%b5%d0%bd%d0%b5%d1%80%d0%b3%d0%b8/", "text": "По програма «Красива България», в рамките на проект за въвеждане на мерки за енергийна ефективност в ДГ „Слънчо” – град Свищов се реализира проект на стойност 189 361 лв., от които община Свищов осигури собствено финансиране 110 000 лв. В следствие на ремонтните дейности, в детското заведение беше подменена съществуващата отоплителна система, с котел на пелетно гориво и енергоефективни радиатори, подмяна на ВиК тръби и ремонтни дейности в санитарните помещения. Извършеният ремонт ще има пряко въздействие върху 120 деца и за близо 28 човека педагогически и непедагогически персонал. В най-малката група община Свищов вложи допълнително собствени средства, с които бяха ремонтирани спалното помещение, беше положен паркет на занималнята, подновени мебелите и постелъчното бельо. Директорката на ДГ «Слънчо» Цветана Трифонова и кметът на Свищов прерязаха лентата на обновените зали на най-малката група, а малчуганите ги посрещнаха с организирана забавна програма. На радостното събитие кметът на Свищов беше придружен от зам.-кметът Анелия Димитрова и началник отдел «Образование» Румяна Кузева, които имаха съществен принос за реализиране на обновяването и подобряване на условията в групата. В своето обръщение към родителите Генчо Генчев каза, че всички усилия, които полага общинското ръководство са насочени към създаване на удобство, безопасност и комфорт за децата, педагогическия и непедагогическия персонал, а с реализирането на проекта, ще се осигури модерна, здравословна и функционална образователна инфраструктура, с високо ниво на енергийна ефективност. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.12.08", "title": " В Свищов реализираха проект за енергийна ефективност по програма «Красива България» за близо 190 000 лв."}
{"url": "https://trud.bg/%d0%b0%d0%bb%d0%b5%d0%ba%d1%81%d0%b0%d0%bd%d0%b4%d1%8a%d1%80-%d0%b2%d1%83%d1%87%d0%b8%d1%87-%d0%b2%d1%8a%d1%80%d0%b2%d0%b8%d0%bc-%d0%ba%d1%8a%d0%bc-%d0%b5%d0%b2%d1%80%d0%be%d0%bf%d0%b0-%d0%bd%d0%be/", "text": "Сърбия върви по европейския път, но няма намерение да влиза в НАТО, заяви днес сръбският президент Александър Вучич в интервю за ТАСС преди посещението си в Русия от 18 до 20 декември. „Сърбия се намира на пътя към Европа, но за разлика от другите страни в региона не желае да влиза в НАТО. Ние избрахме пътя на военния неутралитет, неотдавна казах това на лидерите на страните от НАТО в Брюксел, ние не го крием. Сърбия ще запази военния си неутралитет, такава е била и ще бъде политиката на Сърбия“, заяви Вучич. На 4 декември генералният секретар на НАТО Йенс Столтенберг заяви, че не се водят преговори за членство на Сърбия в НАТО. Вучич изтъкна и, че развитието на отношенията между Русия и Сърбия се дължи изцяло на президента Владимир Путин. По думите на държавният глава Сърбия е против санкции срещу Русия и никога не би подкрепила налагането им. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.12.08", "title": " Александър Вучич: Вървим към Европа, но не и към НАТО"}
{"url": "https://trud.bg/%d1%81%d1%82%d0%b0%d1%80%d1%82%d0%b8%d1%80%d0%b0-%d0%bf%d1%8a%d1%80%d0%b2%d0%be%d1%82%d0%be-%d0%b8%d0%b7%d0%b4%d0%b0%d0%bd%d0%b8%d0%b5-%d0%bd%d0%b0-%d0%bd%d0%b0%d0%b9-%d0%bd%d0%be%d0%b2%d0%be%d1%82/", "text": "Заместник-кметът на Пловдив по културата и туризма инж. Александър Държиков откри днес след обед първото издание на най-новото кулинарно шоу – фестивала „Вкусът на Пловдив Коледа 2017”. Този петък и тази събота от 14 до 19 часа на третия етаж в МОЛ Марково тепе изявени пловдивски ресторанти и производители на местни храни и напитки ще демонстрират своята кухня и продукция, шеф готвачи ще покажат изделията си пред очите на посетителите, които ще могат да опитват различните вкусове на пловдивските заведения и производители. Амбицията на организаторите – Сдружение на ресторантьорите и хотелиерите „Тракия“ – Пловдив“ и Регионална занаятчийска камара – Пловдив в партньорство с Община Пловдив, Общинско предприятие „Туризъм“ – Пловдив, МОЛ „Марково тепе“, БХРА, фондация LocalFood.bg и Асоциация на професионалните готвачи – Пловдив, е през следващите години фестивалът да се развива, разширява и дообогатява. Гост – водещ на тазгодишното издание е Иван Звездев, откъдето се ражда и името на събитието – „Иван Звездев и звездни пловдивски ресторанти“. В програмата на представянето са включени и много занимателни игри за публиката и коледни изненади. Ученици от професионалната гимназия по туризъм „Д-р Асен Златаров“ ще асистират на шеф готвачите и производителите на храни. Между звездите на тазгодишното дебютно издание на фестивала са веригата сладкарници „Долче Фелини“ и ресторантите „Хемингуей“, „Торро Гранде“, „Ноте ди вино“ и „Сол и пипер“, носители на големите награди на туристическия бранш за 2017 г. Участват също именити и любими пловдивски заведения като „Одеон“ и „Рая“, Бир стоп – Пловдив, множество производители на сладкарски и хлебни изделия, мед и медни продукти. Всичко се случва на фона на тематични камерни изпълнения на прекрасните момичета от квартет „Класик Вю“ – Пловдив и Девическа хорова формация „Евмолпея“. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.12.08", "title": " Стартира първото издание на най-новото кулинарно шоу – фестивалът „Вкусът на Пловдив”"}
{"url": "https://trud.bg/%d1%80%d1%83%d0%bc%d0%b5%d0%bd-%d1%80%d0%b0%d0%b4%d0%b5%d0%b2-%d0%be%d0%b1%d1%81%d1%8a%d0%b4%d0%b8-%d0%bf%d1%80%d0%b8%d0%be%d1%80%d0%b8%d1%82%d0%b5%d1%82%d0%b8%d1%82%d0%b5-%d0%bd%d0%b0-%d1%81%d1%82/", "text": "Днес на „Дондуков“ 2 президентът Румен Радев се срещна с български представители в Европейския парламент. По време на разговора бяха обсъдени теми, свързани с предстоящото Българско председателство на Съвета на Европейския съюз, политическите приоритети на страната ни като държава членка на ЕС, както и актуални въпроси от европейския дневен ред. „Българските граждани трябва да бъдат ангажирани във формулирането на визиите за бъдеща Европа и да участват в дебатите по европейския дневен ред. Темите, по които работи Европейският парламент, следва да бъдат достояние на българите“, заяви държавният глава Румен Радев пред българските евродепутати от различните политически семейства в Европарламента. Президентът също така насърчи нашите представители в Европейския парламент да работят активно, за да може България да бъде ефективен участник във вземането на решения на европейско ниво, а не само изпълнител на политиките на ЕС. Членовете на ЕП увериха държавния глава, че по отношение на Българското председателство и на ключовите национални каузи, българският парламентарен корпус в Страсбург е постигнал единство и ефективно взаимодействие, независимо от политическата принадлежност на своите представители. Присъединяването на България към Шенгенското пространство, недопускането на дискриминационен подход в рамките на европейските институции спрямо някои държави членки, активното участие в дебата за бъдещето на Еврозоната, предоставянето на европейска перспектива на държавите от региона на Западните Балкани и др., бяха определени по време на срещата като национални приоритети. На срещата беше постигнато съгласие, че Кохезионната политика трябва да бъде запазена като фактор за гарантиране на равни възможности за реализация и развитие на европейските граждани и региони. Пред българските евродепутати държавният глава Румен Радев представи идеята за създаване на научен, образователен и медицински център в София с технология от ЦЕРН, който да бъде част от всеобхватния подход за интеграция на държавите от Балканите. Българските представители в ЕП изразиха подкрепата си за проекта и ще работят за неговата реализация. Акцент на разговора също така беше готовността на българските институции и представителите на страната ни в ЕП да се работи за активизиране на връзките с българските общности в чужбина и разширяването на възможностите за изучаване на български език извън границите на родината. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.12.08", "title": " Румен Радев обсъди приоритетите на страната ни и ЕС с български евродепутати"}
{"url": "https://trud.bg/%d0%bc%d0%bb%d0%b0%d0%b4%d0%b5%d0%bd%d0%be%d0%b2-%d0%b1%d0%b5%d0%bb%d1%87%d0%b5%d0%b2-%d0%b8%d0%bc%d0%b0-%d0%b4%d0%be%d0%b1%d1%80%d0%be-%d0%b1%d1%8a%d0%b4%d0%b5%d1%89%d0%b5/", "text": "Стойчо Младенов, бивш треньор и футболист на ЦСКА, предрече добро бъдеще на наставника на „червените“ Стамен Белчев.  „Концентриран съм изцяло в работата си като треньор на „Кайсар“, но хвърлям поглед и към българското първенство – каза Младенов за „Диема спорт“. – Следя ситуацията и виждам пробуждане в клубовете, които винаги са били водещи – ЦСКА и „Левски“. Първенството върви във възходяща линия. Убеден съм, че Стамен Белчев се справя добре. Знам трудностите, през които преминава и напрежението около него. Желая му успех. Той е достоен колега с добро бъдеще като треньор. И преди, и сега отправям апел към феновете да бъдат единни и обединени около името ЦСКА.“  От „Армията“ пък заявиха, че няма да продават голмайстора Фернандо Каранга или друг футболист през зимата.  „Вярваме, че ако този тим бъде запазен и надграден, можем да постигнем целите си, а именно спечелването на 32-та титла и Купата на България“, съобщиха от клуба след заседание на УС.", "date": "2017.12.08", "title": " Младенов: Белчев има добро бъдеще"}
{"url": "https://trud.bg/%d0%be%d0%b1%d1%89%d0%b8%d0%bd%d0%b0-%d0%bf%d0%bb%d0%be%d0%b2%d0%b4%d0%b8%d0%b2-%d0%b7%d0%b0%d0%bf%d0%be%d1%87%d0%b2%d0%b0-%d0%be%d1%82-11-%d0%b4%d0%b5%d0%ba%d0%b5%d0%bc%d0%b2%d1%80%d0%b8-%d0%b8%d0%b7/", "text": "Община Пловдив започва от 11 декември издаването на разрешителни за таксиметров превоз през 2018 г. , съобщиха от градската управа под тепетата. Редът за получаването му е следният – най-напред се подава заявление в общинско предприятие „Организация и контрол на транспорта”, като документът трябва да е придружен с приложен списък на автомобилите с посочен срок на разрешението от превозвача, който да съответства с платения данък. Към заявлението се прилагат всички изискуеми документи, съгласно чл.24, ал.2 от Наредба 34/1999 г. Разрешителните, посочени в едно заявление, следва да са с един и същи срок, а при различен срок се подават различни заявления. Кандидатите с регистрация извън Община Пловдив следва да представят документ за наличие/липса на задължения за общината, в която са регистрирани. Цената за издаване на разрешение за извършване на таксиметров превоз е 34 лв. Издаването на разрешение за извършване на таксиметров превоз на пътници – за един автомобил при същия превозвач при издадено предходно разрешение за извършване на таксиметров превоз с валидност след 31 декември 2018 г. е безплатно само при първото и второто подаване на заявление за 2018 г., при представени изискуеми документи по чл. 24 ал. 2 от Наредба 34 от 6 декември 1999 г. за таксиметров превоз на пътници и платен данък за таксиметров превоз на пътници. Определеният данък може да бъде платен касово в Дирекция „Местни данъци и такси” и изнесените касови гишета в районните администрации, както и по банков път. При касово заплащане на задълженото лице получава приходна квитанция с посочени в нея данни за автомобили и срок, за който е платен данъкът. Разрешителното за извършване на таксиметров превоз за 2018 г. се получава в срок от 3 работни дни съгласно решение № 504 на ОбС-Пловдив, от 8 декември 2016 г., допълниха от градската управа под тепетата. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.12.08", "title": " Община Пловдив започва от 11 декември издаването на разрешителни за таксиметров превоз за 2018 г."}
{"url": "https://trud.bg/%d0%b4%d0%b5%d1%81%d0%b5%d1%82%d0%ba%d0%b8-%d0%bf%d0%be%d1%81%d1%82%d1%80%d0%b0%d0%b4%d0%b0%d1%85%d0%b0-%d0%bf%d1%80%d0%b8-%d1%81%d0%b1%d0%bb%d1%8a%d1%81%d1%8a%d1%86%d0%b8-%d0%bc%d0%b5%d0%b6%d0%b4/", "text": "Хиляди палестинци излязоха по улиците на Ерусалим и градовете в района на Западния бряг и Ивицата газа, за да протестират срещу решението на САЩ да признае официално Ерусалим за столица на Израел и да премести посолството на САЩ от Тел Авив в града. Решението на Доналд Тръмп предизвика яростта на арабското население на страната. Президентът на Палестинската автономия заяви, че САЩ са загубили ролята си на арбитър в мирния процес в региона. В района на Западния бряг, палестинците се сблъскаха със силите за сигурност на Израел и в резултат от това над 50 души са пострадали, а 16 са хоспитализирани, според местните власти, съобщава катарската телевизия Al Jazeera. Кореспондент на телевизията в столицата на Палестинската автономия – Рамала – съобщи, че сблъсъците са прекратени, след „няколко часова интензивна конфронтация между палестински младежи и израелската армия“. Акции са проведени също в Хеброн, Наблус, Йенин и Йерихон на Западния бряг на река Йордан, както и в Източен Ерусалим и Ивицата Газа. Израел увеличи мерките за сигурност в Ерусалим за „Деня на яростта“ на палестинците в Свещения град, пише израелският The Jerusalem Post. Хиляди мюсюлмански поклонници напуснаха района на Стария град на Ерусалим след петъчните молитви в свещената за исляма джамия „Ал Акса“. Израелските органи на реда не съобщават за сериозни сблъсъци, въпреки че в момента се провеждат няколко демонстрации на територията на града. Към тълпите се присъединяват и още хора, посочва израелското издание. The Jerusalem Post  потвърждава, че в района на Западния бряг на река Йордан е имало сблъсъци между демонстранти и силите за сигурност, които са използвали сълзотворен газ, за да разпръснат по-агресивна група в град Витлеем. Съобщение от Червения кръст твърди, че 40 души са се надишали със сълзотворен газ и са приети в болница в населеното място Кусра, в близост до Витлеем на Западния бряг. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.12.08", "title": " Десетки пострадаха при сблъсъци между палестинци и израелската полиция в „Деня на яростта“"}
{"url": "https://trud.bg/230-%d0%bb%d0%b8%d1%82%d1%80%d0%b0-%d0%bd%d0%b5%d0%bb%d0%b5%d0%b3%d0%b0%d0%bb%d0%b5%d0%bd-%d0%b0%d0%bb%d0%ba%d0%be%d1%85%d0%be%d0%bb-%d0%bf%d1%80%d0%b8%d0%b1%d1%80%d0%b0%d1%85%d0%b0-%d0%bc%d0%b8%d1%82/", "text": "230 литра етилов алкохол в пластмасови туби и бидони иззеха служители от Митница Лом, съобщиха от Агенция „Митници”. Нелегалният алкохол е открит в четвъртък в частен дом в монтанското село Безденица при съвместна проверка на инспектори от сектор „Оперативен контрол“ в отдел „Митническо разузнаване и разследване“ в Митница Лом и служители от Областната дирекция на МВР – Монтана. За алкохола не са представени документи за платен, обезпечен или начислен акциз според Закона за акцизите и данъчните складове /ЗАДС/. Взети са проби за лабораторен анализ. Ще бъде образувано административно-наказателно производство. Работата по случая продължава. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.12.08", "title": " 230 литра нелегален алкохол прибраха митничари от Лом"}
{"url": "https://trud.bg/%d0%bf%d0%bb%d0%be%d0%b2%d0%b4%d0%b8%d0%b2%d1%81%d0%ba%d0%b0%d1%82%d0%b0-%d0%bf%d1%80%d0%be%d0%ba%d1%83%d1%80%d0%b0%d1%82%d1%83%d1%80%d0%b0-%d0%b2%d0%bd%d0%b5%d1%81%d0%b5-%d0%be%d0%b1%d0%b2%d0%b8-4/", "text": "Районна прокуратура-Пловдив внесе в петък обвинителен акт за кражба спрямо 18-годишния Филип П, който вече е осъждат 8 пъти, като повечето му досегашни присъди са за престъпления против собствеността. Сега Филип П. отива на съд за това, че отнел чужди движими вещи с намерението противозаконно да ги присвои, и макар като непълнолетен, е могъл да ръководи постъпките си и разбирал свойството и значението на деянието – престъпление по чл. 195 ал.1 т.7 във връзка с чл. 194 ал.1 във връзка чл. 63 ал.1 т.3 във връзка с чл.28 ал. 1 от Наказателния кодекс. На 1 май 2017 г. обвиняемият се разхождал по улиците на Пловдив, като решил да извърши кражба и по този начин да си набави парични средства. По онова време Филип П. още бил непълнолетен, а няколко дни преди това бил избягал от възпитателно училище –интернат. Обвиняемият минал покрай магазин за дрехи и видял оставена дамска чанта на стол, поставен зад бюро в помещението. Жената, която продавала, през това време била в съседната стая, където имало ателие за шиене на дрехи. Обвиняемият влязъл в магазина, отворил дамската чанта и от портмонето взел 240 лева. Пострадалата чула шум в помещението, излязла и видяла портмонето си оставено на бюрото, но без парите в него и веднага подала сигнал в МВР. По делото са разпитани свидетели, извършени експертизи и др. Предстои Районен съд-Пловдив да насрочи съдебно заседание. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.12.08", "title": " Пловдивската прокуратура внесе обвинителен акт за кражба срещу 18-годишен, осъждан 8 пъти"}
