{"url": "https://trud.bg/%d1%81%d0%b8%d0%bc%d0%b5%d1%82%d1%80%d0%b8%d1%8f-%d0%b2%d0%be%d0%b4%d0%b8-%d0%b4%d0%be-%d0%b4%d0%b8%d1%81%d0%bb%d0%b5%d0%ba%d1%81%d0%b8%d1%8f-%d0%b8%d0%bd%d1%84%d0%be%d0%b3%d1%80%d0%b0%d1%84%d0%b8/", "text": "Френски учени обявиха, че са открили потенциална физиологична причина за дислексията, която изглежда може да бъде отстранена.  Според тях разковничето се крие в миниатюрни фоторецептори (разположени в диаметър 0,1-0,15 мм) в човешкото око. Дислексията е нарушение, при което хората имат трудности в четенето и разбиране на прочетеното. От него страда всеки десети човек или около 700 млн. души. При хората с това разтройство клетките в тези фоторецептори са подредени по еднакъв начин в двете очи. Тази симетрия може би обърква мозъка, тъй като създава две “огледални” изображения и той среща трудности в избора на едното от тях, пишат авторите в сп. “Пръсийдингс ъф дъ Роял съсайъти Би (биология)”. При хората без дислексия, тези рецептори имат различна форма в двете очи – асиметрични са. Това позволява сигналът от доминантното око “да вземе надмощие” и да създаде едно изображение в мозъка.  Проучването предлага и сравнително прост метод за диагностика на дислексията – чрез оглед на очите. И нещо повече – откриването на закъснение (около 10 хилядни от секундата) между първичния образ и огледалното изображение в отделните полукълба на мозъка позволил да се разработи метод за изтриване на огледалното изображение, което обърква хората с дислексия. Това става с използването на светодиодна лампа, която премигва толкова бързо, че е недоловимо за човешкото око, но елиминира едно от изображенията, така че хората с дислексия могат да четат без проблеми. При експериментите, в което били включени 30 студенти със и без това нарушение, имащите дислексия я нарекли “вълшебната лампа”.", "date": "2017.10.21", "title": " Симетрия  води до  дислексия (ИНФОГРАФИКА)\t\t\t"}
{"url": "https://trud.bg/%d1%8e%d0%bd%d0%b0%d0%b9%d1%82%d0%b5%d0%b4-%d0%ba%d0%b0%d1%82%d0%b0%d1%81%d1%82%d1%80%d0%be%d1%84%d0%b8%d1%80%d0%b0-%d1%81%d1%80%d0%b5%d1%89%d1%83-%d0%bd%d0%be%d0%b2%d0%b0%d0%ba/", "text": "„Първа загуба за сезона регистрира „Манчестър Юнайтед“ във Висшата лига. „Червените дяволи“ катастрофираха срещу „Хъдърсфийлд“. Новакът победи именития си съперник с 2:1 на своя стадион, а успехът е първи за тях над „Юнайтед“ от 1952 г. насам. Аарън Мууй и Лоран Депоатр вкараха във вратата на Давид де Хеа. Маркъс Рашфорд пък беше точен за „Юнайтед“. Загубата позволи на градския съперник „Манчестър Сити“ да се откъсне на върха в класирането. Играчите на Пеп Гуардиола победиха „Бърнли“ с 3:0. Головете вкараха Серхио Агуеро, Николас Отаменди и Льорой Сане. „Гражданите“ вече са с пет точки пред „Юнайтед“. Към „червените дяволи“ се приближи „Челси“. „Сините“ от Лондон видяха зор срещу „Уотфорд“, но с късни голове успяха да стигнат до победата, въпреки че губеха до 49-ата минута с 1:2. Педро (12) изведе „Челси“ напред, но Абдулай Дукуре (45) и Роберто Перейра (49) вкараха за обрат. В крайна сметка „сините“ победиха. Това се случи благодарение на головете на Миши Батшуай (71 и 90) и Сесар Аспиликуета (71). „Лестър“ се съвзе след уволнението на мениджъра Крейг Шекспир и записа победа над „Суонзи“ с 2:1. Със същият резултат „Борнемут“ победи „Стоук“ като гост, а „Нюкасъл“ записа минимален успех над „Крисъл Палас“. В неделя са дербитата за кръга – „Тотнъм“ – „Ливърпул“ и „Еверън“ – „Арсенал“.", "date": "2017.10.21", "title": " „Юнайтед“ катастрофира срещу новак"}
{"url": "https://trud.bg/%d1%8f%d0%b6%d1%82%d0%b5-%d0%bb%d1%8e%d1%82%d0%b8-%d1%87%d1%83%d1%88%d0%ba%d0%b8-%d1%81%d1%82%d0%b8%d0%b3%d0%b0-%d1%81%d0%bc%d0%b5-%d1%81%d0%b8-%d0%bf%d1%80%d0%b0%d0%b2%d0%b8%d0%bb%d0%b8-%d0%be%d0%b3/", "text": "“Чушката люта, пак люта…” от известната народна песен на Стефка Саботинова е първото нещо, за което се сеща всеки посетител на единствената у нас люта ферма във варненското село Страшимирово. Отглеждането на най-лютивите чушки на света от 6-годишно хоби се е превърнало отскоро в бизнес на семейство Христо и Дарина Родинови. Тези дни берат реколтата и едновременно с това приготвят готовата продукция в новия производствен цех. За първи път правят сладко от люти чушки – съвсем бутиково, и по авторска рецепта на дамата в семейния тандем. Лютото сладко върви върху калмари, печени сиренца и студени меса и е висш пилотаж в кулинарията, признават познавачи. Семейството приготвя и над 10 вида сосове, разядки само от чисти и натурални продукти, без никакви консерванти, нишестета и добавки. Някои от тях са с аромат на цитрус, който придава самата чушка. В двора на фамилната къща на Христо, който е наследствен градинар, макар и моряк по професия, отглеждат огнената продукция в 4 оранжерии . За хобито го запалил главният готвач на националите по футбол след Световното първенство в Мексико. На приятелска маса Нейчо Нейчев разказал как хлапетата в латиноамериканската страна вместо пълни джобове с джанки носели люти чушки и непрекъснато гризели от тях, докато играят, за да не ги хваща болест . Децата ядат, аз ли няма да изям една чушка, казал си топ готвачът, но докато отхапал, въздух не му останал. “Като разцъках в интернет, се оказа, че това е един необятен свят на люти чушки, за който в България дори не сме и чували”, казва Христо, припомняйки, че на родния пазар господства само нашата джулинска шипка. Поръчал първите семена от САЩ и така на принципа проба-грешка напълнил една по една оранжериите с екзотичния парлив зеленчук. “Докато се научим да ги гледаме, не беше леко, не сме ги приспособявали към нашите условия, а ние се приспособихме към техните изисквания”, допълва Дарина. През селекция са минали 215 сорта от цял свят- Мексико, Индия, Тайланд, Карибите, и в момента отглеждат близо 70. Сред 3-метровите храсти в парниците расте голямата гордост на семейството – най-лютата чушка на света до май 2017 г- калифорнийски изкормвач, която те разплаква само като я видиш. Има от най-разпространената –халапеньо, името на която идва от град Халапа в Мексико. Според добрите кулинари тя трябва да се сервира на шайби, за да похават от нея и най-изисканите дами в скъпарските ресторанти. Семейство Родинови отглежда инфинити, от която пък едва оставаш жив. Чушката – трепач е била рекордьор обаче само 20 дни, докато излязъл калифорнийският изкормвач. В Hot farm виреят още моруга скорпион, хабанеро –червено, оранжево и шоколодаво, по-известно като горещ ямайски шоколад, нага, индийската бгхут холокия, палав любовник, който вири връх само нагоре. Подобаващо място има сръбската лесковачка джинка, задължителна за всички ресторанти на западните съседи и за тяхната пикантна скара. На почит е и български морков, който по непонятни причини у нас го наричат румънката. От него стопаните правят голяма част от пикантните си сосове. Декоративните люти чушки са в цялото си разнообразие – най-красивата в света –боливийска дъга, три сезона, хепи , оранжево и червено чудо, които са поне 50 вида и сред тях има във формата на бразилска морска звезда, на камбанка-орхидея, на гъба, дори и на пенис. За 8-ми март смятам да произведа повече от тях, зарича се с усмивка Христо. Той сам е създал два свои сорта чушки-огнено люти, едната от вида нага, а другата скорпион. След месец май класацията на чушките по света води Драканов дъх-хибрид, създаден в Англия, където живеят много индийци и ядат супер люто. Христо е пуснал запитване и очаква да получи семена, за да засее и новия рекордьор. Той припомня, че на Острова има лаборатория за изследване на лютевината. Тя се измерва по скала, създадена от американския фармацевт Уилбър Сковил през 1912г. По нея ако нашата джулинска шипка е 8000 сковила, то каролинският изкормвач е 2 млн., а Драканов дъх-2.2 млн.сковила, казва главният спец в семейството. Родинови са женени от четвърт век ,а се занимават със земеделие от 20 години насам- отглеждат разсад за зеленчуци и имат градина от 9 дка. В семейния бизнес помагат от съвсем малки двете им дъщери. По-голямата от тях-Елена, отглежда вече със съпруга си в Балчик най-лютивите сортове чушки в две оранжерии. Сестра й Славена учи и работи в София и се прочу с глас и изпълнения във втори и трети сезон на x фактор. В държавите, които са най-топли и ядат много люто, има 60-70% по-малко ракови заболявания.Последната тенденция с нахлуването на емигрантите в Европа е също да се яде много люто, казва Христо Родинов. Миналата година е бил на Октоберфест в Бремен и навсякъде където предлагали прочутите си вурстчета освен кетчуп,горчица и майонеза слагали и по една голяма бутилка лют сос-явно за профилактика и бариера срещу зарази. Лютата чушка има два пъти повече витамин С отколкото лимона и е страшно полезна, лекува всички болести, казва още стопанинът. Той познава жена, която обратно на твърденията, че лютото пречи на стомаха, затворила язва благодарение на редовната му консумация. Когато човек яде люто се отделят ендорфин и серотонин, хормоните на щастието, както, когато похапва шоколад. Установено е, че 25% от населението в Европа обича люто, от които 5% ядат брутално люто и са направо като наркомани, постоянно искат , казва Христо. Според него няма българско ядене освен кисело зеле или шкембе чорба, в което да присъства неотменно лютата чушка. Но добре известна е бабината рецепта срещу настинка и грип- сушена чушка в червено греено вино. Чушките в семейната ферма имат дълга вегетация и искат къртовски труд. Семената се засяват в края на декември. Оранжериите се отопляват цяла зима с котли, като първите 5 дни, докато поникне разсадът, трябва да се поддържат 30 градуса, после се свалят до 25, а след това на 18 градуса. Едва в края на юли започва да се бере реколтата. Този сезон вече затварят цикъла с готова продукция, като приготовленията са трудоемки, със силно парливи изпарения, срещу които едва ли не трябва противогаз в цеха, а отделянето на семка по семка изисква огромно търпение и сръчност. Инвестициите са собствени, вложени са сериозни средства. Голям проблем е заготовката, защото поръчват бурканчетата от Полша, а капачките от Турция. “ Ако знаехме през какво ще минем, нямаше да се хванем. И ако не бяха децата да помагат, нямаше да продължим”, казват Родинови. Дъщерите им започнали да предлагат продуктите първо в интернет магазин, а отскоро Hot farm дебютира на фермерския пазар в един от големите търговски центрове във Варна и вече се радва на голям интерес. Семейната фирма си има вече и лого -нарисуван череп, захапал чушка. Hot farm се включи професионално в първото в страната надяждане с люти чушки на Октоберфест, който се проведе във варненския квартал “Аспарухово “тази есен. Родинови разбрали за лютата надпревара, но домакините смятали да осигурят чушките на килограм от нашенската шипка на пазара. Семейството предложило 10 вида от своите чушки и награден фонд от 100 лева. На финала останали трима да се надяждат с калифорнийския изкормвач. Изяли едва по една с няколко реда сълзи и сополи и след 2-3 дни се обадили да кажат, че са живи и здрави. Има само един мит за лютите чушки – че се отслабва с тях. Не е вярно, защото те стимулират метаболизма, но увеличават апетита, твърдят Дарина и Христо от собствен опит. Семейството не сяда на трапезата без люто, защото трябва да тества както чушките, така и готовата продукция, която скоро ще патентова. Основният бизнес им остава производството на разсад за зеленчуци. Вече добиват и най-скъпото маслодайно растение-безсмъртниче. Казват, че е като лавандулата, която през последните години започна масово да се отглежда в Добруджа, но 1 л масло от него тръгва от 2000 евро и се използва в медицината и в най-скъпата козметика. Още не е толкова известно в България, отглеждат го предимно на о.Корсика и в Хърватско, но и у нас предприемчиви млади фермери започнали да търсят разсад. В България има толкова ниши и ако се запретнем да работим и мислим, а да не мънкаме, че Бойко Борисов или някой друг ни е виновен, нещата ще потръгнат, казват Родинови. Техният работен ден продължава не по-малко от 12 часа, а сутрин започва в ранни зори от 4 часа. Посланието, а и делата им подсещат за прочутата епиграма на Радой Ралин: “Хайде наште! Яжте люти чушки! Стига сме си правили оглушки…”", "date": "2017.10.21", "title": " Яжте люти чушки! Стига сме си правили оглушки…"}
{"url": "https://trud.bg/%d0%bf%d0%be%d0%bf%d1%80%d0%b0%d0%b2%d1%8f%d1%82-%d0%b4%d0%b5%d1%84%d0%b5%d0%ba%d1%82%d0%bd%d0%b8-%d0%b3%d0%b5%d0%bd%d0%b8-%d0%b2-%d1%87%d0%be%d0%b2%d0%b5%d1%88%d0%ba%d0%b8-%d0%b5%d0%bc%d0%b1%d1%80/", "text": "През последните месеци две съобщения в научни списания описаха експерименти, с които екипи в САЩ и Китай са успели да “ремонтират” гени в човешки ембриони с цел отстраняване на наследствени заболявания. Макар че има години до внедряването им в медицинската практика, те дават надежда за повече и по-добър живот на милиони по света. През юли в сп. “Нейчър” учени от Университета на Орегон за здравеопазване и науки обявиха, че за първи път са използвали обещаващата технология за генно редактиране CRISPR-Cas9 за замяна на ген, причиняващ потенциално смъртоносното сърдечно заболяване хипертрофична кардиомиопатия, от което е застрашен един на 500 души. При експериментите с десетки изкуствено създадени ембриони мишена на намесата бил генът MYBPC3 в мъжка ДНК. Неговата мутация е доминантна, което означава, че детето трябва да наследи само едно копие от мутиралия ген, за да изпита последиците от неговия ефект. С използването на CRISPR-Cas9 този мутирал ген успешно бил заменен със здрав от женската ДНК (виж графиката), като успеваемостта била 72%.  През септември пък китайски учени обявиха в сп. “Протеин енд сел”, че са извършили прецизна “химическа операция” на човешки ембрион, с която за първи път в света е отстранена наследствена болест. Екипът в университета “Сун Ятсен” използвал техника за базово редактиране на ДНК, за да коригира една “грешка” в трите милиарди “букви” на генетичния ни код. Учените оперирали създадени в лаборатория ембриони, за да отстранят кръвно заболяване, наречено бета таласемия. Базовото редактиране променя основните четири “строителни елемента” на ДНК, наречени бази: аденин (А), гуанин (Г),тимин (Т) и цитозин (Ц). Всички инструкции за изграждане на човешкото тяло са кодирани в комбинацията от тези бази. Потенциално смъртоносната бета-таласемия се причинява от единична промяна в генома, известна като точкова мутация. Китайският екип я отстранил, като сканирал ДНК, за да открие грешката, а след това превърнал Г в А. Базовото редактиране е усъвършенствана форма на CRISPR. Вместо да реже и заменя определени гени, тази технология променя базите в ДНК.", "date": "2017.10.21", "title": " Поправят дефектни гени в човешки ембриони (ИНФОГРАФИКА)\t\t\t"}
{"url": "https://trud.bg/%d0%b1%d0%b5%d0%b7%d1%83%d0%bc%d0%bd%d0%b8-%d1%81%d1%8a%d0%b2%d0%b5%d1%82%d0%b8-%d0%b7%d0%b0-%d0%b3%d0%bb%d0%b5%d0%b4%d0%b0%d0%bd%d0%b5-%d0%bd%d0%b0-%d0%b4%d0%b5%d1%86%d0%b0-%d0%b7%d0%b0%d0%bb%d0%b8/", "text": "В началото бяха бабите. Преди години те бяха крайната инстанция по въпросите с отглеждането и здравето на децата. Днес много от техните методи и съвети могат да ни изглеждат странни и нелепи, но в крайна сметка важен бе резултатът – бебетата порастваха и ставаха читави възрастни хора, въпреки, че ги мажеха със сол и мас, „за да не миришат” и стягаха крачетата им с повои „за да не станат криви”. После дойде модата на книгите. Всяка уважаваща себе си мама се образоваше „научно” за здравето и възпитанието на детето от литературата по въпроса. „Бебешките” книги бяха издигнати в култ, предаваха се от ръка на ръка, от поколение на поколение. Доктор Бенджамин Спок достигна статута на бог, той бе ултимативен арбитър как да се гледа и възпитава детето. Е и какво? Едва ли някое бебе е пострадало от книгите – пак си израстваха нормални, възрастни индивиди. В днешната епоха на комуникации и феминизъм обаче са забелязва тенденция да се игнорират съзнателно авторитетите. Съвременните мами нямат нужда от жокери, те усещат интуитивно нещата. Раждането вече е под вода, обезателно вкъщи и с благословията на сър Ричард Брансън – не след дълго и в Космоса. Модерната майка общува със себеподобните чрез интернет и там споделя своите открития. В повечето случаи разменените съвети за гледане на дете са полезни, но понякога се стига до абсурди и комични ситуации. Точно на това искаме да обърнем внимание с този материал. Да оставиш дни наред детето си без храна и вода. Това според някои родители е лечебен глад и се оказа, че масово се практикува и у нас. В социалните мрежи са създадени групи за здравословно гладуване, а последната мода е и децата да бъдат подлагани на т.нар. здравословен глад. В тези групи майките и бащите разказват за опасните практики.  В единия от тях майка на малчугани на 5 и 8 години обяснява, че когато те се разболеят ги оставя без храна, а ако поискат такава им дава сок, докато отшумят основните симптоми. И още постове: “Синът ми е на 5 години и прави 4-5 дни сух пост”. “Всяка сряда дъщеря ми прави по 36 часа сух пост, чел съм в книгите, че децата могат да са без храна и вода толкова дни на колкото са години”. Според родителите те подлагат децата си на глад и жажда с дни, за да “пречистят” организма им от токсини. “Няма как едно дете да не се дехидратира, ако не пие течности. Ако детето не пие вода, това няма да го детоксикира, а ще го интоксикира”, обясни специалистът по хранене и диететика проф. Донка Байкова. Майките на София и Майките на Бургас. Пардон, Мамите на Бургас. Все групи за майки, но макар да си приличат, си имат своите специфики. Ето например, Майките на София са луди на тема имуностимулатори. Значи, там майките дават биозин, коластра, алое вера, прополис, зелена енергия, шуслерови соли 3, 4, 8, 19, 35 и 68 самбукол, активимун, имуномикс, рибено масло. Само да се внимава, да не са едновременно. Детето като тръгне на детска градина, започвате да давата Капките на Бах за увереност, за да не плаче. Та тези капки са направени като се събира енергията при разпукване на цвета на билката. Нали си го представихте? Дебнат се разпукващи се цветове, казва “пук” и се хваща енергията. Това е енергийно-вибрационно лечение с тези капки и детето моментално свиква с детската градина. Обаче нещото, което много се уважава и от Майките на София и от Мамите на Бургас, е ЧЕРЕН БЪЗ. Разбира се, добре е да е набран и направен лично по рецепта от групата. Не си ти, ако не даваш черен бъз. Мамите на Бургас не са толкова привързани към имуностимулаторите и освен черния бъз, карат на молитви. Киприянови молитви, чисти молитви, най-разнообразни молитви. Тях няма кой да ги бие на тема гледачки. Май е като градско хоби. Сега ще ви кажа къде да ходите, да не попаднете на шарлатани. При тези получаваш това, което искаш – качествена услуга. Фатме от с. Тънково, Тинка от Горно Езерово, Бедрие зад механото, Димитричка от Поморие- тя даже лее куршум и гледа на кафе. Обаче много е важно да знаете, че на бебе до една година не се лее куршум. Може да му се пръсне сърчицето. Само на дрешка може.  Така, ако сте си направили тест за бременност, задължително снимка в групата (няма значение в коя), за да разберете дали наистина сте бременна. Колкото са по-червени чертите, толкова сте по-бременна. Ако едната е по-бледа, разглобявате теста. След това може да препикаете жаба или поне някоя рукола.  След всичко това сте разбрали, че сте бременна и даже вече сте родили. Според Мамите на Бургас, бебето може да се подстригва само след като е кръстено. Чувствам се адски тъпо, щото моите деца не са кръстени, пък ги подстригвам. А според Майките на София, на бебето не се прави погача преди 40-я ден. Нито пък в събота, щото е Денят на мъртвите. Чувствам се още по-тъпо, щото на моите деца изобщо не съм правила погача. Очевидно, никаква майка не съм. Ще взема да им почета молитвата от църквата на спагетеното чудовище. Майчинството е свързано с всякакви рискове. От Майките на София разбрах, че е напълно възможно да се събудиш с изкълчен крак. Ми… ти си спиш, пък той взел, че се изкълчил някак. Няма как да не спомена и групата Родени през 2016. Там са, как да кажа, малко екстравагантни. Оттам разбрах за бижутата от кърма. Обици, медальончета, дори кръстчета. Да си имаш за спомен от периода на кърмене. Попитах 17-годишния си син как би реагирал, ако му подаря кръстче от кърма, да си спомня мама как го е кърмила. Той каза, че ще побърза да се изнесе. Понеже аз отдавна съм минала периода на кърмене, но крача към климактериума и предполагам, че ще ми липсват дните на месечен цикъл, та може да помисля за едно бижу. Като се замисля, това може да се приложи с всякакви телесни течности. Може и с косичка или нокти на бебето. Може и пъпната връв да се вгради или пък защо да не се затварят околоплодни води в шишенце да си го носиш на врата. Спирам, че въображението ми се развихри, да се върнем на кърмата. В групата Родени през 2016 можете да намерите рецепти с кърма. С нея можете да правите близалки, сладолед, хляб, супа, въобще, използвате я навсякъде вместо мляко. Само не разбрах, ако вкисне, дали може да се направи таратор. Хубаво е и да уведомите гостите, все пак. Ми и аз се набутах в Майките на София, нали съм майка.  Да ви кажа какво научих. Преди да доведете бебето от родилния дом, всички мебели се почистват с оцет!  Имунитетът на бебето спада от растежа на зъбите! За това трябва да давате витамини с масло от черен дроб на треска. Сигурно и с масло от бял дроб ще пуснат скоро. Не е лошо и Билкова кръв да давате. Какво, по дяволите, е това? Дрехите се гладят двустранно, (не знаех, че има хора, които гладят) като водата за ютията се КУПУВА и след това се оставя да се изпари докрай, за да измрат микробите. Чорапите на бебето се обуват наопаки, щото някой конец може да му се увие около пръста и да стане една…  Също трябва да внимавате с асансьорите, щото ако някой кихне вътре, бактериите са живи 18 часа!  Бебето-момченце, ако няма ерекция до 6-месечна възраст е много притеснително. Може да е импотентно бе!  Значи, на прощъпулник е много важно какви предмети ще сложиш. Сериозни съвети има как детето да стане адвокат. Слагате някой закон, може Конституцията или статуетка на Темида, или и трите, и е гарантиран успехът. За да се развива детето правилно, трябва да му купите ръчно изработена „Тиха книжка” за 80 лв. Нямам идея какво е това, но няма да го купя. С дърпане на уши се прекъсват сливиците и край с ангините! Ама при момчета може да доведе до проблеми с потентността и си трябва специалист. Реших да видя в нета кой предлага такова лечение. Първо ми излиза Тодорка от Градище. Не искате да знаете как изглежда Тодорка и къде лекува (10 лева на дърпане), щото ще ходите да си леете куршум против страх. Отказах се да гледам повече. Разбрах и че майките, които имат дълги нокти, са безотговорни. Не е хигиенично. Как бършат дупето на детето, а и собствения си задник? Честно, не би ми хрумнало да си задам точно този въпрос при вида на майка с дълги нокти. Не на последно място – може да му извади някое око. А, бе, режете ги тия нокти бе, госпожа. Научих, че има шампоан за отблъскване на въшки. Според мен нашийник ще върши по-добра работа. Оказа се, че има и балсам, гел-спрей и какво ли не против въшки, като само шампоанът е 28 лева. Е, ако не си го купя… Ако на детето му се появят пъпки – първо поствате снимка в групата, след това отивате на лекар и после убивате комара. Значи, научих нещо, което не знам как не съм го знаела, въпреки трите ми деца. А то е, че ДЕЦАТА СА НАЙ-ВАЖНОТО. Не крещя, просто натъртвам, за да го запомните. Също научих, че не може да се дават готови пюрета или да се взима храна от детска кухня. Трябва всички, винаги и непрекъснато да готвим на децата си, защото…ми да, децата са най-важното! Сега не знам какво да правя, защото никога на никое от децата си не съм готвила, защото МРАЗЯ да готвя. Това го изкрещях, да знаете. Явно моите деца не са ми важни, щом не можах да превъзмогна мразелоста си (ми като няма подходящо съществително, омраза не е достатъчно) към готвенето. Научих, че е много лошо да не кърмиш, лошо е малко да кърмиш, лошо е и дълго да кърмиш. Изчислих, че най-добре е да се кърми 8 месеца и 4 дни. Но може и да е лошо. Обаче лошо е да даваш вода, лошо е и да не даваш. Да знаете, че каквото и да решите е лошо.  Научих и че на детската площадка не трябва да се яде, пие, тича, вика, вие, киха, кашля и каквото се сетите, щото някое дете ще ви види и то ще поиска така да прави. И кучета не трябва да има, и котки, и съмнителни майки с татуировки, и съмнителни татковци с неясно минало, там е само за добре възпитани деца, които не бива да се изцапат.  Има едно нещо, което не можах да науча. Кога дават детските?  ", "date": "2017.10.21", "title": " Безумни  съвети за гледане на  деца заливат интернет\t\t\t"}
{"url": "https://trud.bg/%d0%b2%d0%b8%d0%b6%d1%82%d0%b5-%d0%b0%d0%ba%d1%86%d0%b5%d0%bd%d1%82%d0%b8%d1%82%d0%b5-%d0%be%d1%82-%d0%b1%d1%80%d0%be%d1%8f-%d0%bd%d0%b0-%d0%b2%d0%b5%d1%81%d1%82%d0%bd%d0%b8%d0%ba-%d1%82%d1%80-56/", "text": "Немски пенсионери трайно изместват англичаните от пазара на имоти в България. Пример за това са германските заселници, които оживяват обезлюденото генералтошевско с. Сираково. Заради липсата на препитание млади хора в селото почти няма. Повечето от 82-мата постоянни жители са пенсионери. Много къщи пустеят, но от няколко години чистият въздух и ниските цени привлекли чужденци. “Имаме един руснак и един англичанин, които купиха къщи за летен отдих. Но немците се заселват за постоянно и после сами водят свои приятели на огледи”, разказа пред “Труд” Стелка Петрова, кметски наместник на Сираково. Ще предложа на конгреса този път да минем от приказки и лозунги към действия, заяви председателят на БСП Корнелия Нинова на градската конференция на столичните социалисти. Имаме нужда от нормален разговор каква алтернатива ще бъде БСП, а не да си мерим лобитата и мястото за този разговор е конгресът, подчерта в изказването си Нинова.   Интервю с Нешка Робева В началото бяха бабите. Преди години те бяха крайната инстанция по въпросите с отглеждането и здравето на децата. Днес много от техните методи и съвети могат да ни изглеждат странни и нелепи, но в крайна сметка важен бе резултатът – бебетата порастваха и ставаха читави възрастни хора, въпреки, че ги мажеха със сол и мас, „за да не миришат” и стягаха крачетата им с повои „за да не станат криви”.   Хората смятаха, че притежават дом, но по-скоро той притежаваше тях – коментар на Деница Дилова", "date": "2017.10.21", "title": " Вижте акцентите от броя на вестник „Труд“ в неделя, 22 октомври 2017"}
{"url": "https://trud.bg/%d1%82%d1%80%d1%8a%d0%bc%d0%bf-%d1%81%d0%bb%d0%b5%d0%b4-%d0%be%d1%81%d0%b2%d0%be%d0%b1%d0%be%d0%b6%d0%b4%d0%b0%d0%b2%d0%b0%d0%bd%d0%b5%d1%82%d0%be-%d0%bd%d0%b0-%d1%80%d0%b0%d0%ba%d0%ba%d0%b0-%d0%ba/", "text": "Президентът на САЩ Доналд Тръмп заяви, че краят на „халифата на „Ислямска държава“ се вижда“ след освобождаването на град Ракка от терористите. Той добави, че скоро може да започне преходът за установяване на условия за траен мир в Сирия, предава  „С освобождаването на столицата на „Ислямска държава“ и на по-голямата част от нейната територия, краят на халифата й се вижда“, заяви Тръмп в изявление. „Скоро ще започнем преход към нова фаза, в която ще подкрепяме местните сили за сигурност, ще деескалираме насилието в Сирия и ще наложим условията за траен мир, така че терористите да не могат да се върнат повече, за да заплашват колективната ни сигурност“, добави той. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.10.21", "title": " Тръмп: След освобождаването на Ракка краят на ИДИЛ се вижда"}
{"url": "https://trud.bg/9-%d0%b3%d0%be%d0%b4%d0%b8%d1%88%d0%bd%d0%be-%d0%bc%d0%be%d0%bc%d0%b8%d1%87%d0%b5-%d0%b2-%d0%b1%d0%be%d0%bb%d0%bd%d0%b8%d1%86%d0%b0/", "text": "=9-годишно момиче се озова в болница, заради това, че беше обгазена на трибуните по време на мача между „Левски“ и ЦСКА. Това призна зам.-директорът на СДВР ст. комисар Антон Златанов.  „Не само то, а и още едно момиче се наложи да постъпи в болница – каза той. – Едното е от агитката на „Левски“, а другото от тази на ЦСКА. 39 лица успяхме да спрем преди мача. Те имаха съмнително поведение. В столичния Южен Парк имаше масов бой между фенове на двата тима. Сле подадения сигнал, успяхме да ги обградим и да спрем боя. 50-60 човека бяха. При появата ни, всички избягаха.“ Масов бой между фенове на двата отбора имаше във Враца часове преди мача между двата тима. Версиите за мелето на бул „Васил Кънчов“ в града са две. Според първата привърженици на „червените“ от Козлодуй приготвили засада на „сини“ запалянковци. Другата версия е, че фенове на ЦСКА били нападнати. Един от привържениците на „червените“ е с пукната глава. По непотвърдена информация има и пострадал служител от криминална полиция. Снимка: Спортал", "date": "2017.10.21", "title": " 9-годишно момиче в болница"}
{"url": "https://trud.bg/%d0%b2%d0%bb%d0%b0%d0%ba-%d0%b1%d0%bb%d1%8a%d1%81%d0%bd%d0%b0-%d0%b8-%d1%83%d0%b1%d0%b8-%d0%bd%d0%b0-%d0%bc%d1%8f%d1%81%d1%82%d0%be-%d0%b4%d0%b2%d0%b0%d0%bc%d0%b0-%d0%bc%d1%8a%d0%b6%d0%b5-%d0%b2/", "text": "Двама души са загинали, блъснати от влак в района на квартал „Захарна фабрика“ в столицата. Двамата са пресичали на нерегламентирано място, информира  По първоначални данни на полицията, единият от двамата мъже, който е бил на близо 80 години, се е спънал, а неговият спътник се е опитал да му помогне да се изправи. В този момент и двамата са ударени от влаковата композиция. Мъжете са загинали на място, като до момента е установена самоличността само на единия от тях. Заради тежкия инцидент за няколко часа е било спряно движението на влаковете между София и Перник. Случаят се разследва от СДВР. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.10.21", "title": " Влак блъсна и уби на място двама мъже в квартал „Захарна фабрика“ в столицата"}
{"url": "https://trud.bg/%d0%bd%d0%b5%d0%bc%d1%86%d0%b8-%d0%b8%d0%b7%d0%bc%d0%b5%d1%81%d1%82%d0%b2%d0%b0%d1%82-%d0%b0%d0%bd%d0%b3%d0%bb%d0%b8%d1%87%d0%b0%d0%bd%d0%b8%d1%82%d0%b5-%d0%b7%d0%b0-%d0%b8%d0%bc%d0%be%d1%82%d0%b8/", "text": "Немски пенсионери трайно изместват англичаните от пазара на имоти в България.  Пример за това са германските заселници, които оживяват обезлюденото генералтошевско с. Сираково. Заради липсата на препитание млади хора в селото почти няма. Повечето от 82-мата постоянни жители са пенсионери. Много къщи пустеят, но от няколко години чистият въздух и ниските цени привлекли чужденци.  “Имаме един руснак и един англичанин, които купиха къщи за летен отдих. Но немците се заселват за постоянно и после сами водят свои приятели на огледи”, разказа пред “Труд” Стелка Петрова, кметски наместник на Сираково. Първите германски пенсионери се настанили в селото преди повече от петилетка. Харесало им и скоро след тях къщи купили още две семейства, а след дни в селото чакат десант от бъдещи немски новодомци. “Нашите са направили цял списък с кандидати, те проучват и имотите за продажба”, обясни Петрова. Според нея това е шанс за селото да се спаси от ромски набези в обезлюдените къщи. Чрез жива реклама се множат и чуждестранните жители в крайморското курортно с. Кранево. Преди десетина години имоти там купили 4-5 немски пенсионери. Повлекли крак и ги последвали още десетина семейства. Редом с тях в Кранево на топло старините си карат датчани и норвежци. “Някои купуват, след като са били на почивка в съседния курорт Албена. Отскачат до Кранево, влюбват се в плажа и в ниските цени и скоро след това се връщат като новодомци. Рядко ползват посредници и винаги държат на личния оглед”, обясни кметът Румен Николов. Според него за разлика от многолюдните руснаци, които купуват основно ваканционни апартаменти и печелят от тях, германците предпочитат къщи, в които си живеят цяла година. Стягат ги, правят хубави градинки, но не се занимават с овощарство, туризъм или друг бизнес. Просто си харчат пенсиите у нас и живеят много добре. България е рай за немски пенсионери, които с 958 евро на месец биха мизерствали в родината си, а у нас живеят едва ли не в разкош. Това става ясно от репортаж, излъчен по частния тв канал RTL.  Разказана е историята на семейство Бригите и Бернд Рьорер, които преди 13 години са се заселили край Златните пясъци, купили са си и имоти. Съпрузите са категорични – с пенсиите си в Германия биха били бедняци, а в България са почти заможни хора. Малко статистика. 15,9 на сто от близо 21 милиона пенсионери в Германия живеят на прага на бедността. Тези хора получават средно по 958 евро месечна пенсия, а с тези пари във ФРГ можеш да си платиш само наема за двустайно жилище. Докато у нас над 87 на сто граждани имат собствено жилище или къща, дори и двете, в Германия над 80 на сто живеят под наем. Така Бригите и Бернд Рьорер са били наясно, че с пенсиите си не биха могли да живеят в Германия. Така решават да напуснат Пфорцхайм и да се заселят в България.  “Качеството на живот, което имаме тук, е оромен напредък”, казват съпрузите пред камера. Те са си купили хубава къща в село Сираково, община Генерал-Тошево, област Добрич. Откакто са се заселили в България, значително се е подобрило и здравословното им състояние. Нямат обяснение – дали е заради климата или спокойния живот. «Страдах от четири хронични заболявания. Пенсията ми и надбавките за болест е 680 евро. Това е колкото за наем на малко жилище в Германия. Не исках да живея в бедност до сетните си дни, това никой не не го иска”, казва пред тв камера Бригите. Освен къщата в Сираково от спестяванията си, когато са работили, съпрузите са си купили и жилише от 100 кв. м в Кранево за 20 000 евро. Междувременно в България са се заселили 45 000 германски пенсионери, се посочва в репортажа на RTL. На път да загърбят родината си са и Карин и Роланд Нетнер. Като си платят наема, тока и парното, за живот в Германия им остават 640 евро. С тези пари във ФРГ двама души живеят на ръба на бедността.  В България цените на хранителните продукти са наполовина в сравнение с тези в Германия, се посочва още в тв репортажа. Още по-евтини са недвижимите имоти. Камерата отново показва Бригите и Бернд Рьорер, които са единодушни: «Тук нищо не ти липсва. Поглеждаш и виждаш планински масив, а пред него е морето. Плажовете са пълни с млади и красиви хора.”  На същото мнение е и семейсктво Хорн, преместили се да живеят в България преди година и половина.  „Лично аз съм убедена, че това беше правилното решение. Не искам да се връщам в Германия. Искам да живея, а не да вегетирам. А да живея мога тук, в България”, казва Бригите Хорн.", "date": "2017.10.21", "title": " Немци изместват англичаните за имоти у нас\t\t\t"}
{"url": "https://trud.bg/%d0%b8%d1%81%d0%bf%d0%b0%d0%bd%d1%81%d0%ba%d0%b8-%d0%bc%d0%b5%d0%b4%d0%b8%d0%b8-%d0%bf%d1%83%d1%87%d0%b4%d0%b5%d0%bc%d0%be%d0%bd-%d0%be%d0%b1%d1%8f%d0%b2%d1%8f%d0%b2%d0%b0-%d0%bd%d0%b5%d0%b7%d0%b0/", "text": "Ръководителят на Каталуния Карлес Пучдемон подготвя на 23 октомври едностранно провъзгласяване на независимостта, съобщи вестник „Ел Конфинденсиал“, като цитира собствени източници. Според изданието засега не е известно как точно ще бъде обявено скъсването с Испания. Не е изключено да бъде свикано извънредно заседание на регионалния парламент за „анализ на сегашната политическа ситуация“. Каталунските власти искат да провъзгласят независимост преди испанският Сенат (горната камара на парламента) да одобри мерките на централното правителство за ограничаване на самоуправлението на региона, което ще стане на 27 октомври, уточнява БГНЕС. Тази вечер близо половин милион души демонстрират в Барселона в подкрепа на независимостта.", "date": "2017.10.21", "title": " Испански медии: Пучдемон обявява независимост на Каталуния на 23 октомври"}
{"url": "https://trud.bg/%d0%ba%d1%8a%d1%80%d0%b4%d0%b6%d0%b0%d0%bb%d0%b8-%d0%be%d1%82%d0%b1%d0%b5%d0%bb%d1%8f%d0%b7%d0%b0-105-%d0%b0%d1%82%d0%b0-%d0%b3%d0%be%d0%b4%d0%b8%d1%88%d0%bd%d0%b8%d0%bd%d0%b0-%d0%be%d1%82-%d1%81/", "text": "Кърджали отбеляза 105-ата годишнина от своето освобождение и присъединяването към българската държава. Въпреки упреците на политически сили за разединение на празника, хората от града за пореден път показаха своето преклонение пред българските войни, паднали за освобожданието на Родопите и празнуваха заедно, информира БНТ. Тържеството в Кърджали започна с тържествена сесия на Общинския съвет. Точно там лидерът на ДПС Мустафа Карадайъ, което е и народен представител от Кърджали, отправи остър упрек, че управляващата партия ГЕРБ се опитва да разедини хората в града като се позова на факта, че на преведената преди ден тържествена заря не е бил поканен нито един народен представител от опозицията. Заместник-председателят на народното събрание Цвета Караянчева по-късно отговори, че зарята се провежда от областния управител и по традиция на нея не се канят народни представители. Празнично шествие премина през централните улици на града. Близо 150 венци бяха положени пред паметника на Освободителите. Реч държа само кметът на Кърджали Хасан Азис. „Не са един и два случаите, когато всички сме се обединявали около хуманни и благородни каузи. И сме успявали да си помогнем, без да се делим нито етнически, нито религиозно, нито социално“, заяви Хасан Азис. Тържествата продължиха с изпълнения на самодейни състава, а сред гостите бяха делегации от Гърция, Румъния, Турция и дори представители на Донския казашки съюз от Русия.", "date": "2017.10.21", "title": " Кърджали отбеляза 105-ата годишнина от своето освобождение"}
{"url": "https://trud.bg/%d0%b1%d0%b5%d0%b7-%d0%ba%d0%be%d0%bd%d1%81%d0%b5%d0%bd%d1%81%d1%83%d1%81-%d0%b7%d0%b0-%d0%bd%d0%b0%d1%86%d0%b8%d0%be%d0%bd%d0%b0%d0%bb%d0%bd%d0%b0%d1%82%d0%b0-%d1%81%d0%b8%d0%b3%d1%83%d1%80%d0%bd/", "text": "В нашето политическо пространство има тревожно разномислие по въпросите на националната сигурност и в частност на отбраната. Противоречията не са само между опозиция и власт, между кабинет и президентство, но дори и в управляващата коалиция. Не може да има нормална политика, без да има ясно формулирани рискове и заложени стратегически цели в изграждането на сигурността на българския народ. Извън противоречивите сигнали, които политиците изпращат към публиката, към своите избиратели, тази мътна река затлачва и нормалното функциониране и развитие на Въоръжените сили и по специално на армията. Това се отразява доста негативно, както върху процесите на модернизация и превъоръжаване, така и върху социалния статут на хората с пагони. Дори да спрем да говорим за пари, самолети, танкове, гориво, пак имаме проблем. Мотивацията е един от най-важните елементи на бойната готовност. Никой от нас не би могъл да забрави “измокрен, гладен, уморен”. Три думи, които доказват, че дори когато политиците не са си свършили работата да въоръжат и осигурят с продоволствия армията, има ли мотивация, има и победи. Има национална гордост. Век по-късно, когато Европа все още има отворени граници за по-добър живот, е наивно да работим с примери от преди век. Армията е обезкръвена от хора, отслабена като боеспособност (липса на техника, ресурси за достатъчно добра подготовка), но най-вече демотивирана от постоянните промени в закони, наредби, спонтанни решения на администрацията. И въпреки това се държи. Пратят е на границата и спират мигрантите. Когато има наводнения, пожари, бедствия – тя е там. Пращат я дори да върши работата на планинската служба, защото разчитат на нея. Ами защо просто като нация не си поддържаме тази институция с огромно доверие и очаквания на народа. Най-вероятно това беше причината премиерът Бойко Борисов да поиска на една от скорошните си публични прояви началникът на отбраната генерал-лейтенант Андрей Боцев да каже ще има ли война и каква ще бъде тя, за да разполага с аргументи за повече финансови средства за армията. Дали това означава, че колегата му в Румъния очаква война, след като още през следващата година бюджетът за отбрана на северните съседи ще стигне заветните 2 процента от БВП, а ние ще чакаме това да се случи до 2024 г. Вярно е, че и ние сме поели ангажимент към партньорите си от НАТО да поемем своя дан от общата отбрана, защото няма такова нещо като безплатен обяд. Ние обаче както сме свикнали при всички видове управление да се снишаваме, дори без да тупаме топката на едно място. Управляващите в Букурещ изглежда не си играят на тука има, тука няма, след като дори за доставката на изтрeбителите F-16 гласуваха закон. Говорим за същите тези португалски самолети, които бяха предлагани и на нас, но докато се снишавахме, те ги взеха, модернизираха и вече може би са на въоръжение. Румънците започнаха да модернизират цялата си отбрана, а не само ВВС, защото сигурността на държавата не е само в емблематичните покупки. Но да оставим съседите. У нас предстои един изключително важен акт. Според решенията на Консултативния съвет за национална сигурност от 30 май до края на годината Народното събрание трябва да приеме актуализирана Стратегия за национална сигурност. Основната причина е променената среда на сигурност. Работната група е готова с проекта и върви т. нар. обществено обсъждане. Една от основателните тревоги е точно липсата на консенсус в парламента по тези въпроси. В последните два месеца депутатите обсъдиха и приеха Доклада за състоянието на отбраната и Въоръжените сили през 2016 г. и Доклада за състоянието на националната сигурност през миналата година. Първият бе приет със\t 106 гласа “за”, 61 “против” и 22 “въздържали се”, а вторият – със 104 гласа “за” и 96 “против”. Два изключително важни документа, които посочват предпоставките за актуализирането на стратегията с един десетгодишен хоризонт. Помним разгорещената дискусия доколко Русия е непосредствена заплаха за България. Ако днес политическите позиции в Народното събрание са разделени почти 50 на 50, е много проблематично да се достигне консенсусът от преди 6 години. На 25 февруари 2011 г. Народното събрания прие Стратегията за национална сигурност на Република България с гласовете на 120 депутати, против нямаше, а 23 се въздържаха. На този етап проектът предвижда отпадане или промяна само на една четвърт от текстовете в стратегията. На първо четене работната група не е вкарала скандални текстове. С допълненията разширява обхвата на понятието национална сигурност и включва тежките проблеми в някои други области, като здравеопазване и демография. Специално внимание отделя на дейностите на държавата по управление при кризи.  Проектът прави споменатия въпрос на премиера безпредметен, като на основата на анализа на заплахите поставя задачата за модернизация на въоръжените сили и подмяна на старите оръжейни платформи. Веднага обаче впечатлява един текст, който регламентира прекъсване на зависимостта при поддържане на отбранителните способности на въоръжените сили от държави извън НАТО и ЕС. Тук министърът на отбраната Красимир Каракачанов трябва да преосмисли, иначе добрата идея, да ремонтираме с помощта на Русия изтребители и щурмови самолети. Още повече, че и за доставката на новите бойни самолети също няма консенсус. А това е един от един от белезите за разногласия на партийно-политическа основа, което за отбраната и националната сигурност никога не е било добре. Впрочем последният факт в тази поредица е третото гласуване, поради ветото на президента, на промените на Закона за отбраната и Въоръжените сили. И там за консенсус не може да се говори. А идва времето за приемане на бюджета. У нас нещата са така подредени, че ако президентът ген. Румен Радев и премиерът ген. Бойко Борисов си стиснат ръцете по определен проблем, той се решава с консенсус. Времето за подобно ръкостискане в сферата на отбраната и въоръжените сили отдавна е дошло. Размяната на реплики вече не върши работа. Националната ни сигурност зависи от генералската им дума.", "date": "2017.10.21", "title": " Без консенсус за националната сигурност\t\t\t"}
{"url": "https://trud.bg/%d1%81%d0%b2%d0%b5%d1%82%d0%bb%d0%b8%d0%bd-%d1%80%d1%83%d1%81%d0%b5%d0%b2-%d0%bf%d1%80%d0%b5%d0%b4-%d1%82%d1%80%d1%83%d0%b4-%d0%b2/", "text": " – Без никаква нотка на кокетство, ми е трудно да определя усещането си. Още преди откриването, и особено, когато вече работата беше закачена, реакцията на колегите от салона и особено на този, който отговаряше за нашия раздел, беше изключително положителна. Без да искам, разбрах какво означава на френски „magnifique”, с което спонтанно реагираха. А и мястото й беше възможно най-добро. Художник на моята възраст, който много е видял и преживял, който знае относителното значение на наградите, който сам е участвал в определянето на награди, би трябвало да е по-овладян и претръпнал при подобен случай. Реакцията на колегите още преди откриването, разбира се не ми беше безразлична. Не съм от хората, които се вземат много на сериозно, разбирам цялата относителност на подобни случаи, и все пак – когато видях името си с българския трикольор и до него етикет с наградата, и на следващия ден знака на другата награда „Taylor“ се почувствах като виновен ученик, който е получил отлична оценка без да очаква! Още повече, че точно преди десет години бях удостоен с подобна награда, също от тази фондация.  – Не съм обърнал внимание, че не съм споделил името на картината, още повече, че тя беше най-напред изложена в София на изложбата през месец юни в галерия „Нирвана”. Това е картина с посвещение на Париж – 13 ноември 2015 год., когато беше един от най-безумните атентати. Как ще се казва – едно драматично, човешко вълнение, което не се разказва, а емоционално се преживява, не е толкова важно. Радвам се не изобщо за наградата, а че точно тази работа беше забелязана.  – Не знам дали вече е останал някой, който толкова дълго и последователно да е участвал в Салона. Има нещо, което ме връща във времето, когато участието в общите изложби носеше специфично творческо вълнение. В определен смисъл Салона, независимо от различните му форми на живот и различната съдържателност, поне за мен винаги е бил пространствена територия на свободата, на различния и независим избор. В Салона се чувствах част от една взаимна общност със стремежи и вълнения, които при цялата си различност, често взаимно изключващи се, те приемат като поданик на духовно пространство с памет за време, автори и събития, в която витае дух на Великата традиция и надеждата, че не си сам.  – Поначало нямам весели картини, носталгията беше само афиширана със заглавие „Носталгични картини“- имах предвид заминаващи си градове, сгради и къщи, които носят история и памет. Но човешката драма и изпитания, тъгата и мисълта винаги са били част от вълненията ми. Най-трудно ми беше някога, когато оптимизмът беше нещо като задължителна арт-иконография, да намеря себе си в неща, които са близко до това, което естествено носех като чувствителност. И не случайно при много случаи се връщах към драматичната история – дали ще е „Разстрел”, „Ястребино”, „Самуиловите воини”, „Клетва“, „Църквата в Батак“… Темата „Размисъл“ беше и си остана основна, и тогава, и сега. Носталгията е част от по-широк и по-голям кръг от драматичните и тревожни работи.  – Трудно ми е да коментирам, дори и само в национален мащаб, да не говорим в световен – цялостната разруха и хаос от пълното девалвиране на човешките стойности до програмираните националистически и политически конфликти, които не просто объркаха света, но преди всичко изправиха обединена Европа пред най-сериозните изпитания след Втората световна война. Изпускането на духа от бутилката е ясно кой го предизвика и кой има интерес от това ново преселение на народите! Цялата история със свалянето на тъй наречените „диктатури” дали беше само резултат на погрешна информация и слаби анализи или програмиране с по-далечни цели!? Ако се върнем към свалянето на Милошевич, натовските бомбардировки над Сърбия и отцепването на Косово, Саддам Хюсеин, Кадафи и последните години режисираните конфликти в Сирия – кои бяха постановчиците!? А що се касае до цялостния обществено-политически живот у нас – каквото и да се каже, няма да е достатъчно. Живеем в някаква пиеса на абсурда, в която кражбите, лъжата, убийствата, насилието, грубият материализъм, погребаните морални и духовни стойности, са декора, на който слабите политически актьори с години се упражняват с диалози, които биха засрамили и най-циничните каруцари. Независимо колко трае спектакълът и дали преждевременно се е прекъснало представлението – зрителят си излиза от него излъган и нахранен с нови обещания. И най-големият абсурд е, че не друг, а ние си избираме актьорите и заради слабата им игра можем да се сърдим преди всичко на себе си. Ние сме приели ролята на статисти. Лошото е, че влязат ли един път в спектакъла, всички актьори си заприличват и трудно биха допуснали някои свой нестандартен събрат, който е извън общите правила. А и той трудно би изтърпял политическата мимикрия.  – На какво се радвам? Толкова много неща ме вълнуват и харесвам, толкова много красиви неща има в живота, които държат будна надеждата, че имат смисъл житейските усилия и несгоди. За добро или зло радостта и тревогата вървят заедно! Радвам се на възможността да се вълнувам от една картина, от един автор, радвам се, когато срещна хора с воля и амбиция да служат на истини, които споделям, радвам се на риска в името на кауза, дори и когато е обречена, радвам се дълбоко в себе си, че съдбата е била благосклонна и ми е дала възможност да търся себе си в неща, които вълнуват и други, радвам се на изящните извивки на едно красиво момиче, което размества въздуха около себе си като мине. Радвам се на красивия футбол – и изобщо на спорта, колкото радост, толкова и разочарование! Радват ме и респектират едновременно духовно извисените личности. Колкото и некрасиво да е, радвам се и на греховните си слабости, когато са споделени, включително и на едно хубаво кафе. Радвам се, когато срещна един непознат човек, в който съм открил един съмишленик. Изобщо не е възможно дори мисълта ми да стигне поне частично до това, което ме радва. Как да обясня, че дори отминалата тревога и напрежение вече в определена степен ме радва. Радвам се, когато се размина със злото… Радвам се на толкова много и различни неща – от зазоряването и надеждата за хубав ден до звуците на щурчето в топлата нощ. Може би най-общо казано радвам се на всичко, с което съдбата ми е дала възможност да бъда такъв какъвто съм – несъвършен и греховен, но с илюзии, надежда, тъга и разочарования…  – Не знам дали съм успял човек!? Прекалено далече съм от представата за собствената си творческа реализация, за да имам самочувствието, по-скоро илюзията за успех. Не знам дали е формула или някакво естествено разбиране за развитие и достижение, но при всички случаи мисля, че имам относително реална преценка до къде съм, съизмерима и с личните, и с универсалните мерки. По-просто казано – няма формула, има работа, която трябва да се върши така, че да не се срамуваме от занаята, независимо какъв е и къде го практикуваме.  – Културата е въпрос на цялостно духовно поведение и професионално възпитание, което в самата си същност е противопоказно на политическите страсти и интереси. Културата се храни и поддържа с извисени мисли и чувства – политиката в постигане на целите си е всеядна – от разумното програмиране на интересите до грубото насилие, лъжата и лицемерието. Но не само у нас, светът като цяло е обърнат към политическите действия, интереси и към тоталното обезценяване на културните и духовни стойности. Най-опасното е, че в своята цялост обществото загуби сетивност за това, което носи културата. И тук съм убеден, че това е резултат на едно цялостно програмирано ликвидиране на ценностната система на културата. Високо издигнатата, духовно независима личност, свободната воля и личният избор нито в домашната, нито в световната политика са на почит. И най-мъдрото слово, и най-дълбокото произведение са като заглушен шепот в общата политическа вакханалия, в която надвикването, обидите, квалификациите, лъжите и демагогията са узаконен политически стил. Къде в него ще чуеш неземните звуци на флейтата?! Може, но когато държавниците и политиците почувстват нужда от нея. А до тогава културата ще подтичва като беден роднина с празната си торбичка, закачена някъде на края на държавния бюджет. Тук вече няколко месеца се води дискусия, цялото общество се занимава какъв боен самолет да купи държавата, но същата тази държава позволи разрушаването на един паметник за нашата 1300-годишнина!!! За какво говорим!?  – Не знам кои колеги какво са припомнили, но истината с приемането на проекта на Старчев е доста по-различна и няма нищо общо с мнението на Тодор Живков. Той наистина имаше мнение, но срещу паметника и за реакциите му вече няколко пъти споменавах. Той нито беше виждал проекта, нито го знаеше. Да твърдиш подобно нещо — или нищо не знаеш, или обичаш да послъгваш. Държавната комисия хареса и трите проекта — и на Величко Минеков, и на Валентин Старчев, и на Борис Гондов, но категорично изведе проекта на Старчев заради цялата архитектурно пластическа символика и не по-малко важното, че този паметник владееше и организираше цялото пространство около НДК. Да се говори на тези, които хвърляха съчки в кладата, издигната от Столичната община, за подобни задължителни смислови и професионални критерии е все едно да искаш от слепеца да ти обяснява Рембранд. Нещо повече — комисията, в която присъства и Людмила Живкова предложи да се реализират в пространството около НДК и проектите на Б.Гондов и В. Минеков. Паметникът на Старчев не просто го защитавам, защото е „натежало моето мнение”, а защото е изключителен и във времето на реализацията си, и с трайните си архитектурно пластически качества. Ако имахме някакви различия в комисията, бих защитил проекта на Старчев така, както няколко от реализациите в НДК, които наистина се наложи да бъдат защитени. Известно е, че Тодор Живков казваше, че си е сменил маршрута, за да не гледа „това бесило”, но нямаше „смелостта” и „мъжеството” на Фандъкова, на Чобанов и софийските общинари да гътне паметника.  – Истината е малко по-различна. При всички срещи на тъй наречена „ловна дружинка” и председателите на творческите съюзи Тодор Живков използваше или да информира за нещо, което предстои, или да провери какви са мненията и настроенията около едно или друго събитие. И според случая канеше и други хора, които нито бяха в ”дружинката”, нито бяха председатели на творческите съюзи. Така например покрай филма на Христо Христов бяха поканени и Васил Попилиев, и Павел Вежинов, и Людмил Стайков, които обикновено бяха извън групата. Там без да искам направо вбесих Тодор Живков и той напусна сърдит „седянката”. Людмил Стайков е интересно да разкаже как мина и каква беше идеята на Тодор Живков за тази среща. По-късно от Александър Лилов разбрах, че Живков е мислел да предложи Людмил Стайков за председател на Съюза на кинодейците, но не му се видял достатъчно категоричен. При подобна среща изселването на българските турци агресивно и патетично се коментираше по начин, който не вярвах че може да се случи! Тогава Живков каза „с огън и меч”, а по-късно тази фраза се приписваше на Георги Атанасов, но истината е, че някои не искаха да си спомнят, или направо не помнеха по какъв начин участваха в разговорите. При друга среща пак под формата на някаква информация, която очевидно държеше да се знае, се говореше за срещата на Живков с Брежнев и по-специално какво той е казал и т.н. Наивно е да се смята, че кадровите въпроси се решаваха в това общество и в този смисъл е по-близо до митологизирането на тази „ловна дружинка”, в която не всички бяхме ловци. А вярно е, че някои там се пристрастиха към лова, докато други станаха вегетарианци.  – Ванга беше повикана от Людмила Живкова да гледа на някакъв болен. Още в колата Ванга е говорила: „Там при художниците има един, а още не е дошел при мен”. Още с влизането в дома първите й думи били: „Кам го Светлин. Доведете ми го, тогава ще гледам.” За щастие бързо ме намериха и след половин час бях стъписан и притеснен пред Ванга. Няколко години преди това с мое захарче, носено от Любен Диманов (което беше забравил да й покаже), на тръгване Ванга му казала: „Дай захарчето на Светлинчо. Да му кажеш да дойде, аз не ям хора, да не се страхува”. Какво и защо Ванга ме повика, тя си знае, но още при първата среща, част от която беше записана от Л. Живкова, мисля че беше съдбовна, що се касае до вярата ми в света Отвъд.  И досега не мога да си простя наивността, след като познавах и меда и жилото на политическия живот, че повярвах в някаква промяна. В политиката нещата се решават не от това, какво аз мисля и какво е правилно или не, а от уж колективни решения, по-точно наложени от политическата йерархия. Много бързо разбрах, че промяната е една мимикрия и че нищо старо не е забравено, а новото повтаря стила и методите на старото. С едно писмо до Висшия съвет, копие от което имам и при себе си, написах всичко, което мислех, но тогава се предпочете да не му се дава гласност. Скоро го препрочетох и виждам, че не съм сгрешил, че съм напуснал. Аз нямах право да повярвам, че промяната е възможна. Още по-лошото е, че и тогавашната опозиция възприе познатия стил на поведение и действие. Започна с „отлюспването”. Наивници от сферата на културата и науката имаше доста в шарения състав на Великото народно събрание, което беше като атинската школа, сравнено с нищетата на сегашния парламент. Реално аз не избягах от политиката- политиката избяга от гражданските ми и човешки илюзии.  – Опазил ме Господ. В коя политика да се върна?! Преди време казах, че не ме плашат битките, а това, че нямам барикада. Разминаването е пълно!  – И сегашните, и миналите политици след промяната ние си ги избираме! Във властта няма наши и ваши – всички си заприличват! Това е нашият избор, но какво аз мисля вече е съвсем без значение. Времето е болно и лекарите по-скоро би трябвало да бъдат пациенти! Не искам да отварям нова страница в нашия разговор. Колкото и трудно да е, да запазим някаква хигиена! Иска ми се да вярвам, че и тези, които избират Терминал 1 и 2, поне част от тях ще се върнат и потърсят себе си там, откъдето са тръгнали.", "date": "2017.10.21", "title": " Академик Светлин Русев пред „Труд“: Живеем в пиеса на абсурда, за която сами избираме актьорите"}
{"url": "https://trud.bg/%d0%ba%d0%be%d0%bd%d1%82%d1%83%d0%b7%d0%b8%d1%8f-%d1%81%d0%bf%d0%b8%d1%80%d0%b0%d0%bb%d0%b0-%d0%b1%d0%be%d0%bb%d1%82-%d0%b7%d0%b0-%d1%84%d1%83%d1%82%d0%b1%d0%be%d0%bb%d0%b0/", "text": "Юсейн Болт държи на мечтата си да стане футболист. Най-бързият човек на света сложи край на кариерата си в леката атлетика, след като бе детрониран на световното първенство в Лондон през август. Светкавицата твърди, че може да се подготви за изяви на терена най-рано догодина.  „Не се отказвам от идеята да играя футбол – призна Болт. – За съжаление през август получих травма на подколянното сухожилие и ще мога да изляза на терена едва през 2018-а. Получих много оферти, но ще помоля клубовете да изчакат решението ми.“", "date": "2017.10.21", "title": " Контузия спирала Болт за футбола"}
{"url": "https://trud.bg/%d1%81%d0%b5%d0%b4%d0%b5%d0%bc-%d1%82%d0%b5%d0%bd%d0%b8%d1%81%d0%b8%d1%81%d1%82%d0%ba%d0%b8-%d0%b2-%d1%81%d0%bf%d0%be%d1%80-%d0%b7%d0%b0-%d0%bf%d1%8a%d1%80%d0%b2%d0%be%d1%82%d0%be-%d0%bc%d1%8f%d1%81/", "text": "Цели 7 тенисистки имат шанс да оглавят женската ранглиста преди последния голям турнир за годината – Шампионата на Женската тенис асоциация в Сингапур. В момента водачка с 5675 точки е Симона Халеп (Румъния), а Елена Остапенко (Латвия) е 7-а с 4510. Максималният актив, който една тенисистка може да вземе от турнира е 1500 т., но за целта трябва да спечели и всичките си мачове в груповата фаза.  „Вярвам, че съперничеството ни е интересно за феновете“, заяви втората в света Гарбине Мугуруса (Испания), а украинката Елина Свитолина добави, че доминацията на Серина Уилямс е отминала епоха в женския тенис.", "date": "2017.10.21", "title": " Седем тенисистки в спор за първото място"}
{"url": "https://trud.bg/%d0%bc%d0%bd%d0%be%d0%b3%d0%be%d1%85%d0%b8%d0%bb%d1%8f%d0%b4%d0%b5%d0%bd-%d0%bf%d1%80%d0%be%d1%82%d0%b5%d1%81%d1%82-%d0%b2-%d0%b1%d0%b0%d1%80%d1%81%d0%b5%d0%bb%d0%be%d0%bd%d0%b0/", "text": "Протестиращи от цялата страна се събират в Барселона, за да се включат в голямата демонстрация в защита на правата и свободите. Тя бе свикана от организацията „Маса за демокрация” преди 4 дни, след като испанският министър-председател обяви, че днес ще задейства член 155 от конституцията. Същата организация свика и големият 300-хиляден митинг и общата стачка на 3 октомври в Барселона. Към протестната акция са се присъединили премиерът на Каталуния Карлес Пучдемон, неговият заместник Ориол Жункерас и други членове на регионалното правителство. , заяви премиерът Мариано Рахой след извънредното правителствено заседание. Той обяви, че ще бъдат орязани правата на каталунския парламент, регионалното правителство ще бъде уволнено и ще бъдат свикани нови регионални избори в срок от шест месеца.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.10.21", "title": " Многохиляден протест в Барселона"}
{"url": "https://trud.bg/42-%d0%bc%d0%b0-%d0%b7%d0%b0%d0%b4%d1%8a%d1%80%d0%b6%d0%b0%d0%bd%d0%b8-%d0%bf%d1%80%d0%b5%d0%b4%d0%b8-%d0%b4%d0%b5%d1%80%d0%b1%d0%b8%d1%82%d0%be-%d0%bb%d0%b5%d0%b2%d1%81%d0%ba%d0%b8-%d1%86%d1%81/", "text": "Непосредствено преди началото на мача между отборите на „Левски“ и „ЦСКА-София „при влизане на територията на спортното съоръжение са задържани 42 души – трима от тях с наркотични вещества, четирима с маски, един със спрей и 34 с пиротехнически изделия. Това съобщават от вътрешното министерство. По време на мача две момичета, част от агитките на двата отбора при паленето на факли и димки са вдишали отровен дим. Наложило се е да им бъде оказана лекарска помощ. В района на сектор В е възникнал пожар от запалени части от знамена и транспаранти от една от агитките. Благодарение на бързата намеса на пожарникари, полицаи и стюарди не е допуснато разрастване на огъня. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.10.21", "title": " 42-ма задържани преди дербито „Левски“ – ЦСКА"}
{"url": "https://trud.bg/%d0%b3%d0%be%d0%b2%d0%be%d1%80%d0%b8%d1%82%d0%b5%d0%bb%d1%8f%d1%82-%d0%bd%d0%b0-%d0%bd%d0%b0%d1%82%d0%be-%d1%81%d0%b8%d0%bb%d0%b8%d1%82%d0%b5-%d0%bd%d0%b0-%d0%b0%d0%bb%d0%b8%d0%b0%d0%bd%d1%81%d0%b0/", "text": "Говорителят на НАТО Оана Лунгерску отхвърли   за неспособността на силите на Алианса за бързо разгръщане в Европа. В коментар за ТАСС Лунгеску увери, че „сега силите на НАТО са по-готови и способни за разгръщане от когато и да е било през последните десетилетия“. В отговор на молба за коментар на тайния доклад Лунгеску припомни: „Ние никога не коментираме това, което се представя като изтичане (на информация). НАТО е най-силният военен съюз в историята благодарение на своята способност да се адаптира“. „Към настоящия момент НАТО осъществява най-значителното подсилване на своят колективна отбрана от края на Студената война насам. Освен това НАТО утрои числеността на своите Сили за реагиране, в основата на които е петхиляден контингент за свръхбързо реагиране. Сега силите на НАТО са по-подготвени и способни за разгръщане, отколкото когато и да било през последните десетилетия“, увери говорителят на западния отбранителен съюз.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.10.21", "title": " Говорителят на НАТО: Силите на Алианса са по-готови за разгръщане, отколкото когато и да било"}
{"url": "https://trud.bg/%d0%bf%d1%81%d0%b8%d1%85%d0%be%d1%82%d0%b5%d1%80%d0%b0%d0%bf%d0%b5%d0%b2%d1%82%d1%8a%d1%82-%d0%be%d1%82-%d0%b2%d0%b5%d0%bb%d0%b8%d0%ba%d0%be-%d1%82%d1%8a%d1%80%d0%bd%d0%be%d0%b2%d0%be-%d0%b2%d0%b0/", "text": "Все повече хора у нас страдат от тежки паник атаки, като най-често причина за това е стреса в ежедневието или страхът от провал. Това сочат наблюденията на специалистите. Според последните изследвания на Световната здравна организация, над 300 милиона души по света са жертва на депресия, а над 260 милиона човека- на тревожни разстройства. „Понякога човек се затваря в себе си и това води до един живот със страх да не ми се случи нещо. Причините се състоят в постоянното гонене на успехи. Обикновенно от това състояние боледуват успешни хора, много младежи, това не е състояние на бедния човек. Обикновено когато хората се влюбват паник атаките изчезват, забелязала съм, че симптомите се появяват, когато на човек му е трудно да вземе решение и тогава, когато е наясно със ситуацията, проблемът изчезва“, коментира психотерапевтът Валя Христова от Велико Търново. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.10.21", "title": " Психотерапевтът от Велико Търново Валя Христова: От паник атаки страдат успешни хора"}
{"url": "https://trud.bg/%d0%b8%d0%b4%d0%b2%d0%b0-%d0%bb%d0%b8-%d0%b7%d0%b0%d0%bb%d0%b5%d0%b7%d1%8a%d1%82-%d0%bd%d0%b0-%d0%bc%d0%b0%d1%81%d0%ba%d0%b0%d1%80%d0%b8%d1%82%d0%b5/", "text": "Признавам си, че за да седна и да напиша тази статия, ми беше необходимо доста време и енергия. Доста мислих, наблюдавах организма, наречен „общество” и разсъждавах над темите, които ни вълнуваха през последните дни, седмици и месеци. Защото всеки ден, всеки час има нова „шокираща” новина, нов „гейт”, нов скандал, участниците, в които, се оказват случайни актьори в обществената режисура. Всичко от заплащането на медицински бележки, през закупуването на военни самолети, чак до борбата за независимост на Каталуния. Теми, в които, убедена съм, не всеки е вещ. Теми, които оформят облика на съвременното българско общество, слагат знак за равенство между „интелигенция” и „обикновени хора” и доста често поставяйки на преден план позицията на масите. Теми, които несъзнателно отнемат вниманието ни от истински важните неща, замъглявайки ума ни със случки от злободневното ежедневие.  Дали ще се заплащат медицинските бележки успя да стане тема номер едно, но къде остана темата за далеч по-важното – бюджет 2018? Изборът какво да следим може би е несъзнателен (пустият стаден принцип!) и това често е продиктувано от теми – ластици, които позволяват на нажежени и атрактивни телевизионни спорове да запълват медийното време. Оставяйки настрана хегемонията на цирковото изкуство в ефира, аз съм изключително доволна от това провокиране на социалните пластове, диалог, напрежение, поляризиране – един бълбукащ котел, пълен с многообразие от мнения и ясно (и къде не чак толкова) аргументирани позиции. Не само, защото в „спора” се ражда истината, но и защото това е ясен белег, напук на широко разпространеното мнение за цензура, че вървим по стъпките на развиващ се индивид, който търси себе си. Ако позволите тази метафора, бих сравнила България в момента с тийнейджър-бунтар, който се опитва да намери посока в живота си с цената на много „гейтове” и малко спокойствие. Защото онова пеленаче, което се хранеше на кръгъл час и спазваше добре познатите правила на социализма преди 30 години, вече порасна. И вече наредба и предложение не само защото искаме или трябва, а защото можем.  От краткия ми опит в държавната администрация си дадох сметка, че държавата е елемент, който постоянно и непредсказуемо променя агрегатното си състояние – за секунди се вледенява, нажежава, а понякога и избухва в пламъци. Управлението на тези процеси е толкова сложно, че може би цял един живот не би стигнал да вникнеш в същината им из основи. И макар да бях част от скептиците, които с лекота повтарят думите на вездесъщия (ще използвам този актуален епитет) герой на Алеко Константинов – Бай Ганьо, че всички са „маскари”, мога категорично да заявя, че не всички са такива. Поставянето под общ знаменател е на обществото от политическия живот в последните години ( а и не само). Има толкова много хора, обществнопризнати личности, които работят в посока подобряване на живота в България, но остават незабелязани, защото тийнейджърът не оценява усилията на родителите си, когато му купят нова раница – той само мрънка, че не е отишъл на дискотека. „Маскарите” са синдром на недоволството на един подрастващ, който в търсене на себе си, обругава всеки авторитет, който се опитва да му даде посока. „Маскари” можем да станем и ние, ако в един момент от живота си решим да дадем нещо от себе си, в името на България, защото нали „всички са еднакви”.  „Маскари”, обаче, не е само център на негодуванието на един народ – това е и модел на кражби, които остават заметени под черджето на входа на институциите. Усилията за създаване на ново антикорупционно звено („Антимаскари”, защо пък не?!) водят само до поредния медиен blur, от който не става ясно – ще се борим ли с корупцията по високите етажи или ще си седим на партера, залавяйки полицаи от Пловдив за „такса спокойствие” на телефонните измамници? Обществото ни се развива с бързи темпове и все по-често ще задава въпроси. И всеки, който е част от политическия и дипломатически кръг, ще трябва да се научи да ползва думите по-умело. Нима и Христо Стоичков не подбра грешните думи в грешния момент? Липсващото звено в израстването от тийнейджър до зрял човек е поемането на отговорност. Нещо, на което все още не сме се научили. но не се ангажираме с казаното и в момента, в който поредният гейт чука на врата, идва и поредното дело за клевета – иди доказвай кой крив, кой прав. Руският режисьор Андрей Кончаловски е казал: „Аз не знам, какво е това интелигенция, аз знам, какво е това интелигентен човек – това е човек, който е осъзнал отговорностите си повече, отколкото своите права”. Отговорността да бъдеш е далеч по-тежка от правото да бъдеш – защото едното ти се полага по презумпция, а другото е функция на твоята социална ангажираност. Да застанеш зад думите си, зад действията си, зад всичко онова, което те прави равноправен член на обществото. Когато проумеем това, България ще порасне и ще бъде не просто като 110 хиляди квадратни километра на картата на Европа, но като седем милиона европейци активно работещи в името на стабилна икономика и здрав социум. Когато проумеем това, ще дойде и залезът на „маскарите”, за да направи място на изгрева – изгревът на една нова България. Защото винаги съм била на мнение, че образованият, мислещ и ангажиран народ е по-лесен за управление и по-труден за манипулация.", "date": "2017.10.21", "title": " Идва ли залезът на маскарите?\t\t\t"}
{"url": "https://trud.bg/%d0%b8%d0%bb%d0%b8%d1%8f%d0%bd%d0%b0-%d0%b9%d0%be%d1%82%d0%be%d0%b2%d0%b0-%d0%b8%d0%bc%d0%b0-%d0%b3%d0%be%d0%bb%d1%8f%d0%bc-%d0%b8%d0%bd%d1%82%d0%b5%d1%80%d0%b5%d1%81-%d0%ba%d1%8a%d0%bc-%d0%bf%d0%be/", "text": "Има голям интерес към получаването на българско гражданство, но и строги правила за това, каза вицепрезидентът Илияна Йотова пред „Дарик“. Във връзка с проблемите на българите в чужбина, вицепрезидентът Йотова посочи, че се готви интернет платформа за българите в чужбина, на която нашите сънародници ще намират разнообразна информация, която ги интересува и вълнува. „Ще има българско училище в Албания“, посочи Йотова и похвали всички тези, които са работили за каузата да бъде признато българското малцинство там. „Има голям интерес към получаването на българско гражданство, но и строги правила за това, каза още Илияна Йотова и отхвърли упреците към нея за това, че десетки хиляди молби чакат без да са решени. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.10.21", "title": " Илияна Йотова: Има голям интерес към получаването на българско гражданство"}
{"url": "https://trud.bg/%d0%bc%d1%8a%d0%b6%d1%8a%d1%82-%d0%bd%d0%b0%d0%bf%d1%80%d0%b0%d0%b2%d0%b8%d0%bb-%d0%bd%d0%b0%d0%b9-%d0%be%d0%b1%d1%81%d1%8a%d0%b6%d0%b4%d0%b0%d0%bd%d0%b8%d1%8f-%d1%87%d0%b0%d0%b4%d1%8a%d1%80-%d1%83/", "text": "Соларният чадър от снимката на страницата на София Тех Парк не е готов продукт, а начален работен вариант. Това каза в пред БТВ изобретателят на чадъра Румен Арсенов. Той подчерта, че в проекта е вложил само лични средства, като до момента сумата е около 5000 лв. „В Тех Парка имам помещение, за което плащам наем – 120 лв. на месец за 22 квадрата”, уточни 32-годишният мъж, завършил „Предприемачество и мениджмънт”. „Това, което хората са видели на снимката, е един начален етап от нашия тест – на чадъра, конструкцията и слънчевите панелите. Даже на снимката се вижда само един панел, а всъщност те са четири”, каза Арсенов. „Телефони има хиляди, непрекъснато се произвеждат, но всеки нещо добавя, прави някаква иновация, така е и с чадъра”, посочи той. По думите му освен че може да охлажда напитки и да захранва устройства, чадърът може дори да спаси човешки живот и да бъде като системата 112 на плажа. „Към него ще бъде добавена оповестяваща система – когато има инцидент на плажа, например ако някой получи сърдечен удар или се дави, да може да реагира човек, който е в близост, с едно натискане на бутон да сигнализира на намиращия се наблизо спасител или медицинско лице”, обясни Арсенов. „В някои случаи някой крещи отнякъде, но не се разбира откъде поради това, че духа вятър и вълните са шумни. При нас това ще се елиминира и ще стане по-разбираемо, защото ще има звукова и светлинна сигнализация на чадъра”, аргументира се той. По думите му цената на чадъра варира от 1000 до 2000 лв., като Арсенов подчерта, че само масичката, която съхранява охладителя, струва над 500 лв. Той отговори и на критиките, че чадърът е с недобър търговски вид. „В този вариант това е стандартен чадър с леко подсилване на места, за да издържи панелите. Това не е наш дизайн, той тепърва ще бъде показван. Това е работен вариант, за да тестваме панелите”, каза той, като уточни, че са използвани от най-евтините. Арсенов посочи също, че продуктът все още не е обявен никъде, няма фейсбук страница, нито сайт. „Търсим инвеститори, за дистрибутори е твърде рано да се говори”, каза още Арсенов. Арсенов подчерта, че не е обиден или наранен от подигравателните коментари в социалната мрежа. Арсенов изтъкна също, че не претендира, че е изобретател. Определи се по-скоро като новатор, който виждайки някои продукти, смята, че могат да бъдат комбинирани по такъв начин, че да се ползват за други цели. Той работи и върху проект за подвижна обсерватория, която да обикаля по градовете. Иновативният соларен чадър стана повод за десетки подигравателни коментари, след като в профила на „София Тех Парк” във Фейсбук бяха качени негови снимки. Една от нередностите около създаването на чадъра се крие в това, че вече има   и то още от преди 11 години. Освен това, соларни чадъри със значително по-добър вид от този на показания прототип се продават свободно из най-различни онлайн магазини в целия свят. Зад соларния чадър стои фирмата „Топ Иновейшън”. Според Търговския регистър неин собственик е роденият през 1985 г. Румен Арсенов. Другите му търговски дейности са свързани със застраховане и търговия. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.10.21", "title": " Мъжът, направил най-обсъждания чадър у нас: Той може да спасява и човешки живот"}
{"url": "https://trud.bg/%d1%86%d0%b5%d0%bd%d1%82%d1%8a%d1%80-%d0%b0%d0%bc%d0%b0%d0%bb%d0%b8%d0%bf%d0%b5-%d0%b2-%d1%82%d1%8a%d1%80%d0%bd%d0%be%d0%b2%d0%be-%d0%be%d1%80%d0%b3%d0%b0%d0%bd%d0%b8%d0%b7%d0%b8%d1%80%d0%b0/", "text": "Центърът за етнически диалог и толерантност „Амалипе“ във Велико Търново инициира три работни срещи с директори на училища, участващи в проект „Всеки ученик ще бъде отличник“, финансиран от фондация „Тръст за социална алтернатива“. Събитията ще бъдат разделени по регионален принцип и ще се организират с цел обсъждане на технически и административни въпроси, свързани с изпълнението на новата фаза на проекта. „Всеки ученик ще бъде отличник” е многогодишна програма на Център „Амалипе“, чиито дейности са насочени към превенция на отпадането и задържане на ромските деца в училище, повишаване на успеха на учениците в училище, увеличаване на броя на реинтегрираните или записаните отново в училище деца.Целта ни е увеличаване на възрастните роми, включени във форми на учене през целия живот, чувствително увеличаване на процента на ромските младежи, които продължават своето образование в средни училища и преодоляване на нарастващия проблем с отпадането и ниската мотивация на учениците в гимназиална степен”, коментира председателят на Център „Амалипе” Деан Колев. Проектът надгражда богатия опит на ромската организация по въвеждане на „Фолклор на етносите – ромски фолклор” и Програмата за намаляване отпадането на ромските деца от училище, която бе изпълнявана в рамките на 7 години в 250 училища от цяла България. Около 45 000 деца са основната целевата група на проекта, отделно техните родители и близки, както и по-широката общност. Освен дейностите, които ще продължат да се реализират в основните училища, ще се въведат и нови форми с цел повишаване на образователните резултати на учениците. През следващите три години програмата ще развие и педагогически инструментариум и нови форми, чрез които да бъдат активизирани учениците в гимназиална степен и техните родители. Предвижда се подкрепа на новите обединени училища и професионалните гимназии. „Регионалните срещи на професионалната директорска общност за интеркултурно образование са важно средство за формиране и сплотяване на мрежата, както и за взаимна подкрепа между директорите. Сбирките са и важен инструмент за застъпничество на регионално ниво, тъй като на тях ще присъстват и представители на съответното Регионално управление на образованието”, информира още Деан Колев. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.10.21", "title": " Център „Амалипе“ в Търново организира три регионални срещи с школски директори"}
{"url": "https://trud.bg/%d1%85%d0%b0%d1%80%d0%b2%d0%b8-%d1%83%d0%b0%d0%b9%d0%bd%d1%81%d1%82%d0%b8%d0%b9%d0%bd-%d1%80%d0%b0%d0%b7%d0%b3%d0%be%d0%bd%d0%b5%d0%bd%d0%b8%d1%8f%d1%82-%d1%85%d0%be%d0%bb%d0%b8%d0%b2%d1%83%d0%b4/", "text": "Вече повече от две седмици Холивуд не може да се съвземе от чудовищния скандал с мега продуцента Харви Уайнстийн, който беше обвинен в сексуален тормоз, сексуални набези, а в няколко случая дори и в изнасилване от общо над 40 жени като броят им постоянно продължава да расте. Сред тях са някои от най-известните и влиятелни актриси за последните 20 години – Анджелина Джоли, Гуинет Полтроу, Кейт Бекинсейл, Ашли Джъд, Роуз Макгоуън, Азия Ардженто, Джесика Барт, Мира Сорвино, Розана Аркет, Хедър Греъм, Кара Делевин, Леа Сейду, Клер Форлани, Ева Грийн, Лорън Холи, Лина Хийди, Лизет Антъни, Лупита Нионго. Дългият списък включва още много неизвестни актриси, модели, журналистки и служителки в компаниите на Харви Уайнстийн. Развлекателната индустрия не помни секс скандал с чак такъв грандиозенп мащаб. Това е едно от най-разтърсващите събития в цялата история на Холивуд и заплашва да промени из основи самото устройство на филмовия бизнес. Според десетките обвинения и свидетелства, които медиите на представиха след години на мълчание и снишаване пред силата и влиянието на Уайнстийн, неговите набези били постоянни и в продължение на три десетилетия. Той имал перверзен ритуал, разказан от Ашли Джъд, Гуинет Полтроу, Кейт Бекинсейл и много други. Уайнстийн предлагал работна среща в хотел на млади актриси с идеята, че ще обсъждат роля в нов негов филм. Рандевуто често се местело от лобито или конферентната зала в хотелската му стая, където младите дами оставали сами в компанията на Харви, а той имал навика да излиза пред тях гол или само по халат. Уайнстийн предлагал на жените да им направи масаж или те на него, казвал им, че ако правят секс това ще помогне на техните кариери, често ги карал да го гледат как се къпе или мастурбирал пред тях. Многобройните истории на жертвите му разкриват образа на брутален сексуален хищник, който не се е спирал пред нищо. Според няколко репортажа и свидетелства Уайнстийн е сключвал поне осем извънсъдебни споразумения с различни жени и на практика си е купувал тяхното мълчание. В пика на своите сили, когато почти всяка година през неговите компании Miramax и после The Weinstein Company се произвеждаха най-качествените и награждавани престижни филми в Холивуд, Харви бе известен като продуцента със златното докосване и с прякора „Бог“. Той стои зад новата вълна независими филми от края на 80-те и началото на 90-те и е отговорен за хитове като „Секс, лъжи и видео“, „Криминале“, „Влюбеният Шекспир“, „Бандите на Ню Йорк“, „Речта на краля“, „Артистът“, „Авиаторът“, „Джанго без окови“ и много, много други. Неговите филми имат над 300 номинации за „Оскар“. Харви е посочван като човек с безгранично влияние, който собственоръчно е изобретил модерната кампания за спечелване на наградите на Академията. Всички са искали да работят с него. Той е плащал на десетки журналисти и е държал медиите плътно на своя страна. Успехът му е бил неговата индулгенция. Слухове и истории за сексуалните му набези циркулират от десетилетия, но Уайнстийн е бил не само толериран, но поощряван и празнуван от хората в шоубизнес средите. Той е мега донор на Демократическата партия, личен приятел на Обама и Клинтън, чест гост в Белия дом и изявен холивудски либерал. От няколко години обаче докосването му не е толкова златно и влиянието му намалява. Вече ги няма онези хитове. Това най-вероятно е улеснило официалното разобличаване на сексуалното му хищничество и последвалото падение. Харви беше уволнен от собствената си компания, жена му Джорджина Чапман го напусна, а полицейските служби в Ню Йорк, Ел Ей и Лондон започнаха криминални разследвания срещу него. Скандалът няма да утихне скоро, а Холивуд никога няма повече да бъде същото място. Мястото, където Харви ловуваше на спокойствие и беше смятан за божествена фигура от хората, които сега скоростно се дистанцират от него.", "date": "2017.10.21", "title": " Харви Уайнстийн: Разгоненият холивудски колос\t\t\t"}
{"url": "https://trud.bg/%d0%ba%d0%be%d1%80%d0%bd%d0%b5%d0%bb%d0%b8%d1%8f-%d0%bd%d0%b8%d0%bd%d0%be%d0%b2%d0%b0-%d0%b2%d0%b5%d1%87%d0%b5-%d0%bd%d0%b5-%d0%b5-%d0%b4%d0%be%d1%81%d1%82%d0%b0%d1%82%d1%8a%d1%87%d0%bd%d0%be-%d0%b4/", "text": "Вече не е достатъчно да сме алтернатива на ГЕРБ и управляващите – трябва да се заявим като алтернатива на модела, изграждан в последните няколко десетилетия. Това каза лидерът на БСП Корнелия Нинова по време на 13-ата Конференция на Софийската градска организация на БСП. „Пожелавам ви една хубава и ползотворна дискусия, разумни решения преди конгреса. Наистина в последните дни темата конгрес на БСП като че ли е една от основните в медиите. Това може да ни радва, но може и да ни тревожи. Защо да ни радва? В същото време ще има конгрес на управляващата партия, но никой не се интересува какво се случва там. Можем да си направим извода, че обществото не мисли какво е мнението на управляващите“, каза Нинова. По думите й от Конгреса на БСП има големи очаквания. „Какво ще излъчим ние, ще излъчим ли алтернатива? Хората чакат от нас. Какво обаче може да ни тревожи от този факт? Това може да е опит да се отклони вниманието към наши вътрешнопартийни въпроси и спорове, от това, което ще правят и правят управляващите“, посочи лидерът на БСП Корнелия Нинова. По думите й при тези две хипотези само от социалистите зависи как ще мине тази седмица, дискусии, Конгресът и след него. „Конгресът ще отвори много въпроси, надявам се, които трябва да продължим да развиваме и след него. Защо конгрес и защо сега? Помогнахте ми в дискусията, да не го обяснявам аз. Алтернатива ли сме, не закъсняваме ли с алтернативата? Не трябва ли този разговор да го проведем в широк кръг, пред цялата партия? Ето го отговорът. Защо сега и защо конгрес? Защото държавата се нуждае спешно от сериозна алтернатива. Този въпрос трябва да го дискутираме и да го решим всички заедно“, заяви Нинова. Тя попита на какво е алтернатива БСП. „Най -често казваме на ГЕРБ и на управляващите. Моето мнение, че това вече не е достатъчно. Мисля, че трябва да се заявим като алтернатива на модела, който е изграждан в последните няколко десетилетия. Модел, чиято еманация е лицето на ГЕРБ, лицето на този модел е ГЕРБ. И той е много повече от секторните им политики, напоследък той е рушене на държавността, нефункциониране на институциите, посегателство върху принципите на правовата държава, посегателство върху демократични принципи, използване на държавната машина и на институциите не в услуга на хората, а в услуга на една партия, на един човек и път към една партия, една държава- това ни се случва напоследък. За да не се разбере това, се минаха всякакви граници“, каза Нинова. По думите й това са големите въпроси на какво е БСП алтернатива. „Има ли вече социална държава? Не няма. Има ли война между институциите? Да, има. И защо се използва тази война – за личните цели на един човек, който иска да си отвори пътя към президентския пост“, заяви Нинова. „Език на омразата ли е или връщане ли е години назад наричането на човек с различно мнение „мракобесник“, „Отивай в Сибир“, „хлебарка“. Това е моделът и това руши България. Ето на това ние трябва да заявим, че ще сме алтернатива“, заяви Нинова. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.10.21", "title": " Корнелия Нинова: Вече не е достатъчно да сме алтернатива на ГЕРБ"}
