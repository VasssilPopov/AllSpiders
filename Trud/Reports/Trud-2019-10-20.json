{"url": "https://trud.bg/%d1%84%d0%b0%d0%bd%d0%b4%d1%8a%d0%ba%d0%be%d0%b2%d0%b0-%d0%bf%d0%b5%d1%87%d0%b5%d0%bb%d0%b8-%d0%b2-%d0%b4%d0%b2%d0%b0-%d1%82%d1%83%d1%80%d0%b0-%d1%81-10-%d0%bf%d1%83%d0%bd%d0%ba%d1%82%d0%b0/", "text": "Очакванията са за висока избирателна активност Победителят в кметските избори в София ще се определи на балотаж между Йорданка Фандъкова и Мая Манолова, сочи изследване на социологическата агенция „Сова Харис“, проведено по поръчка на „Труд“. На първия тур досегашната кметица на столицата би получила 31,2% от всички гласоподавателите на общината, а бившият омбудсман – 24,7%. На втория тур очакванията са Фандъкова да вземе 37,6 на сто, а опонентката й Манолова – 28,5%. Коалицията ГЕРБ-СДС ще бъде с най-много общински съветници. Ето и проучването, заедно с анализа на социолога Васил Тончев. Изследването е проведено в периода между 9 и 16 октомври 2019 г. То е представително за пълнолетното население на Столична община, стратифицирана по признаците местоживеене, пол и възрастова група. Генералната съвкупност е 1 101 776 пълнолетни жители на Столична община. 1% на извадката съответства на ~1102 души. Максимална грешка за 50% относителен дял при 95% гаранционна вероятност: 3,0%. Методът на регистриране на информацията е стандартизирано face-to-face интервю, провеждано в дома на респондента. Последните дни от една предизборна кампания са от решаващо значение. В дните преди вота избирателите оформят окончателната си преценка за това, кого от кандидатите да подкрепят. Теренът на настоящото проучване приключи 10 дни преди изборния ден на местните избори, което предполага, че регистрираната картина все още подлежи на корекция от гласоподавателите. Същевременно получените резултати могат да послужат за надеждна ориентация при изясняване на съотношението на силите в предизборната ситуация в Столична община. Оценката на столичани за града В основата на предпочитанията на софиянци извън традиционната политическа ориентация стои и оценката за развитието на София през последните години. Най-голяма е групата на хората, които считат, че за общината са направени доста неща, но има още какво да се желае. Освен хората, поставящи тази трезва оценка, се очертават групите на даващите приоритет на постигнатото и на считащите резултатите за незадоволителни. Делът на всяка една от последните две групи е два пъти по-малък от този на първата. При тази постановка може да се направи извода, че успех на изборите ще постигнат кандидатите, които успеят да убедят гласоподавателите, че със своя екип ще надградят постигнатото, като същевременно реформират досегашния управленски модел. Изразено схематично, ситуацията може да се представи като борба в центъра на терена. Играта по крилата ще има само спомагателна роля. 2/3 заявяват, че ще гласуват Предстоящите избори в столицата се отличават с това, че се открояват двама главни претенденти, подкрепени от силни екипи и основните политически партии. Това противоборство формира облика на цялостната кампания. Първият ефект е избирателната активност. Повече от две трети от избирателите в столицата заявяват, че ще гласуват. Дори да допуснем, че не всички ще изпълнят намерението си, можем да очакваме, че спрямо избирателните списъци активността ще бъде около 60%. Такова участие в избори в България обичайно регистрираме на парламентарен вот. Трябва да отбележим, че този път изборите в столицата придобиха характеристиката на национални. Кампанията се води главно по националните медии, за разлика от всички останали общини. Също така и резултатите ще имат отражение в национален мащаб. Сред останалите претенденти за кметкия стол извън оста Фандъкова-Манолова има открояващи се политически фигури. Широкият спектър от предложения също допринася за по-масово участие в изборите. Досегашният кмет е с най-висока подкрепа  В изследването регистрираме най-висока подкрепа за настоящата кметица Йорданка Фандъкова – 31,2% от гласоподавателите в общината. Сред заявилите, че ще гласуват, това представлява малко над 40%. Този резултат не е изненада, като се има предвид оценката за нейната досегашна работа, както и това, че зад нея стои управляващата партия и екипът, който в момента контролира общината. Основният й опонент Мая Манолова получава 24,7% от всички избиратели в Столична община или малко над 35% от заявилите, че ще гласуват. На пръв поглед разликата е преодолима. Балотажът изглежда сигурен, като се има предвид, че още около 7 кандидати ще получат най-малко 1% от гласовете. Градската десница пред избор на втория тур Интригата се пренася във втория тур. Съществуват предварителни очаквания, че значителна част от избирателите на третата политическа сила в столицата – градската десница – може да застанат срещу ГЕРБ, т.е. да заложат на промяната. Резултатът от настоящето проучване не потвърждава тази хипотеза. Напротив, преоценката в нагласите си, която правят избирателите на традиционната десница, е в обратна посока. Част от тях директно се насочват към кандидата на ГЕРБ-СДС още на първи тур. А хората, подкрепили десницата на първи тур, на балотажа или се определят за Йорданка Фандъкова, или заявяват, че няма да гласуват. Евентуален резерв за г-жа Манолова може да дойде от гласовете на другите леви и граждански кандидати като Георги Кадиев и Борис Бонев. Бившият омбудсман може да развие потенциала си още сред така наречените „нови софиянци“, които са се заселили в града през последните години. Тази немалка група хора засега няма обособено политическо представителство. В същото време очаквано е, че служителите на съсредоточените в столицата държавни институции, общинските администрации и представителите на едрия бизнес ще застанат преимуществено зад настоящия кмет. Тези предпоставки обуславят това, че дистанцията на балотажа се увеличава.     ГЕРБ-СДС с най-много общински съветници БСП увеличава тежестта си Борбата за мнозинство в Общинския съвет също предлага заплетена интрига. Резултатите показват, че коалицията ГЕРБ-СДС ще има най-голям брой съветници. Групата им обаче ще е по-слабо представена в сравнение със сегашния Общински съвет. Групата на БСП ще увеличи значително своята тежест, като вероятно ще се утрои в сравнение със сегашното положение. Данните показват, че със сигурност представители в Столичния парламент ще излъчат още Демократична България-Обединение и ВМРО-БНД. Явно, чрез коалиция с тези формации ще се търсят варианти за съставяне на мнозинство. По-голямата избирателна активност ще повиши и прага за излъчване на общински съветници. Поне пет формации – АТАКА, Партия на ЗЕЛЕНИТЕ, ВОЛЯ, АБВ и Коалиция НФСБ са на границата за влизане в Общинския съвет – имат регистрирана подкрепа 1-1,5%. Вероятно заветната граница ще бъде около 1,6% от гласувалите. Колко от гореизброените формации ще я преминат не може да се каже в момента, но може да се предположи, че тези, които я преодолеят, ще имат важна роля при формирането на следващото мнозинство в СОС. Методика на изследването Изследването е проведено в периода между 9 и 16 октомври 2019 г. То е представително за пълнолетното население на Столична община, стратифицирана по признаците местоживеене, пол и възрастова група. Генералната съвкупност е 1 101 776 пълнолетни жители на Столична община. 1% на извадката съответства на ~1102 души. Максимална грешка за 50% относителен дял при 95% гаранционна вероятност: 3,0%. Методът на регистриране на информацията е стандартизирано face-to-face интервю, провеждано в дома на респондента. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.10.20", "title": " Фандъкова печели в два тура с 10 пункта\t"}
{"url": "https://trud.bg/%d0%bf%d1%80%d0%be%d0%bc%d1%8f%d0%bd%d0%b0-%d0%b2-%d1%81%d0%b8%d1%81%d1%82%d0%b5%d0%bc%d0%b0%d1%82%d0%b0-%d0%bd%d0%b0-%d1%82%d0%b5%d0%bb%d0%ba-%d1%81%d0%bb%d0%b5%d0%b4-%d0%bd%d0%be%d0%b2%d0%b0-%d0%b3/", "text": "Очаква се времето за придобиване на експертно решение да се скъси Пациентите да са спокойни, казаха от Здравното министерство От януари догодина отпада изискването в ТЕЛК-комисиите да работят лекари от различни видове специалности според профила на пациента. Правителството промени правилата, като прие изменение и допълнение на Правилника за устройство и организация на работата на органите на медицинската експертиза и на регионалните картотеки на медицинските експертизи. Очакванията са по този начин времето за придобиване на експертно решение да се скъси. В момента недостигът на кадри става причина пациенти да чакат повече за експертиза и да ходят повторно на комисия, ако първия път там липсва специалистът по тяхното заболяване. Затова от догодина ТЕЛК комисиите ще могат да работят и без специалисти по конкретното заболяване. От министерството уверяват, че липсата на тесни специалисти в комисиите няма да ощети пациентите и да попречи на точната експертиза, за която е достатъчна подробна медицинска документация. Всички тези проблеми се преодоляват с измененията и допълненията в Правилника. Създават се процедури, които максимално улесняват хората с увреждания и органите на медицинската експертиза. Осигурява се информационна база данни, която ще се ползва от всички заинтересовани страни. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.10.20", "title": " Промяна в системата на ТЕЛК след Нова година"}
{"url": "https://trud.bg/%d1%82%d1%80%d1%8a%d0%bc%d0%bf-%d0%bf%d1%80%d0%b5%d0%ba%d1%80%d0%b0%d1%82%d1%8f%d0%b2%d0%b0%d0%bd%d0%b5%d1%82%d0%be-%d0%bd%d0%b0-%d0%be%d0%b3%d1%8a%d0%bd%d1%8f-%d0%b2-%d1%81%d0%b5%d0%b2%d0%b5%d1%80/", "text": "Прекратяването на огъня в Северна Сирия върви много добре, въпреки някои дребни сблъсъци, които приключват бързо, написа в „Туитър“ американският президент Доналд Тръмп. Кюрдските сили са се изтеглили от град Рас ал Айн, съобщиха сирийската държавна агенция САНА и две независими една от друга агенции, базирани в Кюрдския автономен район в Северен Ирак. Турция потвърди днес изтеглянето на кюрдските бойци от граничния сирийски град Рас ал Аин по силата на споразумението, договорено от САЩ, предаде Франс прес, цитира БНР. Турското военно министерство съобщи, че до момента е регистрирало 22 нарушение на прекратяването на огъня. 1 турски войник е загинал, друг е бил ранен в схватка в Северна Сирия. Кюрдски източници съобщиха за продължаващ турски обстрел срещу населени места в района. След неуспешни опити в предните два дни, конвой от превозни средства и линейки са навлезли в Рас ал Айн, за да изтеглят кюрдските отряди и да евакуират ранените към лечебни заведения в Тел Тамар, Хасака и Камишли. Турското военно министерство съобщи, че конвоят се състои от 55 превозни средства. По данни пак на военното ведомство в Анкара друг конвой от 86 автомобила е напуснал и района на град Тел Тамар. В реч в Истанбул турският президент Реджеп Тайип Ердоган заяви, че Турция в момента контролира зона от 1500 кв. км. Той отново подчерта, че ако условията на споразумението не бъдат спазени, веднага след изтичането на 120 часа Турция ще поднови военната си операция и предупреди, че „борбата на Турция ще продължи до прочистването на района от последния терорист“. По думите му зоната за сигурност на Турция ще се простира на около 450 км дължина от Джараблус до сирийско-иракската граница и 32 км дълбочина. Турският лидер добави, че Анкара е демонстрирала решителността си пред целия свят. Той акцентира, че е било постигнато споразумение със Съединените щати, а не със считаните от Анкара за терористи кюрдски формирования. Турското външно министерство „напълно отхвърля неоснователните твърдения“ на международната правозащитна организация „Амнести Интернешънъл“ във връзка с турската военна операция в Северна Сирия се казва в негово прессъобщение. Според турското външно ведомство тези твърдения са част от кампания за очерняне на борбата на Турция срещу тероризма. Анкара е взела всички мерки да не се нанасят щети на цивилни и на цивилна инфраструктура, се казва още в комюникето. Преди два дни организацията „Амнести интернешънъл“ публикува доклад за трупащи се доказателства, че турските военни части и техните съюзници са извършили военни и други престъпления в Сирия. В документа се посочваше, че турските военни части и техните съюзници са демонстрирали неуважение към живота на цивилните, провеждайки смъртоносни атаки в жилищни зони, които са ранили и убили цивилни. На база свидетелски показания се цитират случаи на произволни убийства и отвличания на невъоръжени хора. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.10.20", "title": " Тръмп: Прекратяването на огъня в Северна Сирия върви много добре"}
{"url": "https://trud.bg/%d0%bf%d0%be%d0%b2%d0%b8%d1%88%d0%b8%d1%85%d0%b0-%d0%be%d1%87%d0%b5%d0%bd-%d0%bb%d0%b5%d0%ba%d0%b0%d1%80-%d1%83%d0%bb%d0%b8%d1%87%d0%b5%d0%bd-%d0%b2-%d0%b8%d0%b7%d1%82%d0%be%d1%87%d0%b2%d0%b0%d0%bd/", "text": "Лекар, уличен в източване на Здравната каса и фалшифициране на документи, беше повишен в национален консултант по очни болести. Това разкри разследване на журналиста Васил Иванов. Става дума за доцент Борислав Кючуков, шеф на очната клиника в ИСУЛ, срещу когото и в момента се води разследване от прокуратурата и ГДБОП, предаде „ „. Проверка на Здравната каса, разследване на прокуратурата и ГДБОП уличи доцент Кючуков, че е източил 300 000 лева от здравните ни осигуровки за период от 3 години. Експертиза доказва, че лекарят е записвал в медицинската документация, че е извършил сложни операции на всички 860 пациенти, които са отишли в клиниката за рутинната процедура – премахване на перде. За рутинната процедура Здравната каса заплаща 360 лева, а за написаните от Кючуков усложнения – двойно повече-700 лв. След като лекар от отделението сигнализира за измамата, Касата назначи проверка от трима водещи експерти, които прегледаха пациентите на Кючуков. „В оперативния журнал при пациентите е написано едно и също нещо, а не може при всички пациенти да настъпи едно и също усложнение, няма как. Според мен е нереален този процент на усложнения”, коментира доцент Анета Мишева, проверяващ експерт. Проверяващият експерт проф. Ботьо Ангелов е категоричен, че е хванал доц. Кючуков в нарушения. „Това, което е писано вътре, че е правена такава предна витректомия, такова действие няма извършено хирургично. Но неговото нарушение най-вече е, че той е организирал организирана престъпна група. Това на практика е документално престъпление и то взето само едно. Умножено по 851 си представете колко документални престъпления са. Отделно информиране на Касата, отделно източване на ресурс”, коментира проф. Ботьо Ангелов, проверяващ експерт. Измама се потвърждава и от друг факт. Операцията от 700 лева се извършва с един специфичен инструмент за еднократно ползване, наречен витреотом. За всичките 860 пациенти обаче, клиниката е разполагала само с един. „Дадоха обяснения, че въпреки че е еднократен, са го използвали многократно и т.н”, обясни управителят на НЗОК Дечо Дечев. „Категорично е източване на Касата”. „Тук вече се намесват и чисто криминални елементи, в смисъл, че се описват състояние на пациента в официални документи – епикриза, оперативни протоколи и т.н., които явно не съдържат обективна информация”, обясни д-р Дечев. След като екипът на NOVA потърси доцент Кючуков в ИСУЛ, бяхме препратени към частния му кабинет. Междувременно докато течеше разследването на ГДБОП, доцент Кючуков оглави експертния съвет по очни болести към здравния министър. Предложен от останалите членове на съвета, който реши да го защити. Здравната каса наложи глоба от 300 000 лева на болница ИСУЛ заради доказаното източване на пари. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.10.20", "title": " Повишиха очен лекар, уличен в източване на НЗОК и фалшифициране на документи, в национален консултант"}
{"url": "https://trud.bg/%d0%b2%d0%b8%d0%b6%d1%82%d0%b5-%d0%b0%d0%ba%d1%86%d0%b5%d0%bd%d1%82%d0%b8%d1%82%d0%b5-%d0%b2-%d0%b1%d1%80%d0%be%d1%8f-%d0%bd%d0%b0-%d0%b2%d0%b5%d1%81%d1%82%d0%bd%d0%b8%d0%ba-%d1%82%d1%80%d1%83-506/", "text": "Фандъкова печели в два тура с 10 пункта Данните са от представително проучване за цяла София на агенция „Сова Харис“, направено по поръчка на „Труд“.       Специална прогноза за вота на астролога Алена за “Труд” Какви шансове дават звездите на водещите кандидат-кметове в областните градове на избирателните райони в страната според деня им на раждане и деня на изборите.         Как да преборим бедността предлагат трима учени “Не предполагай, а изпробвай” е мотото на лауреатите за 2019 г. – „Капитал и пазари“ с Димитър Чобанов.             Крачка напред, две на място На властта не й достига смелост – защо? – „ТВ Панорама“ с Иван Гарелов.           Лозан Панов прекали с опита за грубо вмешателство и натиск върху съдии Съвсем естествено министърът на правосъдието отказа да предложи кандидатура за главен прокурор, казва проф. Пламен Киров в интервю за „Труд“.           Тръмп, Турция и изкуството на сделката „Соросоиди“ най-недобросъвестно опитаха да манипулират общественото мнение за Сирия – анализ на Петър Кичашки.                 Качество от Калифорния Силует на Дженифър Анистън. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.10.20", "title": " Вижте акцентите в броя на вестник „Труд“ в понеделник, 21 октомври 2019"}
{"url": "https://trud.bg/%d0%b2%d1%8a%d0%b7%d1%81%d1%82%d0%b0%d0%bd%d0%be%d0%b2%d0%b5%d0%bd%d0%be-%d0%b5-%d0%b4%d0%b2%d0%b8%d0%b6%d0%b5%d0%bd%d0%b8%d0%b5%d1%82%d0%be-%d0%bd%d0%b0-%d0%bf%d1%8a%d1%82%d1%8f-%d1%81%d0%be%d1%84/", "text": "Възстановено е движението по път I-4 Велико Търново – Търговище в участъка Кьосевци – Камбурово. Това съобщиха от пресслужбата на Агенция „Пътна инфраструктура“. Движението бе затворено по-рано п  пътен инцидент между две коли, в който загинаха петима души, сред които и две деца. Все още не е ясно каква е причината, довела до катастрофата. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.10.20", "title": " Възстановено е движението на пътя София – Варна край Омуртаг"}
{"url": "https://trud.bg/%d1%82%d0%be%d0%bc%d0%b0-%d0%b1%d0%b5%d0%bb%d0%b5%d0%b2-%d1%81%d0%b5-%d0%b8%d0%b7%d0%b3%d0%b0%d0%b2%d1%80%d0%b8-%d1%81-%d0%b5%d0%b2%d1%80%d0%b5%d0%b9%d1%81%d0%ba%d0%b8%d1%8f-%d0%bd%d0%b0%d1%80%d0%be/", "text": "Цинично извинение поднесе кандидатът от „Демократична България“ Нахалството му стъписа обществото и партиите Най-евтино са пътували евреите в конските вагони – напълно безплатно, написа във фейсбук Тома Белев, кандидат за столичен общински съветник от „Демократична България“. Проверка на „Труд“ показа, че освен подигравка с Холокоста, позицията на Белев гази редица международни и български документи, приети от ООН, Съвета на Европейския съюз и Народното събрание. Още през март 1999 година Общото събрание на Организацията на обединените нации приема резолюция срещу расизма, расовата дискриминация и ксенофобията. В текста е записано, че всички държави от ООН трябва да проявяват нетърпимост към изброените явления. В края на миналата година Съвета на ЕС публикува декларация относно „борбата с антисемитизма и разработването на общ подход по отношение на сигурността за по-добра защита на еврейските общности и институции в Европа“. „Държавите-членки да предприемат подходящи мерки срещу престъпленията от омраза и подбуждането към насилие или омраза срещу евреите и да гарантират ефективно разследване и наказателно преследване“, гласи текст от декларацията. Българският парламент също има декларация, която е гласувана на 8 март 2013 г. В нея пише, че „Народното събрание решително осъжда всички прояви на ксенофобия, антисемитизъм, религиозна и етническа нетърпимост и се присъединява към световната съпротива срещу тях“. Подигравателният коментар на Тома Белев на практика е в разрез с всички национални и международни документи по темата за антисемитизма. Още в часовете след публикацията във фейсбук имаше масови реакции на написаното от „еколога“. Леа Коен, писателка, депутат от 7-ото Велико народно събрание и посланик в Белгия, Швейцария, Люксембург, Лихтенщайн и ЕС, изрази своето възмущение. „ Вашата реплика е крайно неуместна. Би трябвало да се извините на хора като мен. 58 души от моето семейство са заминали с тези вагони. Репликата Ви е наистина оскърбителна “, написа Коен на Белев. „ Дали подобен антисемитски коментар е част от кампанията Ви за общински съветник “, попита и българският общественик Вени Марковски. Депутатът от ВМРО Александър Сиди изпрати сигнал до заместник-министъра на външните работи и национален координатор за борбата с антисемитизма Георг Георгиев. „Не знам какъв е контекстът на това изказване. Проследих само последващата дискусия, в която Белев беше убеждаван с разумни аргументи да се извини за глупостта, която е написал и той категорично отказа да го направи. В случая глупостта не е оправдание. Още повече, когато идва от човек, който заема място в листата на „Демократична България“, написа народният представител от ГЕРБ Тома Биков. В неделя СДС излезе с декларация, в която настоява „Демократична България“ и кандидатът на коалицията за кмет на София Борислав Игнатов да заявят позицията си за изказването на Тома Белев. „Постъпката на Белев е опасна, защото става дума за политик от коалиция, претендираща да е демократична и проевропейска. Точно техен представител си направи недопустима гавра със съдбите на евреите и дори не намира за необходимо да се извини.  Липсата на реакция от страна на ръководството на „Демократична България“ и Борислав Игнатов ще приемем за мълчаливо съгласие с позицията на Белев “, написаха от СДС. В същото време медии като „Дневник“, „Капитал“ и Медиапул, които винаги пишат големи заглавия само при подозрения в антисемитизъм, този път мълчат. Няма позиция и от Българския хелзинкски комитет. В социалните мрежи вече питат какъв е този двоен стандарт – медиен и правозащитен. След като спори в продължение на 24 часа, че не вижда нищо обидно в написаното от него, Тома Белев публикува във фейсбук извинение, което е цинично колкото поста му. Вместо съжаление, от написаното лъха нахалство и самонадеяност. Белев не изтри от социалната мрежа подигравката си с едно от най-трагичните събития в човешката история – Холокоста, когато с „конски вагони“ в лагерите на смъртта са изпратени и избити милиони евреи. Коментарите във фейсбук не спират и стават все повече. „Знаете ли какво е имало в в тези вагони? Хора! Живи хора. Пътуващи към смъртта си деца, старци, жени, мъже, наблъскани без място за дишане“,  припомня на Белев потребителка с име Нинел Кьосева. „Труд“ научи, че с началото на новата седмица няколко партии ще поискат официално от Централната избирателна комисия да отстрани „природозащитника“ от изборите заради антисемитските му изказвания.", "date": "2019.10.20", "title": " Тома Белев се изгаври с еврейския народ\t"}
{"url": "https://trud.bg/%d1%81%d1%82%d0%b5%d0%b2%d0%be-%d0%bf%d0%b5%d0%bd%d0%b4%d0%b0%d1%80%d0%be%d0%b2%d1%81%d0%ba%d0%b8-%d0%b8%d0%bc%d0%b0%d0%bc%d0%b5-%d0%b4%d1%8a%d1%80%d0%b6%d0%b0%d0%b2%d0%b5%d0%bd-%d0%ba%d0%be%d0%bd/", "text": "Първата част от лидерската среща във Вила „Водно“ приключи. По време на почивката президентът Пендаровски заяви, че е обсъдено решението на лидерите на ЕС да не започват преговори за присъединяване на Македония към ЕС, информира скопският телевизионен канал “Телма“. „Страната ни е в подобна ситуация за трети път“, каза Пендаровски, като припомни и трите ситуации, но за разлика от предишните, този път Македония изпълни всички поставен условия. Всички присъстващи лидери са изразили съгласие, че пътят към членство в ЕС е единственият път за Македония, тъй като това е единственият път към по-добро бъдеще. „Имаме държавен консенсус, независимо от заключенията на срещата на върха на ЕС, имаме съгласието на всички присъстващи, че нямаме проблем с новата методология, която се предлага. Съгласни сме с обратимостта на процеса, защото ние няма от какво да се страхуваме и всички присъстващи казаха „не“ за каквито и да било алтернативи на процеса . Имаше предложения да ни включат в категорията „съседство“, но ние сме част от Европа и не търсим алтернатива, а само пълноправно членство в организацията“, каза президентът. Всички, които са на власт или в опозиция през следващия период, обещаха да работят за присъединяване към Европа. След почивката Пендаровски обяви, че ще бъде обсъдена втората точка, а именно предсрочните парламентарни избори и решението кога да бъдат проведени. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.10.20", "title": " Стево Пендаровски: Имаме държавен консенсус, че искаме да продължим по европейския път"}
{"url": "https://trud.bg/%d0%bf%d0%be%d0%b4%d0%ba%d1%80%d0%b5%d0%bf%d0%b0-%d0%be%d1%82-%d0%bf%d1%83%d1%82%d0%b8%d0%bd-%d0%b7%d0%b0-%d1%81%d0%b8%d1%80%d0%b8%d1%8f-%d1%82%d1%8a%d1%80%d1%81%d0%b8-%d0%b5%d1%80%d0%b4%d0%be%d0%b3/", "text": "Срещата на президентите е във вторник в Сочи Смята да настани 2 млн. бежанци в района Турският президент Реджеп Ердоган иска сирийската армия да напусне районите до турската граница, за да може Анкара да настани там до 2 милиона бежанци, предаде АП. Това искане Ердоган ще постави пред руския си колега Владимир Путин, с когото ще се срещнат във вторник в Сочи. Новината съобщи днес говорителят на турския държавен глава Ибрахим Калън. По думите му Ердоган не иска нито сирийски сили, нито кюрдски бойци в граничния район, тъй като бежанците няма да се върнат в области под техен контрол. Анкара настоява районът да бъде под неин надзор. В четвъртък Турция се договори със САЩ да спре офанзивата „Извор на мира” в Североизточна Сирия за пет дни, за да позволи на кюрдските Сили за защита на народа да се изтеглят от планираната зона за сигурност. Днес Ердоган заплаши отново да започне военна операция, ако кюрдските сили не се изтеглят. „Периодът (на примирие) приключва във вторник вечерта. Ако всичко е свършено правилно – добре, ако не – ще започнем операцията наново”, отсече турският президент. „Нашата цел е да не остане нито един терорист на територията с дължина 444 км. Една част от целта постигнахме със САЩ, а другата ще разрешим с Русия”, каза външният министър Мевлют Чавушоглу. Междувременно бе съобщено, че американските сили са се изтеглили от най-голямата си база в северната част на Сирия. Според АФП става въпрос за над 70 бронирани автомобила, превозващи военно оборудване и ескортирани от хеликоптери.", "date": "2019.10.20", "title": " Подкрепа от Путин за Сирия търси Ердоган\t"}
{"url": "https://trud.bg/%d0%bf%d1%80%d0%b5%d0%b7%d0%b8%d0%b4%d0%b5%d0%bd%d1%82%d1%8a%d1%82-%d0%bd%d0%b0-%d1%87%d0%b8%d0%bb%d0%b8-%d0%b2%d1%8a%d0%b2%d0%b5%d0%b4%d0%b5-%d0%b8%d0%b7%d0%b2%d1%8a%d0%bd%d1%80%d0%b5%d0%b4%d0%bd/", "text": "Президентът на Чили Себастиан Пинера въведе извънредно положение в още три града на страната и прилежащите им общини – Ла Серена, Кокимбо и Ранкагауа заради протестите, породени от повишението ите за метрото, прераснали в безредици, предаде ТАСС. Извънредното положение ще е в сила за 15 дни и при необходимост ще бъде удължено. Извънредно положение заради протестите беше обявено вече в столицата на Чили Сантяго, в провинция Консепсион и в областта на Валпараисо. В Сантяго от снощи е въведен и полицейски час, който продължи от 22:00 ч. до 07:00 ч. местно време. Цените на билетите за метро бяха увеличени средно с 30 песо до максимално 850 песо (1,2 долара). Това породи протести, прераснали в насилие между демонстранти и силите на реда. Заради усложнената ситуация президентът Пинера отмени повишението на цените на пътуванията в обществения транспорт. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.10.20", "title": " Президентът на Чили въведе извънредно положение в още три града"}
{"url": "https://trud.bg/%d0%b2%d1%8a%d0%b7%d0%bc%d0%be%d0%b6%d0%b5%d0%bd-%d0%bb%d0%b8-%d0%b5-%d1%81%d0%b2%d1%8f%d1%82-%d0%b1%d0%b5%d0%b7-%d0%b3%d0%bb%d1%83%d0%bf%d0%b0%d1%86%d0%b8/", "text": "Отговорът е: Всъщност не! Глупостта, оказва се, е универсално явление. Всички я търпим в ежедневния си живот. Срещаме високопоставени глупаци, невежи идиоти, недодялани простаци, автентични тъпаци, войнствени загубеняци, самонадеяни малоумници, образовани имбецили… Няма граници за човешката глупост. Нещо повече: всички ние в един или друг случай сме постъпвали глупаво. Можем обаче да се опитаме да дефинираме човешката глупост. Може би ако разберем нейната природа, по-успешно ще се преборим с нея. Именно такава е целта на книгата „Психология на глупостта”. Психолози, философи, социолози и писатели ни представят своето виждане за човешката глупост. Автори като Даниъл Канеман, Антонио Дамазио, Борис Сирюлник, Дан Ариели, Хауърд Гарднър и много други ще се опитат да отговорят на всички въпроси за глупаците: Кои са те? Какво става в главите им? Не сме ли всички глупави по един или друг начин? Може ли интелигентният човек също да се окаже тъп или да повярва в нелепости? „Психология на глупостта” предлага една аутопсия на глупостта във всичките й форми. Дори да не успее да ни спаси от чуждото безумие, може пък да ни спаси от собствената ни глупост. Така в света ще има един глупак по-малко.   Непоносимата тежест на живота Всеки е виждал глупости, чувал е, чел е всеки ден, без изключение. И в същото време всеки ги върши, мисли и изрича. Всички в един или в друг случай сме се държали като глупаци, изтърсвали сме по някоя простотия, без от това да е имало кой знае какви последици. Важното е да го осъзнаеш и да съжалиш, че си го направил, защото да се греши е човешко, а признатата грешка е наполовина извинена. Винаги си глупак според някого, но рядко според самия себе си… Освен за тихото ежедневно бръмчене на глупостта, за жалост трябва да държим сметка и за мощния рев на състезателните глупаци, на високопоставените глупаци, на величията. В тези глупаци, с които се сблъскваме в работата или в семейството, няма нищо смешно и забавно. Те ни ужасяват и ни тормозят с упоритата си, мръсна простащина и с наглата си арогантност. Те винаги оцеляват, охотно подписват и с един замах на перото зачеркват мнението ни, нашите чувства, достойнството ни. Омърсяват самочувствието ни и поставят на изпитание вярата ни в каквато и да е справедливост в този низък свят. В тях – дори и при много доброжелателство – отказваме да видим свои близки. Глупостта е неспазено обещание, обещание за интелигентност и доверие, предадено от глупака – предател на човешкия род. Глупакът е тъп, той е „животно”! Би ни се искало да го обичаме, да стане наш приятел, но глупакът не е на нужната висота – сиреч на нашата. Той страда от болест, за която няма лек. И понеже отказва да се лекува, убеден, че е единственият едноок в свят от слепци, трагикомедията е пълна. Няма нищо учудващо, че зомбито привлича със своето подобие на живот, с интелектуалното си нищожество и с основния си повелителен стремеж да принизи живите, героите, добрите хора до своето положение. В крайна сметка глупакът иска и вас също да лиши от ум: загубеняците няма да ви пропуснат. Върхът при простака е, че понякога той е интелигентен, във всеки случай е образован: той би изгорил доста книги заедно с авторите им в името на друга книга, на някаква идеология или на това, което са му втълпили велики учители (тъпаци или не) – до такава степен притежава умението да превръща своята читателска мрежа в решетка на клетка. Съмнението подлудява, увереността затъпява Истинският, съвършеният простак ви осъжда без предупреждение, веднага, без облекчаващи вината обстоятелства, само въз основа на вярата в привидностите, която – отгоре на всичкото – едва провижда през капаците на очите си. Умее да се покаже усърден, за да привлече себеподобните си, да организира линчуване в името на добродетелта, приличието, уважението. Глупакът преследва само ако е в глутница, а мисленето му е стадно. „Множественото число не струва нищо на човека и щом има повече от четирима, става банда от глупаци”, пееше Жорж Брасенс. А също и: „Слава на онзи, който, като няма свят и свещен идеал, / поне не досажда на съседите си.” Уви! Колкото до съседите, те невинаги се лишават от удоволствието да досаждат! Понеже не е доволен, че ви е направил нещастни, досадният тъпак ще е доволен от себе си. Непоклатим. Имунизиран против колебанието. Убеден в пълното си право. Щастливият малоумник ще ви направи на парчета, без да си счупи главата. Глупакът смята собствените си убеждения за истини, издълбани в мрамор, при положение че всяко познание се изгражда върху пясък. Съмнението подлудява, увереността затъпява – трябва да избереш своя лагер. Простакът знае всичко по-добре от вас, включително какво трябва да мислите, да чувствате, какво да правите с десетте си пръста, как трябва да гласувате. Той ви познава по-добре от самия вас и знае кое е добро за вас. Ако не сте съгласен, ще ви презре, ще ви обижда, ще ви нарани в буквален или преносен смисъл – за ваше добро. И ако може да си позволи безнаказано да рискува в името на един по-висш идеал, може би ще посегне и на този боклук, какъвто е за него вашият живот. Горчива истина – законната отбрана е клопка. Опитайте се да вразумите глупака, да го промените – изгубени сте! Защото ако смятате, че е ваш дълг да го поправите, то тогава и вие също претендирате, че знаете как трябва да мисли той, как трябва да се държи… очевидно като вас. И ето че и вие сте станали глупаци. (…) Последно уточнение: тези разсъждения за глупаците важат и за глупачките. Дамите да се успокоят! Уви, няма единият пол да го отнася заради другия… И така, заявявам, о, глупаци от всички видове и всевъзможни глупачки, вятърничави тъпанари, пасмина тъпунгерки, готини смотаняци, тъжни пуйки, мръсни простаци, пълни простакеси, гадни отрепки, кратуни и лейки, простакендели и тъпачки, малоумници и безмозъчници, гъски, тикви, дришльовци, лапнишарани, лайномети, бунаци, балъци и балъчки, будали, чукундури, ръбове, чайници, кифли, гъски, патки, кокошки, тъпи крави, овци, рендета, дойде вашият час: тази книга говори само за вас. Но вие няма да се познаете в нея… Ваш предан глупак  Жан-Франсоа Мармион", "date": "2019.10.20", "title": " Възможен ли е свят без глупаци?\t"}
{"url": "https://trud.bg/%d0%bd%d0%be%d0%b2-%d0%b5%d0%bf%d0%be%d1%81-%d0%bf%d0%be-%d0%b2%d0%be%d0%b9%d0%bd%d0%b0-%d0%bd%d0%b0-%d1%81%d0%b2%d0%b5%d1%82%d0%be%d0%b2%d0%b5%d1%82%d0%b5/", "text": "Поредицата е в осем части  Нова екранизация по легендарната фантастична класика на Хърбърт Уелс “Война на световете” се задава на хоризонта. Поредицата в осем части е с премиера на 31 октомври, а създателите си поставят за цел да предложат на публиката една наистина епична адаптация по великия литературен първоизточник за инвазия на извънземни нашественици на планетата Земя. Новата интерпретация пренася действието в Европа в наши дни. Модерният трилър показва човечеството почти заличено от извънземно нашествие и проследява действията на онези, които се борят за оцеляване. Когато астрономи долавят сигнал от друга галактика, го приемат като неоспоримо доказателство за разумен извънземен живот. Населението на земята очаква следващия контакт със затаен дъх. Не се налага да чака дълго. За броени дни човешката цивилизация е почти заличена от извънземното нашествие. Само малки групи от хора са останали в един зловещо опустял свят. Докато извънземните избиват оцелелите, хората си задават един наболял въпрос: “Кои са нашествениците и защо целят унищожението ни?”“Война на световете” ще дебютира с два премиерни епизода на 31.10. от 21 часа по FOX. Новата версия е създадена от носителя на БАФТА за най-добър сценарий Хауърд Овърман, а изпълнителни продуценти са носителите на награда “Еми” Джони Капс и Джулиън Мърфи. Сериалът е съвместна продукция на CANAL+ и Fox Networks Group. Актьорският състав е ансамблов и включва Гейбриъл Бърн, Елизабет Макгавърн, Леа Дрюкер, Адел Беншериф, Наташа Литъл, Дейзи Едгар Джоунс, Тай Тенант, Стивън Кембъл Мур, Байо Гбадамоси, Арън Хефернан, Стефан Кайар и Гийом Гуи.", "date": "2019.10.20", "title": " Нов епос по „Война на световете”"}
{"url": "https://trud.bg/%d0%bf%d0%be%d0%bb%d0%b8%d1%86%d0%b5%d0%b9%d1%81%d0%ba%d0%b8-%d1%85%d0%b5%d0%bb%d0%b8%d0%ba%d0%be%d0%bf%d1%82%d0%b5%d1%80-%d0%b8-%d0%bd%d1%8f%d0%ba%d0%be%d0%bb%d0%ba%d0%be-%d0%bf%d0%b0%d1%82%d1%80/", "text": "Германската полиция каза, че е успяла да укроти „силно агресивна крава“ след неколкочасова гонитба, предаде ДПА. Полицейски хеликоптер и няколко патрулни коли са преследвали развилнялата се крава в баварския град Занд ам Майн над четири часа. След като разрушила цяла оранжерия, нападнала полицейски автомобил и повредила мотопед, избягалата крава най-сетне била укротена от ветеринар с упойващо оръжие. Полицията заяви, че после кравата била превозена с ремарке, за да бъде върната на собственика й. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.10.20", "title": " Полицейски хеликоптер и няколко патрулки преследваха 4 часа силно агресивна крава в Германия"}
{"url": "https://trud.bg/%d1%88%d0%b5%d1%81%d1%82%d0%b8%d0%bc%d0%b0-%d1%80%d0%b0%d0%bd%d0%b5%d0%bd%d0%b8-%d0%bf%d1%80%d0%b8-%d0%ba%d0%b0%d1%82%d0%b0%d1%81%d1%82%d1%80%d0%be%d1%84%d0%b0-%d0%bd%d0%b0-%d0%b1%d0%b5%d0%bd%d0%b7/", "text": "Шестима души пострадаха при тежка катастрофа на бензиностанция в село Белопопци, край Елин Пелин. Състоянието на четирима е тежко, предаде „Нова тв“. Сигнал за инцидента е подаден в 18:11 часа. От Бърза помощ са реагирали мигновено и са изпратили 3 линейки, които пристигат на място в 18:22 часа. В „Пирогов” са откарани 26-годишен мъж с контузия на глава и гръден кош и детето му – момиченце на 5 г., което е с контузия на ръката. В момента спешните екипи транспортират към болница мъж и жена на по 69 г. Тя е с тежка контузия на шийни прешлени и гръден кош, той е с фрактура на ръка. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.10.20", "title": " Шестима ранени при катастрофа на бензиностанция край Елин Пелин"}
{"url": "https://trud.bg/%d0%b5%d0%b9%d0%bc%d0%b8-%d0%b0%d0%b4%d0%b0%d0%bc%d1%81-%d0%bf%d0%b5%d1%80%d1%84%d0%b5%d0%ba%d1%82%d0%bd%d0%be%d1%82%d0%be-%d0%b5-%d1%81%d0%ba%d1%83%d1%87%d0%bd%d0%be/", "text": "Бях много зле в училище Обичам да намирам вдъхновение в приказките, а Пепеляшка ми е любимата приказна героиня. И аз като нея обичам обувките Все още съм притеснителна Не съм в киното, за да колекционирам статуетки Разкошната актриса Ейми Адамс е отличничка – вече има шест номинации за “Оскар” и повечето хора в средите на шоубизнеса смятат, че е крайно време тя да получи отдавна заслужената статуетка. Освен талантлива изпълнителка, тя е и олицетворение на женската чувственост и нежност. Адамс е и хамелеон в Холивуд. Ейми може да бъде елегантна и класна, плаха и очарователна, силна и заплашителна, еротично предизвикателна и енигматична. На 45 години тя е в топ форма и продължава да изглежда скандално секси. Ейми Адамс съчетава сексуалната грация на актьорска дива със замисленото излъчване на интелектуалка. Старателно избягва лесните роли и се стреми да участва във възможно най-артистично предизвикателните и художествено провокативни произведения. Богатата филмова визитка на червенокосото изкушение включва заглавия като, “Хвани ме, ако можеш”, “Джунбъг”, “Омагьосана”, “Съмнения”, “Боецът”, “Човек от стомана”, “Американска схема”, “Учителят”, “Хищници в мрака” и други. Една от новите роли на Ейми е в екранизацията по световния бестселър “Hillbilly Elegy”. – Ейми, вие сте една от звездите в дългоочакваната едноименна екранизация по световния бестселър “Hillbilly Elegy”. Какво да очакват зрителите от проекта, който се очертава като едно от най-големите заглавия на 2020-а година?  – Книгата е забележителна и аз съм страшно щастлива да бъда част от тази амбициозна екранизация. Режисьор е Рон Хауърд и аз мисля, че с него историята е в добри ръце. Аз играя ролята на Бев, а в актьорския състав са още Глен Клоуз и Габриел Басо. Надяавам се, че милионите читатели на романа ще разпознаят важните теми и в нашия екранен прочит. Авторът на книгата Джей Ди Ванс наистина осъществи писателски подвиг с това произведение. – След шест номинации за наградата “Оскар” много хора се питат дали вече не е време вече да спечелите?  – Радвам се на номинациите и признанието и не бързам за награда. Не съм в киното, за да колекционирам статуетки. Разбира се, че след всяка номинация се чувствам изключително поласкана, защото това е високата оценка на хората, които правят киното това, което е днес. Но за мен е важно да бъда вярна на артистичната си мисия да играя добре в разнообразни филми. Наградите са само резултат и страничен ефект от усилията ни като актьори в една тежка и трудна индустрия. – Съществуват ли перфектни роли и сценарии?  – Не бих използвала тази дума. Знаете ли, според мен перфектното е скучно. Малките недостатъци и противоречия придават характер, както на една творба, така и на един човек. Аз не се стремя към съвършенство, а към откривателство. Творческият процес е пътешествие. – Изиграли сте множество забележителни персонажи, но феновете и критиците продължават да говорят за поразителното Ви изпълнение в провокативния трилър на Том Форд “Хищници в мрака”. Кое е специалното на това произведение и защо се превърна в толкова обсъждано заглавие?  – Мисля си, че хората са привлечени от тъмната страна на човешката психика, от скритите инстинкти и дълбоко пазените тайни, от неизказаната склонност към насилие, а Том Форд успя да оплете всички тези неща по великолепен начин в “Хищници в мрака”. Филмът оперира на ниво трилър, но има подчертана арт структура и емоция. Това е едновременно жанров и авторски филм. Лъскав, но и брутален. Носталгичен и безскрупулен. Битов и извисен. Кървав и секси. Жонглира с естетическите кодове, играе по правилата на Ерос и Танатос. Беше истинско приключение да се потопя в света на Том Форд и да се опитам да изградя мрачен и сложен персонаж, достоен за неговото богато и разюздано въображение. “Хищници в мрака” дава на зрителите много красив ключ, който отваря тежки врати към подсъзнанието и тайните кътчета на психиката. Той е покана за пътуване навътре към себе си. Към хищника и плячката във всеки от нас. И смятам, че именно това, заедно с полираната визия и разчупването на табутата, предопредели успешната съдба на филма и го вкара в обществения разговор за киното и културата ни като цяло. – Какво мислите за трусовете в Холивуд през последните години?  – Многот тези критики и атаки са закономерни, други са преувеличени, а трети са напълно изфабрикувани. Холивуд определено има проблеми, цялата шоубизнес индустрия е пронизана от противоречия и се нуждае от реформа. И си мисля, че точно това става сега, в момента ставаме свидетели на драстична реформа на модела на работа във филмовата индустрия. Със сигурност това е суров и свиреп бизнес. Годините в Холивуд ме направиха корава, издръжлива и силна. Затова обичам да казвам, че съм работила съм с някои от най-лошите и злобни хора на планетата. Вече не можете да ме изплашите. От друга страна може да се каже, че още съм притеснителна, но в по-творчески аспект. Чувствам се несигурна по отношение на някои филмови предизвикателства, а това напрежение понякога помага да се намерят повече детайли и да се подходи с по-изострена чувствителност. – Как гледате на славата и културата на знаменитостите?  – Благодарна съм, че славата не ме навести, когато бях на 20. Не ми се иска да бях прекарала тези си години, преследвана от папараци. Някаква тотална лудница е. Много е трудно човек да поддържа хармоничен и балансиран личен живот с целия този медиен интерес. Лично аз не разбирам обсебването по знаменитости. Твърде крайно е. Никога не съм си представяла, че ще бъде звезда, ще пишат за мен като за секс-символ и ще позирам за корици на модни списания и фешън реклами. Аз си бях доста зле в училище. Вечно търчах по коридорите и се занимавах с някакви техничарски неща. – Имате ли си любими персонажи?  Обичам да намирам вдъхновение в приказките, а Пепеляшка ми е любимата приказна героиня. И аз като нея обичам обувките. Освен това е усърдна и притежава превъзходна работна етика. – Още една ваша важна роля е в монументалната драма на Пол Томас Андерсън “The Master”. Как премина работата по този филм?  – Беше си преживяване. Режисьорът Пол Томас Андерсън е ненадминат майстор. Филмът има много специално място в сърцето ми. За мен този филм е голямо и цветно платно, епическа фреска на живота в Америка след войната. Разгледани са толкова архетипи на епохата – битническата контракултура, сблъсъкът на ветераните със следвоенната реалност, разгръщането на потребителската култура от 50-те, организирането на квазирелигиозни култове около харизматични шарлатани. Филмът очевидно е вдъхновен от възхода на сциентологията и от сложната личност на писателя фантаст и създател на тази секта Рон Хъбрад. Но е още толкова мното неща. Моят персонаж е емоционална котва за образа на лидера на култа, изигран от покойния и толкова прекрасен актьор Филип Сиймур Хофман. Тя е майка не само на децата, но и на каузата. Има женски инстинкти и лидерски качества. Няма да се спре пред нищо, за да помогне за разрастването на движението и увеличаването на влиянието на идеите на лидера и неин съпруг, които са и нейни идеи. Много силен и противоречив образ и несъмнено едно от най-сериозните предизвикателства пред мен в цялата ми кариера.", "date": "2019.10.20", "title": " Ейми Адамс: Перфектното е скучно\t"}
{"url": "https://trud.bg/%d0%b0%d0%bb%d0%b5%d0%ba%d1%81%d0%b0%d0%bd%d0%b4%d1%8a%d1%80-%d1%81%d0%b0%d0%bd%d0%be-%d0%bd%d0%b5-%d0%be%d1%87%d0%b0%d0%ba%d0%b2%d0%b0%d0%b9-%d0%be%d1%82-%d1%87%d0%b0%d1%88%d0%ba%d0%b0-200-%d0%b3/", "text": "Сърбите не са по-богати от нас, но са много задружни България е моята обетована земя Нели е един от най-големите ми подаръци в живота – Александър, на 29-ти ноември предстои премиерата на новия филм с твое участие – „Диви и щастливи”. Какво би разкрил за ролята ти в него и за посланието на тази продукция?  – Това е една модерна приказка за българина, който успява да повярва в собствените си възможности. Жанрът е романтична екшън комедия, а като послание, филмът има за цел да комуникира със зрителя по разбираем начин темите за приятелството, за правото на избор и за това, че всеки заслужава щастие. В случая две обикновени жени, забъркани в нелепа ситуация, се оказват с отвлечен на задната седалка англичанин и бягат от София към Варна. По пътя преоткриват основни неща за себе си, побеждават страховете си и се изправят пред предизвикателствата в живота. Моят герой е инспектор Донев, който ги преследва по целия път. – Освен актьор ти си и продуцент на „Диви и щастливи”, заедно с Яна Маринова. Каква е най-голямата трудност, с която се сблъскахте?  – Представи си, едно пътуване на огромен керван от около 100 човека през цялата държава, със шест ТИР-а техника, 10 буса, още куп лични автомобили, снимки на различни локации в София, Велико Търново, Русе и Варна… Но всички заедно работихме като часовник, без значение на атмосферни условия и непредвидени ситуации и през цялото време с усмивка и любов към работа! Безкрайно съм благодарен на всеки един от тях, както и на всички партньори и общини, които ни подкрепиха и направиха „Диви и щастливи” реалност. – Над какво работиш в момента?  – Ядрото на отбора ни, включващо Мартин Макариев, Яна Маринова и мен, вече работи над нов проект, отново международен. – Ти се снима и в популярната сръбска продукция „Южен вятър”. Какво те впечатли най-силно в Сърбия?  – Сърбите са много задружни, изключително много подкрепят родната си продукция и особено изкуството. Веднага давам пример – най-гледаният филм по кината в България за 2018 година беше „Привличане”. Събра малко над 115 000 зрители. Знаеш ли колко зрители има в Сърбия техният най-гледан филм „Южен вятър”… 630 000 зрители. Сърбинът става, отива купува си билет и подкрепя родните творци. Купува си родните храни и напитки, държи на националността си т.е. уважава себе си. Е, какъв ни е проблема на нас? Сърбите не са по-богати от нас финансово, в много отношения тук сме по-добре, но не и в себеуважението. – Какво ни пречи в България?  – Сбърканото отношение към нас си самите. Това е. И не, не съм мислил никога сериозно да емигрирам. България е моята обетована земя и смятам да посветя силите си на нея. – На коя тема или събитие в страната би искал да се акцентира?  – На търпимостта помежду ни и на това, че е крайно време да осъзнаем като нация, че трябва да сме толерантни един към друг и да търсим първо, с какво можем да сме полезни на човека отсреща, а не да си пречим и воюваме помежду си. – С твоята половинка Нели Атанасова притеснявате ли се от пристрастеността на младите към новите технологии и на какво се опитвате да научите децата ви?  – Разбира се. Но не сме изпаднали в паника от това, защото мисля, че успяваме с Нели да комуникираме правилно тази тема с Ава и нещата да са в разумни граници. Определено децата трябва да са на въздух и сред природа по-често, отколкото пред монитор. Извадих късмет с децата си. Според мен, най-важното е родителят да създаде и да пази връзката си с тях, да имат честни отношения, доверие и любов. Това е. Ако на нещо ги уча, то е, че никой не им е длъжен за нищо и да бъдат благодарни и трудолюбиви хора. – Случва ли ти се да помагаш с домашните на дъщеря ви Ава и наясно ли си какво ги учат?  – Ох, за съжаление имам основание да съм притеснен от учебното съдържание. Дъщеря ни е в 4-ти клас. Онзи ден дойде с домашното си по математика да ме попита за една словесна задача. За Бога! На 42 съм, с коефициент на интелигентност над средния и въпреки това ми отне 15 минути да я чета и препрочитам, за да съм сигурен, че правилно разбирам, какво се пита. В крайна сметка задачата можеше да се тълкува не еднозначно и имаше поне две възможни версии на разбиране. Фокусирах я върху едната, а какво е станало в училище, още не знам. Пак повтарям, това е за деца 4-ти клас. Някой много сериозно, с извинение, си е „бъркал в носа”, докато създават този учебник или тези хора нямат елементарни педагогически умения, за да преценят на какъв език да говорят с десет годишни. От родител на момче в класа на Ава разбрах, че синът му редовно изпада в истерии от тоталната му невъзможност да разбере, какво се иска в тези задачи! Е.., това нормално ли е? – Кои качества на Нели би искал дъщеря ви да вземе от нея?  – Слава Богу, там природата си е свършила работата още на генетично ниво и тя започва да прилича много по телосложение на нея – вече се оформя с дълги крака като нея. Всичко, което обожавам в жена си, започвам едно по едно да наблюдавам и в Ава. Надявам се да е смесица от най-доброто и от двама ни. – Синът ви Иво с какво се занимава в момента?  – Иво е вече втора година в Холандия. Учи музикално продуцентство в тамошен университет, работи и преследва мечтите си. Много се гордеем с него. Мисля, че все по-уверено намира пътя си. Иначе споделя, разбира се, но съвети в тази област не иска. Оправя се и сам достатъчно добре. Има си сериозна приятелка вече повече от година и всичко им е наред. – Яна Маринова те постави в „Топ 3” на най-привлекателните актьори, заедно с Матю Макконъхи и Даниел Дей Люис. Как се чувстваш в такава компания?  – Какво да кажа, освен много да є благодаря, защото това са двама актьори, на които много се възхищавам (особено на втория) и много искам някога да мога да се доближа чисто професионално до него. Иначе, Яна Маринова със сигурност е от най-привлекателните, цветни и харизматични артисти в българското пространство, а и не само и не случайно има такъв голям контингент от фенове, при това я харесват – не само мъже, но и жени. Освен Яна, в моя „Топ 3”, бих включил също Луиза Григорова и Теодора Духовникова. Сещам се за още поне 7-8 страхотни бг актриси, които също са изключително красиви – Радина Боршош, Койна Русева, Весела Бабинова, Дария Симеонова, Евелин Костова… Искам да уточня, че изброявам само актриси и не поставям жена ми в „Топ 3”, защото тя е над всяка класация за мен. – Между вас с Яна, явно наистина има приятелско привличане. Кои нейни качества цениш най-много?   – Ако започна да разказвам за Яна, ще отнеме цял един ден. Ще обобщя само, че това е един много шашав човек, на когото никога не можеш да се разсърдиш, защото едновременно с това е ужасно чист и предан приятел…и смешен. С Яна наистина сме много близки, както и с Луиза Григорова и Мартин Макариев. Буквално се усещаме като членове на едно семейство. Това неминуемо се случва, когато хора гледат в една посока, имат сходни принципи и изповядват една философия. И в тримата ценя най-много честността в отношенията ни и почтеността към професията ни! – Съпругата ти Нели е от „златните момичета” на Нешка Робева. Как се чувства „Среброто” като съпруг на „златно момиче” и каква е причината в последните години Нели да отбягва светлините на прожекторите?  – Просто това не я вълнува. Има други интереси и хоризонти пред себе си. Завърши „Интериорен дизайн” преди време и от година и половина с нейна приятелка създадоха едно чудно пространство за празници от всякакъв тип наречено „Голямата стая”. Това е сега страстта є и се справят много добре. – Познаваш се с повечето от големите имена в родния шоубизнес. Какви са впечатленията ти от Лили Иванова и коя от популярните личности у нас те респектира най-силно?  – Имал съм шанса да работя с тази изключителна личност. Режисирах видеоклиповете към две нейни песни – „Камино” (ремикс) и „Шепот”. Мога само да съм и благодарен, че ме направи макар и малка част от биографията си. Каквото и да кажа за Лили Иванова ще е малко. Тя е голям професионалист, но и много мил човек – истински аристократ. Респектиран съм и уважавам голяма част от хората на изкуството от поколенията преди мен. Вярвам, че всеки един от тях е повлиял на развитието ми, дори и косвено. – Днес много млади актьори мечтаят за твоята кариера и успехи. Кои качества ти помогнаха да постигнеш успех?  – Талантът и правилната и реалистична преценка за себе си. Това е в основата на всеки един професионален успех. Разбира се, оттам следва огромно количество труд и самоусъвършенстване. Но онази мантра, че ставало с 1% талант и 99% труд е страшна глупост. С 1% талант и да се скъсаш от работа, никога няма да стигнеш високо в дадената област. Затова е много важно човек да разпознае, в какво го бива и в какво не. – Изглеждаш много уверен в себе си. Винаги ли е било така и какво ти помага да си толкова „дзен”, както пееш в една от твоите песни?  – Ами…, май да. Това е въпрос на натура. А и както споменах, когато си преценил правилно, в какво си силен и какви са ти възможностите, няма причина да си неуверен. Никога не съм мислил да стана шампион по вдигане на тежести например. Просто нямам данни, нито талант за това. Ето, в такава ситуация бих бил много неуверен. Да остана „дзен” ми помага любовта на първо място. Тя е основен източник на енергия. Любовта от семейството, приятелите, колегите, сънародниците… Човек може да постигне много неща, но най-голямото му постижение си остава семейството. – Любима мисъл?  – Има една, която сам съм си измислил: Никога не очаквай от чашка 200 милилитра да извадиш 1 литър.     НАШИЯТ ГОСТ  Александър Сано стана популярен като „Среброто” от хитовата група „Братя Мангасарян”. За почитателите на актьорския му талант обаче той е „Косъма” от най-успешния български сериал „Под прикритие”. Игралният филм с негово участие „Привличане” стана най-гледаната продукция по родните кина за миналата година, а сериалът „Денят на бащата”, в който той изпълнява една от главните роли, също бе оценен високо. Въпреки многото успехи в професионален план най-важна за него е житейската му роля на баща, която той изпълнява с радост за дъщеря си Ава и за Иво, сина на половинката му Нели Атанасова от връзката є с Иво Карамански. Двамата с Нели са заедно вече 12 години, но той продължава да я нарича „Богиньо”. ", "date": "2019.10.20", "title": " Александър Сано: Не очаквай от чашка 200 грама да извадиш литър"}
{"url": "https://trud.bg/%d1%81%d0%b5%d0%bb%d0%b0-%d0%b2-%d0%bd%d0%b5%d0%b2%d0%b5%d1%81%d1%82%d0%b8%d0%bd%d1%81%d0%ba%d0%be-%d1%81%d0%b0-%d0%b7%d0%b0%d0%bf%d0%bb%d0%b0%d1%88%d0%b5%d0%bd%d0%b8-%d0%be%d1%82-%d0%b2%d0%be%d0%b4/", "text": "Заради продължителното засушаване, редица села в Невестинско са изправени пред опасността от воден режим, съобщи общинската управа, цитирана от БНР. Повечето от населените места и над 200 махали в общината са със собствени водоизточници, чието ниво е спаднало драстично. За самия общински център Невестино вода се осигурява на помпажен принцип от кладенци по брега на река Елещница. В Невестино чешмите с минерална вода са затворени заради установена естествена завишена радиация, така е от месеци. В някои от селата водоизточници пресъхват. В Раково пета година не могат да ремонтират водопровода до селото, изграждан през 1964 г., който се е запушил. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.10.20", "title": " Села в Невестинско са заплашени от воден режим"}
{"url": "https://trud.bg/%d0%bc%d0%b0%d1%80%d1%81%d0%b8%d0%bb%d0%b8%d1%8f-%d0%b2%d1%85%d0%be%d0%b4%d1%8a%d1%82-%d0%bd%d0%b0-%d0%bf%d1%80%d0%be%d0%b2%d0%b0%d0%bd%d1%81/", "text": "В царството на лавандулата сме. В град, брулен от безжалостния мистрал. Втори по големина във Франция и нейно най-голямо пристанище. Марсилия. Рано сутринта е. На круизния кораб, нетърпеливи да акостираме в Марсилия, разпознаваме контурите на приближаващия град по извисяващата се базилика „Нотр Дам дьо ла Гард“. Докато влизаме в круизното пристанище, закусваме на 15-ия етаж и цъкаме с език колко е огромна „Портата на Франция“. Градът е с хилядолетна история и богато наследство, смесило културите на гърци, римляни, французи и северноафрикански националности. Надали за един ден ще е възможно да го разгледаме, затова се заричаме да не се претрепваме от ходене, но все пак да усетим средиземноморската атмосфера и френския му чар. Круизното пристанище е задръстено от кораби, които са окупирали два от големите търговски докове, и двата достатъчно отдалечени, за да не може да стигнем пеша до Старото пристанище – нашата цел. Придвижването до центъра става с перфектна организация с шатъли, които ни дават възможност да зяпаме половин час съвременни квартали – навсякъде по света те са еднакво грозновати, скучни и стърчащи, а хората като сардини обитават консерви с прозорци. Изсипват ни на един булевард, чието име се опитваме да запомним, снабдяваме се с карта на града и се впускаме във френското ни приключение. Изследването започва от Стария град Попадаме в очарователно място с тесни калдъръмени улички, безброй графити, повечето шокиращи, някои изключително красиви, други – просто грозни. Стъпала, отрупани с цветя, водят към задънени входове. Миниатюрни галерии и бутици тъкмо отварят врати, готови да покажат съкровищата си от ръчноправени сувенири и традиционни за района занаяти. Собственици премитат пред кафенетата и подреждат столовете. Мотаят се котки. Антикварна книжарничка е оформила симпатична част от каручка за четене на тротоара. Блаженство е да заседнеш в някое бистро, по което и да е време на деня, и да наблюдаваш живота, който тече покрай теб на бавни обороти. Тук главен герой е мистралът – силният и студен северозападен вятър, брулещ предимно през зимата и пролетта. Откриваме няколко бара, кръстени на него, може би заради уюта, който предлагат, когато навън задуха. Срещаме и доста мигранти, едни – нарамили раници, други – отварящи магазинчета, забулени жени, повели деца нанякъде. Марсилия открай време е център на исляма във Франция. Градът става вход за мигранти още по времето, когато бившата френска колония Алжир получава независимост през 1962 г. и в града пристига вълна изселници, сред които около 150 хиляди френски колонисти. В наши дни миграцията продължава. Все пак преобладаващата религия е католицизъм, а ние сме стигнали крайбрежието, където се извисява Марсилската катедрала. Огромна сграда, в неовизантийски стил. За построяването й са използвани флорентински мрамор и оникс, а вътре е отрупана богато с венециански мозайки. Непосредствено до този импозантен храм е  най-старата църква в Марсилия, в романски стил. Била е разграбвана многократно през вековете и отново възстановявана. Снимаме отвисоко крайбрежния площад с кафенетата, виенското колело и едната от двете крайморски крепости, пазещи брега, преди да се запътим към най-романтичната част на града. Гора от мачти Колекция от яхти. Старото пристанище. Две крепости, пазещи входа му. И извисяващият се силует на църквата „Нотр Дам дьо ла Гард“ – символ на Марсилия. Има сума ти базилики, кръстени „Нотр Дам“, но наред с Парижката, тази е една от най-известните. Изградена на висок хълм, тя закриля града отвисоко. Сградата е украсена с позлатената статуя на Богородица и Младенеца, облицована с 30 хиляди златни пластини. От върха можем да зърнем в сърцето на залива още една известна забележителност – замъка Иф, разположен върху едноименния остров, дълго служил за защита на града, впоследствие превърнат в затвор. Тази страховита крепост от 16-и век е увековечена в историята от романа на Александър Дюма „Граф Монте Кристо“. Впрочем островът, освен за отбрана на града, е бил дом на първия докаран в Европа носорог през 1515 г. Корабче циркулира регулярно на всеки кръгъл час и за 20 минути стига до крепостта. Но дали ни се обикалят страховити крепости в слънчев ден като днешния? Избираме разходка по прекрасния широк крайбрежен булевард. Едно след друго следват кафенета и рибни ресторанти, предлагащи едновременно незабравима гледка към пристанището и гастрономически наслади. Марсилската кухня е много богата, като в почти всяко традиционно ястие присъстват морски дарове в комбинация със зеленчуци. Един от най-разпространените специалитети е прочутата рибена супа буйабес. В приготвянето й са включени различни морски обитатели – змиорки, калкан, кефал, които се смесват с миди, раци, шафран, копър и зеленчуци. Гозбата се счита за национално богатство и е в менюто на всеки уважаващ себе си марсилски ресторант. Рататуят, нещо като нашенския гювеч, също е типичен за Прованс. Тъй като на круизния кораб ни очаква богат късен обяд, задоволяваме се само с френски макарон и чаша еспресо, преди да атакуваме местния базар, разгънал бели шатри току до водата. Разнообразието е огромно – от лавандула, във всичките й форми, все пак сме в сърцето на Прованс, до аксесоари и дрехи, миниатюри и хубавинки, кукли и сувенири… По-късно, вече на кораба, докато обядваме вкусна риба със зеленчуци, а лайнерът бавно и тържествено отплава, през огромните прозорци като деца се наслаждаваме на Лазурния бряг и безбрежното Средиземно море. Сън ли беше, или наистина го преживях…", "date": "2019.10.20", "title": " Марсилия – входът на Прованс\t"}
{"url": "https://trud.bg/%d0%b0%d0%b2%d1%81%d1%82%d1%80%d0%b0%d0%bb%d0%b8%d0%b9%d1%81%d0%ba%d0%b0-%d0%b0%d0%b2%d0%b8%d0%be%d0%ba%d0%be%d0%bc%d0%bf%d0%b0%d0%bd%d0%b8%d1%8f-%d0%b8%d0%b7%d0%b2%d1%8a%d1%80%d1%88%d0%b8-%d0%bd/", "text": "Австралийският авиопревозвач „Куонтас“ (Qantas) извърши най-дългия полет на пътнически самолет без междинно кацане. Самолет „Боинг 787-9 Дриймлайнър“ с 49 пътници и кабинен екипаж измина разстоянието от 16 200 км от Ню Йорк до Сидни за 19 часа и 16 минути. Той излетя в петък през нощта от нюйоркското летище „Джон Ф. Кенеди“ и кацна тази сутрин на аерогарата „Кингсфорд Смит“ в австралийския град, съобщи ДПА. За да не се налага междинно спиране за презареждане, самолетът излетя с пълен резервоар, малък брой пътници с ограничено количество багаж и с празни товарни отделения. Полетът бе само пробен, но „Куонтас“ цели да пусне редовни директни полети от Брисбейн, Сидни и Мелбърн до Лондон и Ню Йорк. Най-дългият редовен полет в света сега е от Сингапур до Нюарк в щата Ню Джърси (18 часа и 30 минути) и е изпълняван от Сингапурските авиолинии. Учени направиха по време на полета тестове за мозъчната дейност, нивата на мелатонин и степента на бдителност на пилотите и кабинния персонал. За пътниците, повечето от които хора от ръководството на авиокомпанията, журналисти и учени, бяха организирани упражнения. Часовете за сервиране на храната, включването и гасенето на светлините в пътническия салон бяха съобразени така, че пътниците да могат по-лесно да се справят с умората от дългия полет и да се адаптират по-лесно към смяната на времето след кацане. При пристигането в Сидни главният изпълнителен директор на „Куонтас“ Алан Джойс каза, че това е исторически момент за компанията му и за авиацията като цяло. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.10.20", "title": " Австралийска авиокомпания извърши най-дългия директен пътнически полет"}
{"url": "https://trud.bg/%d0%bd%d0%b0%d0%b4-200-%d0%b4%d1%83%d1%88%d0%b8-%d1%81%d0%b5-%d0%b2%d0%ba%d0%bb%d1%8e%d1%87%d0%b8%d1%85%d0%b0-%d0%b2-%d0%bc%d0%b0%d1%80%d0%b0%d1%82%d0%be%d0%bd-%d1%85%d0%b0%d0%b9%d0%b4%d1%83/", "text": "Над 200 души участваха в четвъртото издание на маратона „Хайдушки пътеки” в Сливен, организиран от фондация „Старият бряст” с подкрепата на общината и спомоществователи. Спортното събитие предвижда маршрути освен за възрастни, и за деца.  След финала бяха раздадени награди на тримата участници – велосипед и две електрически тротинетки, осигурени от общината. Имената бяха изтеглени чрез томбола от зам.кмета Пепа Чиликова. Организаторите си поставят за цел да популяризират здравословния начин на живот и спортуването.  Проявата е част от празничната програма за Димитровден, празника на Сливен. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.10.20", "title": " Над 200 души се включиха в маратон „Хайдушки пътеки” в Сливен"}
{"url": "https://trud.bg/12-%d0%b3%d0%be%d0%b4%d0%b8%d1%88%d0%b5%d0%bd-%d0%b2%d0%b5%d0%bb%d0%be%d1%81%d0%b8%d0%bf%d0%b5%d0%b4%d0%b8%d1%81%d1%82-%d0%b2-%d0%b1%d0%be%d0%bb%d0%bd%d0%b8%d1%86%d0%b0-%d0%b8%d0%b7%d1%81%d0%ba%d0%be/", "text": "12-годишен велосипедист е в болницата в Разгларад, след като изсочил внезапно на улицата с колелото си и бил ударен от автомобил. Инцидентът е станал към 12,50 часа в събота. Детето, което било от село Градина, се спуснало на улицата с велосипеда си без да се огледа и попаднало на пътя на „Фолксваген Пасат“, управляван от 31-годишен водач от Цар Калоян. При удара момчето получило фрактури на носа и ръката. Няма опасност за живота му. Водачът е с отрицателна проба за алкохол. Образувано е досъдебно производство. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.10.20", "title": " 12-годишен велосипедист в болница, изскочил на пътя и бил ударен от кола"}
{"url": "https://trud.bg/%d1%80%d0%b0%d1%83%d0%bb-%d0%b0%d0%bb%d0%b1%d0%b5%d0%bd%d1%82%d0%be%d1%81%d0%b0-%d0%b8%d1%81%d0%bf%d0%b0%d0%bd%d1%81%d0%ba%d0%b0%d1%82%d0%b0-%d0%b7%d0%b2%d0%b5%d0%b7%d0%b4%d0%b0-%d0%bd%d0%b0-%d1%86/", "text": "Раул Албентоса единствен от новите чужденци в ЦСКА се наложи като титуляр още от първия си ден на „Българска армия“. Защитникът е сред най-постоянните и стабилни при „червените“. А освен да брани вратата, показа, че е майстор и на решителни голове. Благодарение на негово попадение ЦСКА стигна до 2:2 във вечното дерби срещу „Левски“.  Албентоса се съгласи даде ексклузивно интервю за „Труд“.  – Не. В никакъв случай. Мисля, че за съжаление подобни неща се случват във всички страни по света. Вярвам, че подобно поведение е срамно и би трябвало да се наказва. Това е моето мнение. Хора от всички страни в света вече ходят да работят извън родината си, за да изкарват прехраната си и тази на семейството си. Аз като испанец съм дошъл в България, а има българи, които отиват на работа в Испания или в друга държава. Трябва да се уважаваме.    – Беше неприятно. Имам съотборници, които играят в националния отбор… Знам какво е. Случвало ми се и на мен да трябва да преглътна такъв неприятен резултат. Винаги е неприятно. Този път ми беше мъчно за съотборниците ми, че трябваше да преживеят това 6:0. Българският шампионат в никакъв случай не е толкова слаб, за да има такава разлика в резултатите на националния отбор. Трябва да се работи повече и това няма да се повтори.    – Да. Харесва ми. Чувствам се в свои води. Представянето ми според мен е добро. В предишния ми отбор не бях щастлив, но тук всичко е наред. За да можеш изцяло да се посветиш на футбола и да имаш успех, трябва да си доволен и всичко да ти е наред 100 %. Добрите условия и спокойствието ще ми помогнат да постигна още по-добри резултати в работата ми.    – Ясно е, че има съотборници, които също искат това титулярно място. Важното според мен е да има уважение между всички в отбора, към треньорите и техните решения. Факт е, че идването ми тук беше с надеждата да имам възможност да се изявя, защото мога да дам много. Аз съм професионалист, работя с любов към играта. Обичам футбола и го живея с много страст. Имах нужда да видя доверие отсреща, за да дойда и да покажа на какво съм способен.    – Много фактори са. Трябва да се уцелят играчите, които са в най-добра форма и трябва да са титуляри. Имаме много нови футболисти от различни страни, които трябва да свикнат с отбора и за това е нужно време. Сега идва една серия от мачове, в които трябва да дадем всичко от себе си и да се опитаме да вземем трите точки във всяка среща.    – (смее се) Да. Случвало ми се е. Два пъти. Последния сезон, който играх в „Депортиво“ (Ла Коруня). И там за един сезон треньорите бяха сменени три пъти. Не знаех, че тук треньорите са били трима, защото аз дойдох при Люпко Петрович и сега е Милош Крушчич. Не знам кой е бил преди това.    – В началото е трудно. Всеки треньор има своята футболна философия. Тук обаче промяната не беше радикална, защото той беше нашият втори треньор при Люпко и около 60-70-80 процента нещата са същите с малки промени в някои детайли.    – Честно казано играя с всички, защото всички са добри играчи и ми позволяват да им давам съвети. Все пак съм от много години в професионалния футбол. Хора, които слушат насоките на играч, който е натрупал много опит и е играл в няколко първенства, показва, че са класни футболисти и точно затова съм много доволен от всичките ми съотборници.    – Дружа с всички практически. Има някои разлики в традициите между нас. Португалци, българи, бразилци… Нормално е да сме различни. В самото начало се разбирах най-много с Диего Фабрини. Все пак италианците са най-близко до нас испанците. Аз обаче съм екстровертен характер и обичам да се забавлявам, да се шегувам. Приятел съм и се разбирам много добре с всички – Евандро, Али Соу, Томи Юрич, който дойде наскоро, Вив Саломон-Отабор, ще изредя и всички португалци, които ми помагат наистина много – Пинто, Нуно… Ако продължаваме така, ще кажа имената на целия отбор.    – Да. Знам вече някои думи. Продължавам да уча. В много добри отношения съм с българите в отбора. Петър Занев, Кристиян Малинов… Малинов е уникален футболист. С Пламен Гълъбов, Иван Турицов… С всички общо взето. Не обичам да бъда приятел само с един или двама от съотборниците ми. Защото не е добре да се създават такива групи. Важното е отбора да върви напред. Трябва всички да си говорят и да дружат с всички. Да се опитваме да споделяме културата на страните ни с другите съотборници от Португалия, Бразилия, Африка… Доволен съм от сплотеността на отбора.    – Спечелване на шампионата. За мен това е най-високата цел за този сезон. Дойдох с очакването да играем във груповата фаза на Лига Европа и тогава това беше максималната цел. Не беше възможно. Сега искам да спечелим шампионата. Знам, че изоставаме с доста точки, но всяко първенство е бягане на дълго разстояние, а не спринт. Трябва да имаме силна психика и настройка за победа. Продължаваме напред в битка за първенството и за Купата на България и ще се опитаме да спечелим и двете.    – Те са със същото ниво като нас. Нито по-добри, нито по-слаби от нас. Мачовете при такива изравнени сили се решават от дребни детайли. Завършихме наравно и в двата дуела, но в нито един момент не бяхме по-слаби от съперника ни. Това, че сме четвърти, се дължи по-скоро на наши грешки срещу отбори от долната половина на класирането. Там е проблемът ни засега. Всичко останало е добре и нито „Левски“, нито „Лудогорец“ са по-добри от нас.    – Да. Никой не помни това дали си играл стабилно във всички мачове и дали си вкарал четири гола за сезона. Всеки помни попадението, което си отбелязал срещу „Левски“. Веднага усетих добро отношение от страна на феновете. Това ми дава повече доверие в силите ми и в следващите мачове ще се стремя да бъда още по-добър, за да оправдая доверието им. Настина съм възхитен от начина, по който те пътуват с нас, когато гостуваме и ни подкрепят. Харесва ми много.    – Знаех колко е важен този мач. Приятели и колеги от Испания ме бяха предупредили, че това е двубой, в който е важно да вкарам и че ми е време най-после да се разпиша и независимо, че съм защитник не е лошо да имам по 3-4 гола на сезон. Казаха ми: „Това е твоя мач.“ Излязох за мача с голямо доверие в собствените ми сили. С ясната идея да помагам на отбора си и да се включа, ако има статично положение. Бях сигурен, че това е моята възможност и се възползвах от нея.    – Да.    – Имах няколко възможни варианта и предложения. Когато прекъснах договора си в Испания, започнах да разглеждам предложения. Имаше такива от отбори от втора дивизия на Испания, интерес и от първа лига, а извън Испания имаше няколко от различни държави. В края на краищата обаче аз исках да отида някъде, където да знам къде съм и да съм чувал за този отбор, да знам историята на клуба. Такъв беше случаят с ЦСКА, защото знаех за този отбор и ми хареса идеята да дойда. Това, че отказах на „Левски“, не е, защото е по-добър или по-лош вариант или защото ми е предложил повече или по-малко. Просто не бях чувал за този отбор. Имаше и други клубове, които ми бяха предложили, но аз не знаех нищо за тях. Например хърватският „Осиек“ – нищо не знаех за тях. Също и представителят на Украйна в Лига Европа „Зоря“ – не бях чувал за тях. Дори и да ми бяха предложили повече пари, пак не бих отишъл там, защото не знаех нищо за тях. Исках да отида на място, където да се чувствам сигурен. Дойдох тук, защото почувствах точно това.    – Не знам. Това наистина е нещо, което не е в моите компетенции. Това може би е въпрос за треньорите и те трябва да решат този проблем. Ако трябва да дам мнението си, мисля че бихме могли да бъдем малко по-дръзки. Това обаче трябва да е премерено и винаги да си пазим гърба, за да не ни вкарат гол. Откакто съм в отбора, реално сме загубили само един мач. Предпоследната ни среща като гост на „Берое“. Трудно ни е още, но трябваше да свикнем и да се приспособим, да влезем във форма. Имахме играчи, които дълго време не бяха играли. Аз например преди това бях прекарал пет месеца, без да играя. Мисля, че сега нещата ще потръгнат и ще вървим напред.    – Бях щастлив в Испания. Отидох малко прибързано, защото исках да пробвам да играя в Англия. Предложиха ми уникален договор, който беше наистина изненадващ за възрастта ми тогава. А преди това бях играл в трета дивизия в Испания и по време на подписването на договора – във втора дивизия. И изведнъж трябваше да премина в отбора, който водеше класирането във втора лига на Англия. Отидох с огромно желание, но остана камъчето в обувката, че не бях отишъл да играя в първа дивизия в Испания. Заради това не отидох в Англия с пълната увереност и това, че бях на 90 процента, ми повлия. Повлия ми и това, че жена ми точно тогава беше бременна с първото ни дете. Беше малко трудно, защото тя трябваше да се върне в Испания, защото искаше да роди там. Прекарах много тежки месеци. На всичкото отгоре още през първата седмица след пристигането ми получих контузия в гърба. Дотогава не се бях контузвал никога, а тогава травмата беше доста сериозна и ми трябваше доста време, за да се възстановя. Това е може би единственото камъче в обувката за цялата ми кариера. Искаше ми се да отида в Англия и да триумфирам и хората да видят кой е Раул Албентоса. За съжаление не успях.    – Не е крачка назад. Понякога човек има нужда в кариерата си от такива момента, в които да намери самия себе си. Да си върне детската радост от футболната игра. България и ЦСКА ми дадоха тази възможност да почувствам отново истински страстта и любовта към футбола. Сега при мен е точно така и съм щастлив. Не знам колко време ще остана. Година, две, три, до края на кариерата ми или още утре ще трябва да си отида. Не знам. Във футбола човек никога не знае. Искам да се насладя на момента и съм щастлив. В никакъв случай не е крачка назад, а дори мисля, че би могло да се окаже, че съм направил много крачки напред.    – Да. Определено. Бях следил малко кариерата на Любо Пенев, защото съм от Валенсия и той играеше в отбора ни. Тогава бях много мъничък, но си спомням прекрасно онези години. Преди да се върне тук в ЦСКА Любо водеше втория отбор на „Валенсия“. Така че проследих кариерата му, а освен това ЦСКА беше участвал в евротурнирите и познавах клуба. Не знаех нищо за София и не бях идвал никога в България. Не бях стъпвал нито стадиона на ЦСКА, нито на тренировъчната база. Доволен съм. Щастлив съм. Това е най-важното. Искам да е така всеки ден.    – Стоичков. Той беше идол на брат ми. Брат ми е 7 години по-голям от мен и е фен на „Барса“. И аз си спомням Стоичков.    – Да. Беше в мача „Малага“ – „Реал“. Отборът ни се опитваше да заеме възможно най-високата позиция в класирането и накрая станахме осми. Вече бяхме далеч от зоната на изпадащите и имахме наистина много добър отбор. Целият град ни подкрепяше. Имам наистина много мили спомени от там. В този мач „Реал“ все още имаше хипотетичен шанс за първото място. Кристиано Роналдо ни вкара гол от засада. След това можеше да се разпише още веднъж от дузпа, но нашият вратар Камени спаси. Стана почти в края на мача, оставаха 10-15 минути. Когато човек има вяра в себе си и не се предава, се случват чудеса. Възползвах се от възможността и вкарах и този гол ще се помни. Точно както тук в България хората помнят гола ми срещу „Левски“, така и моят гол срещу „Реал“ все още се помни в Испания.    – Не мога да го опиша с думи. Дори и в най-смелите си мечти не бях виждал този момент. Когато отидох в „Ейбар“, отборът по-скоро се бореше да се спаси, отколкото да влиза в първа дивизия. Направихме нещо, което дотогава никой не беше правил. „Ейбар“ е наистина малък град и с много малко пари за спорт. Влязохме в първа дивизия. Дойде първия мач, а аз тъкмо се бях оженил за съпругата ми. Малко преди началото на Ла Лига се бях върнал от медения ни месец и това ме бе подготвило наистина добре за шампионата. Спомням си този мач все едно беше вчера. Страхотен гол от фаул на Хави Лара. И така победихме единия от двата гранда на страната на баските. Тогава „Ейбар“ беше най-малкия от отборите в областта. Сега вече имат и „Алавес“. Наистина прекрасен спомен.    – Много играехме в училище. Баща ми беше колоездач. Никой вкъщи не беше играл футбол. Брат ми се занимаваше с таекуондо. Бойните спортове му бяха страст. А пък аз все трябваше да играя футбол с деца по-големи от мен. Много ми харесваше. Когато бях на 6 или на 7 години, помолих баща ми да ме запише в някой клуб. Отидохме в отбора на моя град. В началото не ме взеха, защото не бяха сигурни. Наложи се баща ми да разговаря с негов познат в клуба и тогава вече ме превлекоха и започнах. Винаги играех с деца, които бяха по-големи от мен. Винаги. Клубът се казваше „Сира“, също както и градчето ни. Обичам първия ми клуб. Дори през петте месеца преди да дойда в ЦСКА, ме приеха там и ми позволиха да тренирам, за да поддържам форма. Благодарен съм им.    – Да. Много обичам баскетбола. НБА ми е страст. Дори отидох да гледам един от финалите на НБА. Когато бях малък, ходех на футбол, плуване и много обичах да играя на баскетбол с приятели, без да съм в някакъв отбор. Тогава баща ми ми каза: „Сине, трябва да избереш един от спортовете, защото човек не може да прави всичко, което иска.“ Ходех на плуване и треньорът искаше да се състезавам. Един треньор по баскетбол дойде до дома ни да моли родителите ми да ме запишат в отбора му. Но винаги най-голямата ми страст е и си остава футболът. Още като дете, ходех да гоня топките, когато отборът на големия ми брат имаше мач. Даваха ми 100 песети от старите пари или горе-долу едно евро. Топката излизаше от терена и аз тичах след нея, взимах я и я връщах. Правех с голямо желание дълги години и с умиление си спомнях онези дни, в които се роди любовта ми към футбола.    – Да. Така се получава, когато си малък, но си доста едър за възрастта си. Може и да не си много по-бавен от останалите деца, но понеже си по-едър и силен и веднага попадаш на мушката на треньорите и те обикновено казват: „Ти си висок и силен. Значи ще си защитник.“ Обаче трябва да призная, че много ми харесва нападението. Даже в последно време споделих с жена ми, че когато реша да приключвам кариерата ми, ще поиграя поне малко напред дори и да е в някое по-слабо първенство или в по-долните дивизии на Испания. Бъдещето във футбола е непредвидимо, но наистина бих желал да опитам като нападател.    – Мачът, с който „Ейбар“ влезе в първа дивизия. Срещата беше срещу „Алавес“. Седяхме два часа в съблекалнята, за да чакаме да свърши двубоят на отбора след нас в класирането. Те изоставаха с две точки зад нас и трябваше да загубят като гости на „Лас Палмас“ в Гран Канария. Обаче първоначално водеха. Не помня добре кой отбор точно беше. Но водеха с 2:0 и ние вече почти се бяхме отчаяли. Стана 2:1. Ние продължавахме да чакаме в съблекалнята. После стана 2:2 и ни трябваше само още един гол. 3:2 и вече всички се облякохме и излязохме обратно на терена. Хората дойдоха на стадиона да празнуват, пуснаха осветлението… Вижте как настръхнах. Беше наистина уникална емоция.    – Меси. Но той не е точно нападател, така че по-скоро отговорът би трябвало да е Луис Суарес. Един нападател, който е почти невъзможно да опазиш.    – Разбира се! Не е било нарочно, защото във футбола не е хубаво човек да рита съперника. Обаче трябва да си твърд, защото е много важно да им вземеш страха. В нашата игра психологическата нагласа е много важна и да спечелиш тази битка е много важно за изхода на мача.    – Да, Стив Макларън беше. Но за мен човекът, който ми даде шанса да играя първо във втора дивизия на Испания и след това в първа, привлече ме в „Депортиво“ (Ла Коруня), е Гайска Гаритано. Днес той е в „Атлетик“ Билбао. За мен продължава да бъде наистина специален.    – Точно същия въпрос ми зададе жена ми онзи ден. Попита ме дали Испания ми липсва с нещо. Аз се чувствам добре и съм щастлив тук. Искам да продължавам да се наслаждавам на момента и днес си говорех с българските ми съотборници, че съм много доволен, че дори и времето е хубаво, защото всички си мислят, че е много лошо и едва ли не вече е навалял сняг.    – Много обичам да съм психологически подготвен за нещата, които могат да се случат по време на мача. Да мога да насоча и да помогна на съотборниците ми. Това са нещата, които най-много ми помагат да навляза в срещата. Да се настроя за битка мисълта за мачовете най-високо ниво, които съм играл досега – срещу „Реал“ или „Барселона“. Желанието да се опиташ да стигнеш отново до това ниво е много силна мотивация. Да искаш да спечелиш първенството тук в България. Да бъдеш щастлив. Да се опиташ да играеш Шампионска лига. Такива неща. Те наистина ме мотивират добре преди всеки мач и ми дават допълнителни сили.    – Ако можех да променя нещо, то това би било факта, че тук всеки кара колата си, както си иска. (Смее се) Например при знак, че е забранен завой те си завиват без никакви притеснения.    – Едно нещо, което не знам как се казва. Подобно е на макарони с месо и има заливка от разтопен кашкавал отгоре. Месото е мляно. Знам, че е традиционно българско ястие, но не знам как се казва. Понякога ни го готвят, когато хапваме заедно с отбора и е нещо, което много ми харесва.    – Непредвидимо е. Не знам. Би било много глупаво да кажа, че ще остана тук завинаги. Човек трябва винаги да се стреми да расте. На първо място искам с отбора да се опитаме да станем първи. И ако не успеем сега, да го направим следващата година. А иначе представете си, че някой отбор от първа дивизия в Испания ме повика и се чувствам силен и във форма, а на всичкото отгоре предложат голяма трансферна сума на ЦСКА… Никой не знае какво ще се случи. Засега искам да се наслаждавам на този момент на щастие и да помогна максимално на отбора ми.", "date": "2019.10.20", "title": " Раул Албентоса, испанската звезда на ЦСКА, ексклузивно пред „Труд“  Ритал съм и Меси, и Суарес"}
{"url": "https://trud.bg/%d0%bf%d1%83%d1%81%d0%bd%d0%b0%d1%85%d0%b0-%d0%bd%d0%b0%d0%b4-200-%d1%82%d0%b2%d0%be%d1%80%d0%b1%d0%b8-%d0%b4%d0%b0-%d1%81%d0%b5-%d0%bf%d1%80%d0%be%d0%b4%d0%b0%d0%b2%d0%b0%d1%82-%d0%b1%d0%bb%d0%b0/", "text": "Фондация „Св. Св. Константин и Елена” стартира 11-тата благотворителна инициатива „Изкуството за деца в нужда”  в подкрепа на деца, младежи и девойки в неравностойно положение. Инициативата е в помощ на над 100 деца от ЦНСТ „Изгрев“, ЦНСТ „Другарче“ и Центъра за специална образователна подкрепа „Св. Св. Кирил и Методий“ в с. Кривня. За първа година произведенията могат да бъдат откупувани  през нов онлайн арт магазин с повече от 200 творби на наши и чужди автори. Дарителите могат да избират между картини -живопис, графики, рисунки, малки пластики, фотографии и икони. Кампанията от 18 октомври до 2 декември предлага творбите онлайн. На 3 декември в галерия „Графит” ще се състои ежегодният благотворителен коктейл, на който ще има групова изложба и последна разпродажба. от каталога на фондацията  Кампанията за набиране на средства за подрастващи в риск съществува от 2009-та година и се осъществява чрез продажба на произведения на изкуството от арт галерията на Фондацията. Набраните средства се изразходват за образователните потребности на децата, за участието им в проекти и курсове, за подобряване на битовата им среда и личен комфорт. Благотворителната инициатива подпомага и висшето образование на студенти-отличници по стипендиантските програми „Туризъм”, „Здраве чрез СПА” и „Изкуства”. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.10.20", "title": " Пуснаха над 200 творби да се продават благотворително онлайн"}
{"url": "https://trud.bg/%d0%b8%d0%b7%d1%83%d0%bc%d1%80%d1%83%d0%b4%d0%b5%d0%bd%d0%b8%d1%8f%d1%82-%d1%81%d0%ba%d1%80%d0%b8%d0%b6%d0%b0%d0%bb-%d0%bd%d0%b0-%d1%85%d0%b5%d1%80%d0%bc%d0%b5%d1%81/", "text": "Историците открили доказателства, че Хермес, смятан за божество, е бил реален човек. Бил е върховен жрец на Египет и посланик на Висшите сили, дал на хората знанието. Наследството на Хермес представлява 18 трактата, в които се съдържа информация за устройството на света и законите на мирозданието. Основните езотерични направления произлизат именно от това учение. Хермес е написал общо 42 книги, освен философските учения, в които се разкриват тайните на строежа на човешкото тяло, на лечението, описват се практики за самопознание. Негова е известната фраза, която гласи, че ако опознаеш себе си, ще опознаеш и света. Иисус изучава учението на Хермес и прави изводи за повишаване на личната духовност. Когато Александър Македонски завзема Египет, той посещава гроба на Хермес, върху който е поставена плоча с изсечени върху нея слова. Според легендата тя била огромен изумруд, а думите били изписани със скъпоценни камъни. Това е знаменитият „Изумруден скрижал” – послание към бъдещите поколения. Основополагащата мисъл в учението се състои в това, че всичко в света е взаимосвързано, че във всяка клетка се отразява цялата Вселена. Законите за всички единици на мирозданието са единни. Добро и зло, светлина и тъмнина, Бог и дявол – това са различните страни на една и съща сила, те имат единен произход. В съвременния свят този феномен е прието да се нарича дуализъм. Учението съдържа информация за активното и пасивното начало в живота, които в източната практика започват да се наричат ин и ян. Там е отразен и един важен принцип на развитието – цикличността, който се проследява не само в природата (смяна на сезоните, приливи и отливи), но и в живота на всеки човек. Дори вълновата природа на нещата, която днес е обект на съвременната физика, за първи път е описана именно от Хермес. Учението му е пробив за цялото човечество, то дава началото на много науки. В периода на късната Античност гърците отъждествяват Хермес с египетския бог на мъдростта Тот. А от историята и митологията на Египет се вижда, че бог Тот е историческа личност. Бог Тот е Бог-маг. Може би единственият от боговете с ясно определени магически способности: „Аз дойдох, за да встъпя във владение на своя трон и за да придобия величие, защото ми принадлежи всичко, което е било преди вашето идване, богове; отстъпете и застанете след мен, защото аз съм маг!”. Тот-Атлант (Хермес Трисмегист в следващото Му въплъщение) е Божествен учител, известен от времената на древен Египет. Историята на живота му е описана в Изумрудените скрижали на Тот-Атлант, открити от д-р М. Дореал при изследвания на пирамидите в Южна Америка. В Скрижалите Тот разказва за Атлантида – изчезнал древен архипелаг, състоящ се от два големи острова в Атлантическия океан, за атлантите, които успяват да изградят високоразвита цивилизация. Но най-главната особеност на Атлантида е, че там дълго време доминира система от истински философско-религиозни знания, позволила на много хора бързо да се издигнат в своето развитие до Божествеността и по този начин да завършат личната си човешка еволюция. В Скрижалите Тот-Атлант описва причината за гибелта на Атлантида: съкровените знания попадат у недостойни личности и те ги използват за зло. Започват и кървави жертвоприношения, поради което сред хората започват масово да се появяват същества от ада. В резултат на всичко това атлантите деградират. По време на гибелта на Атлантида (по Висша воля двата острова един след друг са потопени в океана) Тот-Атлант се прехвърля с група достигнали Божественост атланти в Кхем (Египет). По този начин висшите духовни знания на Атлантида са пренесени в Египет, както и в други страни. Освен Изумрудените скрижали на Тот-Атлант голяма популярност получава и знаменитият Изумруден скрижал на Хермес Трисмегист. „Изумруден скрижал (Tabulae smaragdinae)” – т.нар. „Завещание (или слова на тайните)”. Една от разпространените версии на тълкуването на надписа гласи, че това е рецепта за получаване на философски камък. Според преданието легендарният документ е оставен от Хермес Трисмегист върху пластина от изумруд в недрата на египетски храм или е открита върху гроба на Хермес от Аполоний Тиански (І в. от н.е.). Наличните ранносредновековни версии на тази легенда посочват древната й възраст. Редица изследователи смятат, че първоначално е написан на гръцки в александрийската епоха. Текстът на Изумрудения скрижал е достигнал до нас в латинска версия. Според легендата той съдържа ключа към овладяването на всяка магия. Много е ценен от алхимици, астролози и други любители на езотеричното знание и магията…", "date": "2019.10.20", "title": " „Изумруденият скрижал” на Хермес"}
{"url": "https://trud.bg/%d0%b0%d1%80%d1%85-%d1%80%d1%83%d0%bc%d0%b5%d0%bd-%d1%80%d1%83%d1%81%d0%b5%d0%b2-%d1%82%d1%80%d0%b0%d1%84%d0%b8%d0%ba%d1%8a%d1%82-%d0%bd%d0%b0-%d0%b3%d0%be%d1%80%d1%83%d0%b1%d0%bb%d1%8f%d0%bd%d0%b5/", "text": "Трафикът на „Горубляне“ е първата ми задача в новия ми мандат. Това заяви кметът на район Младост арх. Румен Русев. Той пое ангажимент за дострояването на отсечката на Околовръстното шосе от Младост до Горубляне. „Горублянци искат бърз достъп до центъра на София, изрядни тротоари и улици, културен живот тук, в близост до домовете си, и аз знам как да имат всичко това. Ще се боря за справедливо обезщетение на собствениците, през чиито имоти преминава околовръстният път на София”, каза арх.Русев. “Ще вземем всички необходими мерки, за да предотвратим презастрояването в квартала. Нещо повече – с промените в плановете ще дадем пример на много други райони как може да се планира разрастването на даден квартал по предварително приети от всички правила”, заяви арх. Румен Русев по време на среща с гражданите на Горубляне. Арх. Русев изпълнява длъжността кмет на район Младост почти две години. След множество скандали и смяна на районни кметове, той успя бързо да въведе ред в работата на администрацията и започна да решава изоставените с години проблеми на района. Въведе важни регулации в Горубляне, където се очаква скоро да бъде реализиран проект за нов квартал с къщи. В момента е кандидат за нов мандат от ПП Атака за районен кмет и общински съветник. Избори 2019. Платено съдържание. Купуването и продаването на гласове е престъпление. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.10.20", "title": " Арх. Румен Русев: Трафикът на „Горубляне“ е първата ми задача в новия ми мандат\t"}
{"url": "https://trud.bg/%d0%b0%d0%bc%d0%b5%d1%80%d0%b8%d0%ba%d0%b0%d0%bd%d1%81%d0%ba%d0%b8%d1%82%d0%b5-%d1%81%d0%b8%d0%bb%d0%b8-%d1%81%d0%b0-%d1%81%d0%b5-%d0%b8%d0%b7%d1%82%d0%b5%d0%b3%d0%bb%d0%b8%d0%bb%d0%b8-%d0%b4%d0%bd/", "text": "Американските сили са се изтеглили днес от най-голямата си база в северната част на Сирия. Това съобщи Франс прес, като се позова на свой кореспондент на терен и на неправителствена организация. Над 70 бронирани автомобила със закачени на тях знамена на САЩ, превозващи военно оборудване и ескортирани от хеликоптери, са преминали през град Тал Тамр, видя кореспондент на АФП. Според Сирийския център за наблюдение на човешките права автоколоната се е изтеглила от базата „Сарин“, близо до град Кобане, и се е отправила към намиращата се на изток провинция Хасака. По-рано този месец САЩ обявиха, че ще изтеглят своите около 1000 военни от Северна Сирия, а Турция предприе военно настъпление срещу кюрдските формирования, контролиращи региона. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.10.20", "title": " Американските сили са се изтеглили днес от най-голямата си база в Северна Сирия"}
{"url": "https://trud.bg/%d0%ba%d1%80%d0%b0%d1%81%d0%b5%d0%bd-%d0%ba%d1%80%d0%b0%d0%bb%d0%b5%d0%b2-%d0%bd%d1%8f%d0%bc%d0%b0%d0%bc-%d0%bd%d0%b0%d0%bc%d0%b5%d1%80%d0%b5%d0%bd%d0%b8%d0%b5-%d0%b4%d0%b0-%d1%81%d1%82%d0%b0%d0%b2/", "text": "Министърът на младежта и спорта Красен Кралев отхвърли появилите се информации, че ще се кандидатира за президент на Българския футболен съюз на предстоящия извънреден конгрес. Досегашният шеф на централата Борислав Михайлов подаде оставка, след като първо Кралев, а след това лично министър-председателят Бойко Борисов, заявиха, че държавата спира всякакви отношения с БФС, докато той е начело. „Нямам никакво намерение и никакви амбиции да се кандидатирам за шеф на БФС. Казвал съм много пъти, че към премиера Борисов имам дългосрочни ангажименти. Предстои ми още дълъг път да извървя с него, така че моето място е в спортното министерство. Имам много работа, която трябва да свърша“, коментира министър Кралев в Русе. Името му се появи като един от вариантите за наследник на управлявалия 14 години Михайлов след извънредното заседание на Изпълнителния комитет към БФС в петък, на което беше разгледана оставката на бившия вратар, а всички останали членове заявиха, че също се оттеглиха от позициите си. До свикване на извънреден конгрес за избор на нов президент, начело на централата ще бъде вицепрезидентът в оставка Михаил Касабов. „Ако всичко е нормално, ако протече по правилата – с нормален избор на президент на БФС и на Изпълком на новия конгрес, държавата, както каза и премиерът Борисов, ще продължи да помага на футбола, защото той е изключително важен спорт с огромно социално значение“, каза Кралев. Пред медии в града на Дунав Кралев отказа да коментира разследването за манипулирани резултати от футболни мачове, заради които от ГДБОП влязоха в офисите на БФС, а председателят на съдийската комисия Йордан Сталев беше разпитван. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.10.20", "title": " Красен Кралев: Нямам намерение да ставам президент на БФС"}
{"url": "https://trud.bg/%d0%bf%d1%80%d1%8a%d1%81%d0%ba%d0%b0%d1%82-%d0%b2-%d1%80%d0%b0%d0%b7%d0%b3%d1%80%d0%b0%d0%b4-%d1%81%d1%80%d0%b5%d1%89%d1%83-%d0%bc%d1%83%d1%88%d0%b8%d1%86%d0%b8%d1%82%d0%b5/", "text": "Безобидни листни въшки с кратък живот се оказаха рояците. Безобидни листни въшки са се оказали нашествениците, които нахлуха в Разград   и се спускат на облаци по улиците. Причината за навлизането на мушиците се предполага, че е в продължителното топло време и липсата на храна по нивите, смятат специалисти. Те обясняват, че мушиците не са опасни за хората и живеят по-малко от седмица. С оглед краткия им живот не се налагало третираното на площите, но от Община Разград са разпоредили пръскане с подходящи препарати за растителна защита. Оповестен е график на третирането на зелените зони, което ще бъде в понеделник и вторник след 21 часа. При нужда ще има и допълнителна обработка в сряда. Граждани и от други населени места съобщават за облаци насекоми от същия вид, които са неприятни, но не и опасни за здравето на хора. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.10.20", "title": " Пръскат в Разград срещу мушиците"}
{"url": "https://trud.bg/%d0%b3%d0%be%d0%bb%d1%8f%d0%bc-%d1%80%d0%b0%d1%81%d0%b8%d1%81%d1%82%d0%ba%d0%b8-%d1%81%d0%ba%d0%b0%d0%bd%d0%b4%d0%b0%d0%bb-%d0%b2-%d0%b0%d0%bd%d0%b3%d0%bb%d0%b8%d1%8f/", "text": "Голям скандал гръмна в Англия по-малко от седмица, след като британските медии заклеймиха България като най-расистката страна. Именно заради подобни скандирания бе прекратен мач от турнира за ФА Къп между „Харингей Бороу“ и „Йовил Таун“. В 64-ата минута наставникът на домакините призова играчите му да напуснат терена, след като техният страж Валери Дъглас Пайетат бе обиждан на расова основа. „5 минути след края на мача срещу България всеки голям телевизионен оператор и журналист изпитваха отвращение – написа в Туитър бившият национал на Англия Стан Колимор. – Навсякъде се казваше: „ние сме отвратени“. Вече минаха два часа след прекратяването на мач в Англия заради расизъм. Къде са същите тези телевизии и журналисти? Това е лицемерие, което поддържа расизма жив“.", "date": "2019.10.20", "title": " Голям расистки скандал в Англия"}
{"url": "https://trud.bg/%d0%bf%d0%b0%d1%81%d0%ba%d0%b2%d0%b8%d0%bb-%d0%bf%d0%be%d1%80%d1%83%d0%b3%d0%b0-%d1%85%d1%80%d0%b8%d1%81%d1%82%d0%be-%d0%b1%d0%be%d1%82%d0%b5%d0%b2/", "text": "Сквернословецът сочи, че поетът е мерзавец, лъжец, крадец, подлец, егоист, страхливец, завистник, интригант, пияница, развратник Ако се направи класация на позора в българската литература, златният медал ще светне на „Чий е Ботев?”. Това писание се появява през 1929 година. С подзаглавие „Нравствения лик на тая зловеща личност”. И още едно: „Ботев или Левски е хероя на България?” Тиражът от 1000 екземпляра е извъртян в печатницата на армейския Военно-издателски фонд. Цената е 40 тогавашни лева. Авторът се е подписал като Макдъф. Сътворил е 116 страница хули срещу поета, жертвал себе си за свободата на България. Сквернословецът сочи, че Христо Ботев е мерзавец, лъжец, крадец, подлец, егоист, страхливец, завистник, интригант, пияница, развратник. Поема си дъх и продължава: лицемер, мошеник, бандит, тиранин, злодей, предател. Накрая се изкашля, за да обобщи – Христо Ботев е национален престъпник! Петър Динеков нарича четивото „най-глупавата и долна книга, която някога е излизала на български език”. Настоява текстописецът „да бъде наказан по-осезателно от едно обикновено конфискуване на книгата му”. Литературният критик е разгневен: „В България има закони, по които, ако наругаеш един касапин, тоя последният ще те даде под съд. Но да охулиш името на Ботев, за хулителите няма ли съд?” Случаят обаче е далеч по-сложен и е истинско щастие, че съчинението не е било аутодафирано. Динеков подозира домораслия Макдъф в епигонство. Искал да наподоби отрицателя на Шекспир Лев Толстой. Руският класик има обемист очерк срещу английския си колега. Но нашенският Макдъф тръгва тъкмо от Уилям Шекспир. Кой е Макдъф? В шотландската история полумитичен рицар. В „Макбет” нероден от жена шотландски тан. В „Чий е Ботев?” – някой си Петър Наумов. Псевдонимът се е изхлузил от шекспировата трагедия. Стегнал е доспехите, наточил е меча, лъснал е копието. Отива на разправа с Христо Ботев. Както го е сторил Макдъф с Макбет: Предавай се тогава, страхопъзльо,  и остани за чудо на века!  Ще те затворим в клетка под върлина  с портрета ти и панаирски надпис:  „Тук може да се види жив тиран!” Нашият Макдъф обсебва името на шотландския рицар, за да разиграе български вариант на „Макбет”. На сцената и извън сцената, пред и зад кулисите, в литературно-драматургичен и житейско-драматичен план. За Наумов Ботев е сто процента театрален герой, чиято маска трябва да бъде снета, а актьорът – сразен. Характерен епизод: Той се заел да прокарва свои фантастични планове и идеи в средата на комитета, лишени от всяка практическа стойност и да внася раздори между членовете му. Всичко това станало причина, щото апостолите да го изхвърлят по един косвен начин от редовете си. За целта те се събрали в Гюргево, гдето под председателството на С. Стамболова основали нов революционен комитет, като дали клетва, че няма нищо да съобщават от решенията си на различни самозвани революционни авторитети от рода на Ботева. Тайната била запазена само за ония, които били вече решени да преминат в България и да мрат за свободата є. По тоя начин нашият театрален герой намерил най-сетне единствено подходящото място, което заслужавал – бунището. В първите години след Освобождението Христо Ботев е отричан. През 1888 г. излиза биографията на Захари Стоянов. Просветният министър Георги Живков настръхва. Среща автора и се нахвърля върху него: „Каква книга си написал за Христо Ботев? Не го ли знаем какъв вагабонтин беше той?” Скоро обаче силните на деня проумяват, че не могат без Ботев. Всяка партия дърпа за пешовете смаяния поет. Иска да го пришие към себе си и докаже, че има титаничен предшественик. „Наш е!”, скандират отляво. „Кощунствате, наш е!”, надвикват ги отдясно. Най-агресивни са комунистите, които дори изготвят фалшификат, за да присвоят поета. „Символ-верую на българската комуна” е късна мистификация, чийто оригинал липсва. По време на скандала червеният вестник „Дума” пита: „Но защо тоя божи служител, който е изпъстрил книгата с цитати от библията за истината, за правдата и пр., и пр., защо няма доблестта да каже: – Ние не щем Ботев, защото е комунист…“ Побратимите фашисти също не се дават. Вестник „Български фашист” излиза с уводната статия „Чий е Ботйов”. Изстреляни са феноменалните редове: „Ботйов беше предтеча на българския фашизъм, защото той пръв възвести и умря за неговите принципи: международна солидарност и общочовешко благоденствие чрез национална свобода и национален възход; национална свобода и национален възход чрез дълг, меч, себежертване за националното благо, труд, социална правда и народно добруване.” Пасквилът „Чий е Ботев?” е част от епичната битка за гения на България. Идеологически Петър Наумов не е нито при комунистите, нито при фашистите. Той изповядва пословичния нашенски нихилизъм. Не отговаря на въпроса „Чий е Ботев?”, а със замах отсича: „Ничий е Ботев!” Става дума за „снемане на маската”, за дегероизация по изконен български модел. Ганювецът сучи мустак, когато му се подшушне, че Иван Вазов е имал дузина любовници. Налива си още едно, като чуе, че Димчо Дебелянов е зачервявал нос от пиене. И те са като мене, доволен е той. Или обратното – и аз съм като тях. Ето как е интерпретирано учителството на Христо Ботев в бесарабското село Задунаевка: Като засвирвали гайдите, той почвал да трепери, хвърлял дрехите, събувал се бос, мазал се с масло, плющал ръце и трошил кокали на мегдана. Имал е любовница селянка, грабил є от главата цветето, закачал я, подмигвал є, ревнувал я от другите, обикалял я, като ходила на вода, и пр. Вземал участие във всички ергенски занаятия, като кражба на гъски, кокошки и мисирки, които криели в тавана на училището, а после се събирали, пекли ги и се гощавали. „Ха, ха, ха! И това е „най-силният мъж на България”, хероят, с когото се осмелиха да затъмнят Левски!”, кикоти се Макдъф. Васил Левски е нужен на Петър Наумов като контрапункт. В класическата схема „добро – зло”, Апостола е всичко онова, което поетът не е. Образът му ослепително контрастира с този на Ботев. Той „не е достоен и обущата да изуе от краката” на Левски. Писачът допуска, че архизлодеят е бил замесен дори в кроежите около погубването на Апостола. Отмъстителят Макдъф ще го накаже. Ще издигне на копието отрязаната глава на Христо Ботев. Проф. Александър Балабанов, любител на литературните куриози, купува „Чий е Ботев?”. Изчита първите няколко страници и хвърля пасквила в печката. После си измива ръцете. Със сапун!", "date": "2019.10.20", "title": " Пасквил поруга Христо Ботев\t"}
{"url": "https://trud.bg/%d0%bc%d1%8a%d0%b6-%d0%b2%d1%80%d1%8f%d0%b7%d0%b0-%d0%ba%d0%be%d0%bb%d0%b0%d1%82%d0%b0-%d1%81%d0%b8-%d0%b2-%d0%b3%d1%80%d1%83%d0%bf%d0%b0-%d1%85%d0%be%d1%80%d0%b0-%d0%b2-%d1%85%d0%be%d0%bb%d0%b0%d0%bd/", "text": "Шофьор се вряза с кола в група хора на площада на холандския град Девентер след спор тази сутрин. Ранени са пет души, съобщи полицията, цитирана от ДПА. Четирима са приети в болница. Животът на никого от пострадалите не е застрашен, уточниха силите на реда. Пострадалите са седели пред кафене на площада в центъра на града, намиращ се близо до германската граница. Инцидентът е станал около 5.30 ч. местно време (6.30 ч. бълг. време). Макар мотивите на мъжа, врязал колата си в посетителите на кафенето, първоначално да не са били ясни, полицията уточни, че инцидентът се е случил след спор. Силите на реда съобщиха, че знаят кой е шофьорът, който е избягал от местопрестъплението. Заради случилото се е бил арестуван още един мъж. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.10.20", "title": " Мъж вряза колата си в група хора в Холандия, петима са ранени"}
{"url": "https://trud.bg/%d0%be%d1%81%d1%82%d0%b0%d0%b2%d0%b0%d1%82-%d0%bd%d0%b5%d1%8f%d1%81%d0%bd%d0%b8-%d0%bf%d1%80%d0%b8%d1%87%d0%b8%d0%bd%d0%b8%d1%82%d0%b5-%d0%b7%d0%b0-%d0%bf%d0%be%d0%b6%d0%b0%d1%80%d0%b0-%d0%b8%d0%b7/", "text": "Все още не са ясни причините за  , избухнал вчера следобед в столично заведение. Пламъците са тръгнали от покрива и за минути гъстият дим затрудни движението на автомобили, което наложи и затваряне на основните улици и булеварди в района. Според информация на   пожарът е причинен от запалена камина, която се е ползвала за отопление. В този момент в заведението са били само служителите, които са го подготвяли за отваряне. В гасенето на огъня участваха седем противопожарни автомобили. Допълнително се осигуряваше и водоснабдяване. Няма пострадали и засегнати сгради наоколо. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.10.20", "title": " Остават неясни причините за пожара, избухнал в столичен ресторант"}
{"url": "https://trud.bg/%d0%bf%d0%b8%d1%8f%d0%bd-%d0%b1%d0%b5%d0%b7-%d0%ba%d0%bd%d0%b8%d0%b6%d0%ba%d0%b0-%d0%b1%d0%bb%d1%8a%d1%81%d0%bd%d0%b0%d0%bb-%d0%ba%d0%be%d0%bb%d0%b0-%d0%b8-%d0%b8%d0%b7%d0%b1%d1%8f%d0%b3%d0%b0%d0%bb/", "text": "Пиян, без книжка и осъждан блъснал кола и избягал от мястото на инцидента в разградското село Лудогорци, съобщиха от полицията. Серията нарушения е станала към 18,30 часа в петък. Микробус „Форд“, движещ се в посока Старо селище, блъснал паркиран извън пътното платно автомобил „Ауди 80“, собственост на 52-годишен мъж от селото. Водачът на буса напуснал произшествието. Собственикът на ударената кола подал сигнал за станалото и били предприети незабавни издирвателни действия. Така полицията открила буса, който бил управляван от 35-годишен неправоспособен. Алкохолната му проба показала 1,88 промила. На превозното средство били сложени табели за друг автомобил. Водачът бил криминално проявен и вече осъждан, посочват от полицията в Разград. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.10.20", "title": " Пиян без книжка блъснал кола и избягал"}
{"url": "https://trud.bg/%d1%82%d1%80%d0%b8%d0%bc%d0%b0-%d0%b4%d1%83%d1%88%d0%b8-%d1%81%d0%b0-%d0%bf%d0%be%d1%81%d1%82%d1%80%d0%b0%d0%b4%d0%b0%d0%bb%d0%b8-%d0%bf%d1%80%d0%b8-%d0%ba%d0%b0%d1%82%d0%b0%d1%81%d1%82%d1%80%d0%be-10/", "text": "Два автомобила „БМВ“ и „Тойота“ се удариха почти челно по пътя към Паметник „Създатели на българската държава“. Инцидентът стана малко преди обяд край табелата за край на Шумен, информира Дарик. По първоначална информация има трима души, откарани за преглед в болница. Лекият автомобил „БМВ“ се е спускал от чешмата към града. Точно до първата къща насреща идвал учебен ван „Тойота“ и двете коли се ударили почти челно. В учебната кола не е имало курсисти, а инструкторът и неговата съпруга. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.10.20", "title": " Трима души са пострадали при катастрофа в Шумен"}
{"url": "https://trud.bg/%d1%82%d0%b8%d0%ba%d0%b2%d0%b5%d0%bd-%d1%84%d0%b5%d1%81%d1%82%d0%b8%d0%b2%d0%b0%d0%bb-%d0%b8%d0%b7%d0%bb%d1%8a%d1%87%d0%b8-%d1%80%d0%b5%d0%ba%d0%be%d1%80%d0%b4%d1%8c%d0%be%d1%80%d0%ba%d0%b8/", "text": "Празник на тиквата събра млади и стари в шуменското село Кочово да си премерят реколтата. Освен тиквен карнавал, изложение на гозби, хокей и футбол с тикви, шоуто излъчи и рекордьорки от полето. За най-тежка тиква призът грабна Живко Николов от селото домокан, отгледал гигантка цели 18,600 кг. На другия полюс беше тиквичка, тежка едва 75 грама. Тя е родена в землището на кв. „Кирково“ и местното читалище спечели първа награда за минито. Конкурсът излъчи и рекордно дълга тиква – цял метър и 68 сантиметра. Раснала е в двора на кмета на село Миланово Хасан Хасан. Организаторите доказаха, че дори и в трудна година не се отказват от празника, който се провежда за втори път. Това лято в село Кочово градушка два пъти очукала тиквите и два пъти местните хора сяли, за да се сдобият с реколта за празника. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.10.20", "title": " Тиквен фестивал излъчи рекордьорки\t"}
{"url": "https://trud.bg/%d0%b4%d0%b8%d0%bf%d0%bb%d0%be%d0%bc%d0%b8%d1%80%d0%b0-%d1%81%d0%b5-%d0%bf%d1%8a%d1%80%d0%b2%d0%b8%d1%8f%d1%82-%d0%b2%d0%b8%d0%bf%d1%83%d1%81%d0%ba-%d1%81%d0%b5%d1%81%d1%82%d1%80%d0%b8-%d0%b8-%d0%b0/", "text": "20 медицински сестри и 21 акушерки получиха дипломите си от ректора на Медицински университет – Варна проф. д-р Красимир Иванов по време на тържествената церемония по промовиране на Първия випуск на Филиал Шумен. Събитието се състоя в зала „Арена Шумен“ пред погледите на представители на държавната и местната власт, ръководители на здравни, учебни и социални институции, съсловни организации, граждани на Шумен, родители и много гости. „Скъпи дипломанти, Шумен е люлка на духовността със Златния век на цар Симеон, с първите две столици Плиска и Велики Преслав. Към славната история и традиции на града, в който възниква първото класно девическо училище, градът на Добри Войников и Панчо Владигеров, заедно с Вас прибавяме нови страници, развивайки съвременната медицинска наука и практика. Бъдете горди, защото само образованието е онова непреходно нещо, което ще остане и за идните поколения и което носи в себе си истинската сила да промени бъдещето на страната ни!“- с тези думи ректорът проф. д-р р Иванов се обърна към дипломантите. Той отправи благодарности и към кмета на град Шумен, областната управа и обществеността за усилията и желанието им филиалът да отвори врати в техния град.  Със свещички в ръка дипломиращите се медицински сестри и акушерки произнесоха клетвата, повтаряйки словата след отличниците от специалност „Медицинска сестра“ Галина Стоянова и Биляна Карова и зам.-директора на филиала доц. Теодора Евтимова. Зам.-кметът на Шумен Найден Косев поднесе приветствие към завършващите, а от името на Общината бяха връчени почетни грамоти и специални награди за принос в разкриването и утвърждаването на Филиал Шумен на ректора проф. д-р Красимир Иванов, на зам.-ректорът „Международно сътрудничество“ проф. Тодорка Костадинова и деканът на ФОЗ в периода 2012-2018 г. доц. Емануела Мутафова. Деканът на шуменския филиал проф. Соня Тончева бе удостоена със специалната юбилейна сребърна монета „Старият бряст-хилядолетен символ на Сливен“ от кмета на град Сливен.  Отличниците на Първия випуск завършващи Филиал – Сливен – Галина Стоянова и Биляна Карова от направление „Медицинска сестра“, поздравиха своите колеги и благодариха на ръководството на Филиала и МУ-Варна. Те получиха грамота „Отличник на Випуск 2019“ и парична награда от ректора на МУ-Варна, почетна грамота от Община Шумен, награди от БАПЗГ, както и от други съсловни и здравни организации. Айше Ереджеб, студентката с най-висок бал от специалност „Акушерка“ също получи грамота, плакет и парична награда от ректора. Мерлин Мехмед от направление „Медицинска сестра“ и Джемиле Али от направление „Акушерка“ получиха грамота за активна студентска дейност от Студентски съвет към МУ-Варна. Голяма част от дипломираните студенти получиха награди от лечебните заведения, в които са започнали работа. Всички дипломанти получиха сребърна брошка с изображението на тракийската жрица и лечителка Лесескепера, както и с гравиран номер, отговарящ на броя на дипломираните студенти на Филиал – Шумен. Автор на творбата е художникът Ангел Ангелов, а изработката е на бижутера Петромир Стефанов. 41 дипломанти от Първия випуск на Филиал – Шумен попълниха заявление за членство в Алумни клуба на МУ-Варна, с което станаха и своеобразни посланици на своята Алма Матер.  Откъс от спектакъла “Създатели на българската държава“ на Национално дружество „Традиция“, регионален клон Шумен даде начало на тържествената промоция, а специални поздрави към дипломиращите отправиха трио от Симфониета- Шумен, оперният певец Свилен Николов, Танцов състав „Луди, млади“, Студентски танцов състав „Диана“ при МУ- Варна и Ансамбъл за народни песни и танци „Мадара“. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.10.20", "title": " Дипломира се първият випуск сестри и акушерки от шуменския филиал на МУ– Варна"}
{"url": "https://trud.bg/%d1%81%d1%82%d1%80%d0%b0%d0%bd%d0%b8%d1%82%d0%b5-%d0%be%d1%82-%d0%b5%d1%81-%d0%be%d1%82%d0%ba%d1%80%d0%b8%d1%85%d0%b0-%d0%bf%d1%8a%d1%82%d1%8f-%d0%b7%d0%b0-%d1%80%d0%b0%d1%82%d0%b8%d1%84%d0%b8%d0%ba/", "text": "Страните членки на ЕС откриха пътя пред Европейския парламент за ратификация на споразумението за излизане на Великобритания от блока, постигнато миналата седмица с британския премиер Борис Джонсън. Те обаче не са взели решение по исканото от Лондон отлагане на Брекзит за след 31 октомври, предаде ДПА, цитирана от БТА. На кратка среща с главния преговарящ на ЕС за Брекзит Мишел Барние посланиците на страните членки в ЕС официално дадоха началото на процеса по ратификация, съобщиха дипломатически източници, пожелали анонимност. Те обърнаха внимание на искането за отлагане на Брекзит, представено снощи, каза един от дипломатите. През следващите дни председателят на Европейския съвет Доналд Туск ще се консултира с европейските лидери по молбата, взимайки предвид случващото се от британска страна, допълни той. Ситуацията във Великобритания е много неясна, каза друг европейски източник, отбелязвайки, че блокът не иска да подкрепи отлагането на Брекзит само за да открие след това, че британският парламент всъщност е ратифицирал сделката. Той допълни, че не е изключено двете страни да ратифицират споразумението до 31 октомври, отбелязвайки, че би могло все пак да има „техническо“ удължаване“ за приключване на процеса. Британският и Европейският парламент трябва да ратифицират сделката по Брекзит, с която ще бъде заменено по-рано договорено споразумение, отхвърлено от британските депутати, преди 31 октомври, за да се гарантира плавното, организирано излизане на Великобритания от ЕС. Определеният график обаче е под въпрос, след като вчера депутатите в Лондон отложиха първоначалното гласуване на споразумението. Тази стъпка принуждава Джонсън да иска тримесечно отлагане на Брекзит, но той лично е срещу това. За съжаление, парламентът пропусна възможността да даде тласък на процеса на ратификация за новото споразумение за напускане, написа снощи Джонсън на Туск. Убеден съм, че ще приключим процеса до 31 октомври, допълни той. Председателят на Европейския съвет получи три писма от Лондон – неподписано от премиера ксерокопие на законодателния текст, задължаващ правителството да поиска отлагане с три месеца, обяснителна бележка от посланика на Великобритания в ЕС Тим Бароу, че документът се изпраща изрично по инициатива на парламента, и лично писмо, вече с премиерския подпис, в което той заявява, че не желае отсрочка. Според споразумението за Брекзит европейските закони ще важат за Великобритания през един преходен период. Без споразумението Брекзит може да доведе до краткосрочен хаос и неизвестност за гражданите и компаниите. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.10.20", "title": " Страните от ЕС откриха пътя за ратификация на сделката за Брекзит въпреки поисканото отлагане"}
{"url": "https://trud.bg/%d0%b0%d1%80%d0%b5%d1%81%d1%82-%d0%b7%d0%b0-%d0%b4%d0%b2%d0%b0%d0%bc%d0%b0-%d0%bc%d1%8a%d0%b6%d0%b5-%d1%81%d0%bb%d0%b5%d0%b4-%d0%b1%d1%8f%d0%b3%d1%81%d1%82%d0%b2%d0%be-%d0%be%d1%82-%d0%bf%d1%80%d0%be/", "text": "Двама мъже са задържани от пловдивските полицаи за осуетяване на проверка и повреждане на служебен автомобил, съобщиха от пресслужбата на МВР. Около 1 часа снощи, на кръстовището на бул. „Васил Априлов“ и ул. „Дилянка“, автопатрул на пловдивското Трето РУ спрял мъж с цел извършване на проверка. При вида на униформените, той побягнал, но бързо бил догонен от тях и задържан. Оказало се, че е на 37 години, с множество криминални регистрации за кражби и грабежи, осъждан. Докато полицейските служители изпълнявали задълженията си по служба, друг мъж ударил с ръка и счупил стъкло на дясната врата на патрулния автомобил, след което също побягнал. Малко по-късно 24-годишният се явил в районното управление, където бил задържан, а по случая- образувано досъдебно производство. След доклад на събраните доказателства в прокуратурата, му е повдигнато обвинение и предстои да му бъде наложена 72- часова мярка за неотклонение „задържане под стража“. По отношение на твърденията му за упражнено спрямо него полицейско насилие, по разпореждане на директора на ОДМВР- Пловдив, е назначена незабавна проверка. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.10.20", "title": " Арест за двама мъже след бягство от проверка и повреда на патрулка в Пловдив"}
{"url": "https://trud.bg/%d0%b3%d0%be%d1%82%d0%b2%d1%8f%d1%82-%d0%bd%d0%be%d0%b2-%d0%bf%d1%80%d0%be%d1%82%d0%b5%d1%81%d1%82-%d1%82%d0%b0%d0%b7%d0%b8-%d0%b2%d0%b5%d1%87%d0%b5%d1%80-%d0%b2-%d0%b1%d0%b0%d1%80%d1%81%d0%b5%d0%bb/", "text": "За вечерта на 20 октомври в социалните мрежи отново е свикана демонстрация пред някои правителствени учреждения в столицата на автономна област Каталуния Барселона. Това съобщиха от пресслужбата на Министерство на външните работи. По информация на българското Генерално консулство в Барселона настроението сред по-голямата част от жителите е за мирни протести. Въпреки това препоръчваме на българските граждани да не предприемат без неотложна необходимост пътувания до Каталуния в дните на протестите, а постоянно пребиваващите в областта български граждани или туристи да избягват районите, в които се организират протестни мероприятия. Остават в сила и предишните предупреждения и съобщения от Министерството на външните работи на България. Генералното ни консулство в Барселона и посолството ни в Мадрид следят ситуацията и са готови да оказват съдействие при необходимост. Българските граждани могат да се свържат с ГК Барселона на телефон: +34 937 969 950, както и на телефона за спешни случаи: +34 619 217 097 и с посолството в Мадрид на телефони: +34 913 455 761; +34 913 456 651 и на дежурния телефон в извън работно време: + 34 678 013 846. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.10.20", "title": " Готвят нов протест тази вечер в Барселона, МВнР съветва българите да избягват района"}
{"url": "https://trud.bg/%d0%b1%d0%bb%d0%b8%d0%b7%d0%be-80-000-%d0%bb%d0%b2-%d1%81%d1%8a%d0%b1%d1%80%d0%b0%d1%85%d0%b0-%d0%bd%d0%b0-%d1%82%d1%8a%d1%80%d0%b3-%d0%b7%d0%b0-%d1%80%d0%b5%d0%bc%d0%be%d0%bd%d1%82-%d0%bd%d0%b0/", "text": "Близо 80 000 лева, бяха събрани на благотворителен търг в Плевен, а средствата са за ремонт на залата по лека атлетика в спортното училище „Георги Бенковски“ в града. Най-скъпо бе продаден състезателният мотор на Богдан Николов, безмъзмездно представен от неговия син Александър, а именно за 18 000 лева. Вицепрезидентът на БОК Любо Ганев пък стана горд собственик на шапка на „Ферари“ с подписа на Михаел Шумахер срещу 1500 лв. Министър Красен Кралев също се включи, като спечели тренировъчните ръкавици на световния шампион по бокс Детелин Далаклиев срещу 700 лв. Събрани бяха 78 325 лв., а са необходими над 250 000 лв. Кралев обяви, че държавата ще помогне с останалите средства, като ще финансира и реконструкцията на съблекалните. „Вашата инициатива е пример за това, че гражданското общество е живо – заяви министърът. – Когато има един проблем, гражданите се активизирате, насочвате вниманието си към него и с общи усилия го решаваме. Нямаше как да не откликнем на тази инициатива и да не подсигурим всички останали средства.” Лице на кампанията е олимпийската шампионка в тройния скок Тереза Маринова, възпитаничка на плевенската школа. Тя също бе предоставила свои отличия в търга.", "date": "2019.10.20", "title": " Близо 80 000 лв. събраха на търг за ремонт на зала"}
{"url": "https://trud.bg/%d1%84%d0%b0%d0%bd%d0%b4%d1%8a%d0%ba%d0%be%d0%b2%d0%b0-%d1%80%d0%b5%d0%ba%d0%be%d0%bd%d1%81%d1%82%d1%80%d1%83%d0%b8%d1%80%d0%b0%d0%bc%d0%b5-%d0%b1%d1%83%d0%bb-%d0%b4%d0%b8%d0%bc%d0%b8%d1%82/", "text": "„През следващите 4 години ще бъдат изградени две много важни пътни връзки за „Дружба“ – продължения на бул. „Копенхаген“ и реконструкция на бул. „Димитър Пешев“. Това каза Йорданка Фандъкова, кандидат за кмет на София, на среща с граждани от район „Искър“. „За да се свърже ж.к. „Дружба“ с метростанция 18 и ж.к. „Младост“, ще изградим продължението на бул. „Копенхаген“. Залагаме и продължение на съществуващата трамвайна линия №23 – от последната спирка в „Дружба“ до метростанция 18. По този начин „Дружба“ и „Младост“ ще се свържат допълнително с градски транспорт“, обясни Фандъкова. Тя каза, че вече се работи за цялостна реконструкция на бул. „Димитър Пешев“, който да свърже индустриалната зона в „Дружба“ с бул. „Цариградско шосе“. По този начин се изнася трафикът от зоната към автомагистралите „Тракия“ и „Хемус“. За първия етап от реконструкцията на бул. „Димитър Пешев“ – от ул. „Обиколна“ до бул. „Цариградско шосе“ е изготвен проект, а участъкът до ул. „Искърско шосе“ се проектира в момента. Фандъкова обясни, че територията на парка при езерото ще бъде запазена от строителството и се разглеждат вариантите за придобиване на реституираните в парка частни терени.  В срещите с гражданите участваха и кандидатът за кмет на район „Искър“ Ивайло Цеков, кандидатите за общински съветници Лорита Радева и Стефан Марков, както и народният представител Валентин Радев. Избори 2019. Платено съдържание. Купуването и продаването на гласове е престъпление. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.10.20", "title": " Фандъкова: Реконструираме бул. „Димитър Пешев“ в „Дружба“ и изграждаме продължението на бул. „Копенхаген“\t"}
{"url": "https://trud.bg/%d1%81-%d1%80%d0%b0%d0%b7%d1%81%d1%82%d1%80%d0%b5%d0%bb%d0%b0-%d0%bd%d0%b0-%d0%b4%d0%b8%d0%bc%d0%b0%d1%82%d0%b0-%d1%80%d1%83%d1%81%d0%bd%d0%b0%d0%ba%d0%b0-%d0%b7%d0%b0%d0%b2%d1%8a%d1%80%d1%88%d0%b2/", "text": "Килърът и досега е неизвестен  Преди 15 години в центъра на София куршум в сърцето покоси един от лидерите на групировката СИК – Дмитрий Минев-Руснака. По това време силовата структура стремително се стопява, като за 2-3 години е обезглавена и почти напълно се разпада. Разстрелът е извършен в пред заведението „Upstairs” на бул. „Витоша” пред очите на десетки хора в 18.35 ч на 24 октомври 2004 г.  39-годишният сикаджия е придружаван от 8 бодигарда. Изстрелът прозвучава, докато излиза от заведението, още два куршума се забиват в рамката на вратата и в намираща се наблизо кашпа. Руснака се свлича в ръцете на охранителите. Те го мятат в една от колите и го карат в „Пирогов”, но вече е късно. Престъплението не е разкрито и досега, килърът е професионалист и е заличил добре следите си, твърдят разследващи. Убиецът дебнел жертвата си от апартамент на последния етаж на Търговския дом на бул. „Витоша”. Жилището току-що е закупено от никому неизвестният депутат от НДСВ Димитър Димитров. В апартамента тъкмо започвал ремонт и там ходели на огледи само майстори. Стрелецът просто разбива вратата с ритник и заема позиция. А преди да избяга посипва наоколо с червен пипер, за да обърка следовите кучета. През покрива се прехвърля на съседна сграда на пряката улица „Денкоглу” и оттам се измъква без да остави следи. Според показания на свидетели втори човек е стоял на входа на близък търговски дом и веднага след разстрела на Руснака е изчезнал. От 2001 до 2003 г. от основателите на СИК са убити пет знакови фигури и смъртта на Руснака бележи края на групировката. Версиите са много, една от тях е, че Димата Руснака е паднал от „приятелски огън” и свои хора са го поръчали. Друга – че става дума за преразпределение на наркопазара, от който сикаджиите са изтикани. Нито едно от предположенията на криминалистите така и не можа да бъде доказано. Те обаче са убедени, че килърът е Красимир Станчев-Легионера. Краси Легионера от Разград служи четири години във Френския чуждестранен легион, после се завръща у нас. Смята се, че той е човекът, довел сърбо-хърватска бригада убийци, подозирана за няколко поръчкови разстрела у нас. След разкриване на бандата полицаи от СДВР правят опит да задържат и Станчев, но той опира пистолет в главата на един от униформените и успява да избяга. Оттогава и до ден днешен следите му се губят. Въпреки, че никога не е тренирал нищо, Дмитрий Минев е влиза в редиците на „борците” от началото на демокрацията. На 16 ноември 1993 г. той, заедно с Красимир Маринов – Маргина, Димитър Джамов и още 50-ина „борци” напада спортния комплекс „Дескрим”, който се смята за територия на групировката на каратистите. Тримата отвличат един от лидерите на тогавашния съюз „Защита” – Слави Бинев и го пребиват жестоко. Поводът е – тероризирал техен познат. Истинската причина е разпределение на територии за рекет и наркотици. Това слага началото на гангстерска война в София, която завършва с няколко трупа. След инцидента тримата нападатели са обявени за издирване, бягат в Гърция и се връщат едва когато хора от „Защита” променят показанията си и те са оневинени. По това време Минев е съдружник в първата „борческа” фирма – „Фортуна Р”. Тя е създадена през 1993 г. от Иво Карамански и Красимир Маринов – Маргина, а участници в нея са Васил Илиев, Младен Михалев – Маджо, Димитър Джамов и Димата Руснака. По-късно Карамански обявава война на бившите си съдружници, а в края на 1994 г. Маджо, Румен Николов-Пашата – бивша барета и настоящиият шеф на „Славия” Венцислав Стефанов регистрират фирмата „Интерпетролиум енд партнерс”. После към тях се включват Маргина, Руснака, Милчо Бонев-Бай Миле (убит през 2004 г.) и Стоил Славов (взривен през 2003 г.). Регистрирано е акционерното дружество „Интергруп енд партнерс”, което става водещо от структурите на СИК. След убийството на Руснака полицията работи и по версията за интереси в петролния бизнес, но и тя не може да бъде доказана, въпреки фактите. Само за няколко месеца са убити трима сикаджии, занимаващи се с петрол. Стоил Славов е разкъсан от бомба на 19 януари 2004 година в асансьора на сградата на СИК на столичния булевард „Джеймс Баучър”, заедно с още трима души. На 30 юли 2004 г. Бай Миле и петима от гардовете му са разстреляни от хора в полицейски униформи. Това стана докато той обядвал в ресторант-градина „Славия”. При всеки от тях убийството е било предшествано от взривяване на автомобилите им. И тримата са се занимавали с търговия с петрол. Дмитрий Минев няколко пъти попада в полицейските сводки, но така и не получава ефективна присъда. На 30 декември 2000 г. бомба избухва в мерцедеса му, докато Руснака е вътре, но оцелява и дори не подава жалба в полицията. За 2002 г. той влиза в топ 5 на най-големите данъкоплатци, след като регистрира доходи от 460 000 лв. През ноември 2003 г. Димата е задържан за побой и стрелба в дискотека „Ескейп”, когато сикаджии и висаджии, водени от Косьо Самоковеца, направиха масово меле пред очите на 1000 души. След инцидента от МВР обявиха официално, че Минев е многократно е издирван, регистриран е за рекет, измама, фалшифициране на документи, има и условна присъда.   Залезът на групировката започва от смъртта на Поли Пантев  Залезът на СИК започва през 2001 г. с убийството на Поли Пантев и завършва със смъртта на Димата Руснака. Близки до групировката твърдят, че тя се е самоунищожила заради вътрешни борби и повечето от убийствата на главатарите є са поръчани от бившите им приятели и съдружници. През 2001 г. куршуми покосяват Поли Пантев в хотел на карибския остров Аруба. Сикаджията първи излиза от групировката заради конфликт със съдружниците си и по чудо се разминава със смъртта на 20 юли 2000 г. Неизвестен стреля по джипа му с гранатомет по обяд близо до Зоологическата градина на „Симеоновско шосе”, но снарядът се плъзга по колата, без да се взриви. Следва смъртта на още трима от СИК, сочени като свръзани с наркобизнеса на групата. Евгени Стефанов-Женята, Николай Зарев-Данкина и Николай Петров-Колята падат надупчени от автоматична стрелба. Убийците им не са заловени и до днес. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.10.20", "title": " С разстрела на Димата Руснака завършва разпадът на СИК\t"}
{"url": "https://trud.bg/%d0%ba%d0%b0%d0%ba-%d1%81%d0%b5-%d1%85%d1%80%d0%b0%d0%bd%d0%b8-%d0%b4%d0%b5%d0%b9%d0%b2%d0%b8%d0%b4-%d0%b1%d0%b5%d0%ba%d1%8a%d0%bc/", "text": "Дейвид Бекъм отдавна не играе на терена, но продължава да спазва много семпла и чиста диета, с която на 43 години продължава да е един от най-красивите мъже в шоубизнеса. Както повечето спортисти в диетата му преобладават протеините и полезните мазнини (авокадо, зехтин, риба), много зеленолистни зеленчуци и малко въглехидрати. Дори оризът, който много диетолози препоръчват, Дейвид избягва да яде. Други храни, от които мъжът на Виктория Бекъм страни са белият хляб, зърнените закуски и разбира се – чипсове, снаксове и сладки изделия. Закуската е изключително важна за него и затова често включва омлет със сирена и зеленчуци. Затова пък обядът му е по-лек – пиле на грил със салата. Здравословните снакове през деня са задължителни. Дейвид вярва, че движението и чистата храна (а не преработената) са в основата на доброто здраве и добрата форма. Съвет от Дейвид Бекъм:  Движете се при всяка възможност. Вместо с кола, тръгнете пеша или още по-добре – карайте колело.", "date": "2019.10.20", "title": " Как се храни Дейвид Бекъм"}
{"url": "https://trud.bg/%d0%b2%d0%b5%d1%87%d0%b5%d1%80%d0%b8-%d0%bd%d0%b0-%d0%bf%d0%be%d0%bb%d1%81%d0%ba%d0%be%d1%82%d0%be-%d0%ba%d0%b8%d0%bd%d0%be-%d0%b7%d0%b0%d0%bf%d0%be%d1%87%d0%b2%d0%b0%d1%82-%d0%b2-%d0%b1%d1%83%d1%80/", "text": "От 21 до 24 октомври почитателите на киното в Бургас ще имат възможност да гледат четири интересни филма, представящи различни моменти и личности от историята на Полша. Прожекциите са с начален час 18.00 часа и ще се излъчват в зала „Петя Дубарова“ на КЦ „Морско казино“. Събитието се реализира по програма „Солидарност“ от Полския културен институт – София в партньорство с Община Бургас. Инициативата е по повод 30 години от свалянето на комунизма в Полша и първите частично свободни избори. Програмата започва на 21-ви октомври /понеделник/ с филма „Човекът от желязо“ (1981, 110 мин). Това е история за полския Август’1980 г., с която режисьорът Анджей Вайда печели „Златна палма“ от фестивала в Кан и попада сред номинираните за най-добър чуждоезичен „Оскар“. Документалният разказ „Солидарност според жените“ с режисьори Пьотр Шливовски и Марта Джидо (2014, 103 мин) ще бъде показан на 22-ри октомври /вторник/. Следва „Всичко, което обичам“ на 23-ти октомври /сряда/. Лентата, с режисьор е Яцек Борцух (2009, 100 мин.), е отличена като най-добър полски филм за любовта, както и с полската филмова награда за най-добър сценарий „Златна патица“ – 2011. Филмът е полският кандидат за „Оскар“ в категорията „най-добър чуждоезичен филм“ през 2011 г. Сюжетът се развива в началото на 80-те години на ХХ век. Любовта на главните герои е невъзможна поради разликата в социално-политическите позиции на техните родители. Филмът отразява реална ситуация, породена от въвеждането на военно положение в Полша (1981). Изпълнена със съспенс и неочаквани обрати история по действителен случай е филмът „80 милиона“ с режисьор Валдемар Кшистек (2011, 102 мин.). Той ще бъде излъчен на 24-ти октомври, четвъртък. Лентата има Taрновска филмова награда – 2012; Специална награда на журито за Пьотр Гловацки – 2012 Гдиня от Фестивала на полското игрално кино; „Златен клакьор“ – награда на Радио Гданск; Специална награда на председателя на Организационния комитет на Фестивал на полското кино в Америка. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.10.20", "title": " Вечери на полското кино започват в Бургас\t"}
{"url": "https://trud.bg/%d0%b5%d1%80%d0%b4%d0%be%d0%b3%d0%b0%d0%bd-%d0%b8-%d0%b4%d0%b6%d0%be%d0%bd%d1%81%d1%8a%d0%bd-%d0%bf%d0%bb%d0%b0%d0%bd%d0%b8%d1%80%d0%b0%d1%82-%d1%87%d0%b5%d1%82%d0%b8%d1%80%d0%b8%d1%81%d1%82%d1%80/", "text": "В телефонен разговор днес турският президент Реджеп Тайип Ердоган и британският премиер Борис Джонсън са се съгласили да потърсят възможност за четиристранна среща с френския президент Еманюел Макрон и германския канцлер Ангела Меркел, на която да обсъдят ситуацията в Сирия, както и въпроси като борбата с тероризма и миграцията, съобщи Даунинг стрийт 10. По време на разговора Джонсън е приветствал споразумението между САЩ и Турция за временно спиране на боевете след началото на турската офанзива срещу кюрдските милиции в Североизточна Сирия. Той е определил договореността като стъпка в правилната посока и е изразил надежда, че споразумението ще се запази и ще намали до минимум жертвите от всички страни. Британският премиер обаче е подчертал, че остават сериозни безпокойства около турската операция в региона. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.10.20", "title": " Ердоган и Джонсън планират четиристранна среща с лидерите на Франция и Германия във връзка със Сирия"}
{"url": "https://trud.bg/%d1%81%d0%bf%d0%be%d1%80%d0%b5%d0%b4-%d0%bf%d1%80%d0%be%d1%83%d1%87%d0%b2%d0%b0%d0%bd%d0%b5-%d0%b2%d1%81%d0%b8%d1%87%d0%ba%d0%b8-%d0%b5%d0%b2%d1%80%d0%be%d0%bf%d0%b5%d0%b9%d1%86%d0%b8-%d0%be%d0%b1/", "text": "Всички европейци обичат армиите си, освен българите, сочи проучване в 28-те страни членки на Европейския съюз, отразяващо отношението на европейците към отбраната и поместено във френския в. „Уест-Франс“. Средно 73 процента от анкетираните заявяват, че имат доверие в армията на своята страна. Съществуват обаче големи разлики: във Финландия този дял е над 90 на сто, докато България е в дъното на класацията с по-малко от 50 процента. Пет други страни са под прага от 60 процента – Хърватия, Румъния, Унгария, Кипър и Словакия. След Финландия, най-силно е доверието в родната армия в Дания, Ирландия, Белгия, Естония и Франция. Допитването е от юни 2019 година. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.10.20", "title": " Според проучване: Всички европейци обичат армиите си, освен българите"}
{"url": "https://trud.bg/%d0%bc%d1%83%d1%81%d1%82%d0%b0%d1%84%d0%b0-%d0%ba%d0%b0%d1%80%d0%b0%d0%b4%d0%b0%d0%b9%d1%8a-%d0%be%d1%82-%d0%b1%d0%b0%d0%bd%d0%b8%d1%82%d0%b5-%d0%b4%d0%bf%d1%81-%d1%81%d0%b5-%d0%b0%d0%bd%d0%b3%d0%b0/", "text": "„От името на ДПС искам да ви уверя, че ако община Баните избере нашата коалиция, ДПС ще подпомага местната власт по начина, по който го виждате и в съседните общини.“ Това каза по време на предизборна среща с жители на община Баните председателят на ДПС Мустафа Карадайъ. ДПС подкрепя кандидата за кмет на община Баните Ферад Емин, който е издигнат от местна коалиция с участието на ДПС. Карадайъ каза, че много хора ще дойдат и ще обещават много неща. Най-много ще обещават тези, които нямат намерение да вършат нищо. Но ние знаем, че кой каквото и да обещава, ако ние не си свършим нашата работа, никой няма да ни я свърши, обяви той. Вие ще решите откъде и от кого каква подкрепа може да очаквате, призова лидерът. Ние в ДПС сме част от коалицията и сме тук да изразим нашата подкрепа на тези кандидати, каза Каадайъ. Ферад Емин е борбения човек, който през годините е направил така, че да се случат ред инвестиции в общината, независимо, че не сме участвали пряко в местната власт, каза Карадайъ и даде пълната си подкрепа за Ферад Емин. Всеки един значим проект, който се е случвал в Баните, той се случвал благодарение на активната работа на Ферад Емин и подкрепата на ДПС, обяви Мустафа Карадайъ. Но това не е достатъчно. Има още много работа за вършене в община Баните. Трябва да се доверим, да гласуваме доверие на нашите кандидати и да им възложим отговорността да решават тези проблеми, а те да имат очите да чукат на вратата на ДПС, изтъкна още лидерът. Карадайъ каза, че големите партии получават гласове от четири големи града, те са длъжни да обръщат внимание към тези градове. ДПС получава гласовете си от Родопите, Делиормана и от нашите населени места, каза още той. Както го потвърждават и от Брюксел, ДПС за всичките тези 30 години се превърна в еталон за управление на малките общини. И няма нужда Брюксел да ни го казва това в Баните, защото е достатъчно да погледнем оттук, какво се случва през годините в Мадан, Рудозем и Неделино, обясни още председателят на ДПС. Карадайъ каза, че през последните години държавата ни върви по инерция, няма приоритети и програми. Ако вървим по инерция, ще продължаваме да бъдем в дъното на Европа. Ние от ДПС имаме програма за ускорено догонващо развитие на страната и догонващо развитие на средните европейски стандарти, обясни лидерът на ДПС. От такава програма има нужда нашата Родина, за да може не нашите младежи да бягат в Европа, а да има среда и условия да си изкарват хляба в местата, където сме се родили, добави той. На предизборната среща присъстваха и евродепутатът Атидже Алиева-Вели и областният председател на ДПС Смолян Салих Аршинси. Избори 2019. Платено съдържание. Купуването и продаването на гласове е престъпление.", "date": "2019.10.20", "title": " Мустафа Карадайъ от Баните: ДПС се ангажира с решаването на проблемите ви!\t"}
{"url": "https://trud.bg/%d1%83%d0%b6%d0%b0%d1%81%d1%8f%d0%b2%d0%b0%d1%89%d0%b0-%d0%ba%d0%b0%d1%82%d0%b0%d1%81%d1%82%d1%80%d0%be%d1%84%d0%b0-%d1%81-%d0%bf%d0%b5%d1%82%d0%b8%d0%bc%d0%b0-%d0%b7%d0%b0%d0%b3%d0%b8%d0%bd%d0%b0/", "text": "Ужасяваща катастрофа с петима загинали, между които две дечица, е станала на главния път София – Варна, близо до разклона за омуртагското село Камбурово. Сигналът за трагедията е подаден към 15,58 часа в неделя. „Рено Каджар”, пътуващо в посока София и с регистрация от столицата, внезапно е навлязло в насрещната лента и е ударило челно шуменски „Ситроен”. Във втората кола са пътували мъж и жена, вероятно семейство, както и две деца. Все още не се знае дали възрастните са родители на децата или са близки роднини. По първоначални данни момиченцето е на около 3-4 годинки, а баткото на около 10-11 години. Изяснява се самоличността на хората в колата, които не са имали никакъв шанс при ужасяващия удар. Възможно е хората да не са от Шумен, а само регистрацията да е от там, но всичко все още е първоначалнни данни. Загинал е и шофьорът на джипа, който бил видимо над 60-годишна възраст. Вероятно му е прилошало или е получил някакъв тежък внезапен здравословен проблем, заради който колата е нахлула рязко в другото платно. На катастрофата е имало свидетели, които веднага са сигнализирали спешна помощ и полицията и са опитали да помагат, но и към 18 часа телата на загиналите все още не са били извадена от помлените коли, казаха шокирани от кошмара хора, присъстващи на мястото. Движението в участъка е преустановено. Създадена е временна организация на движението, като на пътуващите в посока София се предлага обходен маршрут през селата Камбурово и Изворово и съответно в обратен ред за тези в посока Варна. Движението се регулира от екипи на РУ-Омуртаг. В момента се извършва оглед на местопроизшествието. На място са екипи на полицията, пожарната, спешна помощ. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.10.20", "title": " Ужасяваща катастрофа с петима загинали, между които две деца\t"}
{"url": "https://trud.bg/%d0%b5%d0%ba%d0%b0%d1%82%d0%b5%d1%80%d0%b8%d0%bd%d0%b0-%d0%b7%d0%b0%d1%85%d0%b0%d1%80%d0%b8%d0%b5%d0%b2%d0%b0-%d0%b7%d0%b0%d0%bc%d0%b8%d0%bd%d0%b0-%d0%bd%d0%b0-%d0%bf%d0%be%d1%81%d0%b5%d1%89%d0%b5/", "text": "Вицепремиерът и министър на външните работи Екатерина Захариева замина на посещение в Москва по покана на министъра на външните работи на Руската федерация Сергей Лавров, съобщиха от пресслужбата на МВнР. Утре Екатерина Захариева и водената от нея делегация ще имат разговори с министъра на външните работи Сергей Лавров.  По-късно през деня външният ни министър ще се срещне и с българската общност в Москва. Посещението на Екатерина Захариева е първото на външен министър на България в Москва от 2011 г. насам. Тази година България и Русия отбелязват 140 г. от установяване на двустранни дипломатически отношения. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.10.20", "title": " Екатерина Захариева замина на посещение в Москва по покана на Лавров"}
{"url": "https://trud.bg/%d1%81%d0%b5%d0%bf%d1%82%d0%b5%d0%bc%d0%b2%d1%80%d0%b8-%d0%bb%d0%b8%d0%b4%d0%b5%d1%80-%d1%81%d1%8a%d1%81-%d1%81%d1%8a%d0%b4%d0%b8%d0%b9%d1%81%d0%ba%d0%be-%d1%80%d0%b0%d0%bc%d0%be/", "text": "„Септември“ е новият лидер във Втора лига след скандална победа с 2:1 над „Локомотив“ (София). Борис Галчев и Иван Тилев дадоха комфортна преднина за домакините пред погледа на бившите селекционери на България Любослав Пенев и Станимир Стоилов. В края Педро Ферари върна попадение за „железничарите“, а гол на Светослав Диков бе отменен заради несъществуваща засада. „Да, закъсняла беше реакцията ни – призна след мача наставникът на гостите Младен Додич. – Първото полувреме беше равностойно, но ни вкараха гол от един фаул. Вкараха ни и през второто полувреме, не мога да съм доволен от играта. След почивката не се игра много. Противникът се беше прибрал, бавеше се времето, това нарушаваше нашата игра. Вкарахме хубав гол, вкарахме и втори гол, той е чист, неприятно е, че заради грешката на съдията загубихме точката. Заслужавахме точката.“", "date": "2019.10.20", "title": " „Септември“ лидер със съдийско рамо"}
{"url": "https://trud.bg/%d0%bc%d0%be%d0%b4%d0%b5%d0%bb%d1%8a%d1%82-%d0%bc%d0%b0%d1%80%d0%b5%d1%88%d0%ba%d0%b0-%d0%b1%d0%b0%d1%80%d0%b4%d0%b5%d0%bc-%d0%bf%d1%80%d0%b5%d0%b4-%d1%82%d1%80%d1%83%d0%b4-%d0%bc/", "text": "Не бих искала победа срещу Амелия-Мира Моделът Марешка Бардем отпадна от риалити шоуто „Игри на волята” след драматичен дуел с най-близкия си човек във формата – самотната майка Амелия-Мира. Сексапилната чеченка бе един от най-колоритните и запомнящи се участници в състезанието. След отпадането си, красавицата даде интервю за „Труд”, в което разказа за преживяването си, какво е научила от шоуто и как се е променила представата за нея.  „Доволна съм от представянето си в „Игри на волята”. Потвърдих това, което знаех за себе си – че имам силна воля и мога да издържа на всякакви изпитания”, каза пред вестника Марешка, която беше част от отбора на красивите Славяни. Нейната номинация и елиминация беше доста изненадваща, предвид привидната сплотеност на племето и уговорката на „оригиналния” състав на отбора да не гласува един срещу друг. „Мъжете нямаха намерение да номинират хора от оригиналния състав, но тъй като Стоян (бивш член на отбор Прабългари, който се разпадна, б.а.) се подмазва на тях и се доказа като добър играч, и Роберта (също бивш член на Прабългари, б.а.), която имаше спечелени битки – те решиха да махнат нас, по-слабите. Мъжете предпочитат да останат най-силните физически и да печелят „като животни”, без мисъл и стратегия”, обясни моделът. По думите на Марешка тя не би искала да спечели срещу Амелия-Мира, която й беше най-близкият човек в шоуто. „Няма да ми е сладка победата срещу нея. За мен това предаване беше експеримент, докато за нея беше цел. Не съжалявам, че отпаднах от нея”, сподели плеймейтката. На въпрос срещу кого би се изправила в елиминационен дуел, ако можеше тя да си избере опонент, красавицата бе категорична: „Щях да избера Веско, тъй като от началото му имах зъб и той се отметна от думата си. Ядосах му се затова, че номинира Амелия. Това беше лицемерно, тъй като той очакваше нещо да се получи с нея. Веско е импулсивен човек, който беше справедлив, защитаваше по-слабите и т.н., но въпреки това си беше егоист”, обясни блондинката. Бардем неочаквано призна, че трудностите в шоуто са й били по-сладки от лукса, в който имаше шанс да живее две седмици. „На мен дори ми хареса, че бяхме на безлюдния плаж. В живота ми мога да си позволя лукса на вилата всеки ден и имах нужда от експеримент със себе си. Беше гадно и неприятно на плажа, имаше и постоянно главоболие, но след първия ден и свикването с липсата на храна, се примиряваш, че нямаш друг избор и не мрънкаш. Това беше един тип „разнообразие”, каза Марешка. По повод спекулациите на някои от феновете на шоуто, че към нея и нейното племе е имало специално отношение, красавицата е категорична, че това е напълно невярно. „Ние бяхме най-смирени и най-много се сплотихме покрай лишенията. Ние нямаше какво да си делим. Не се карахме, дори не си говорихме, нямахме енергия за това. Когато не си нахранен и в главата ти е само храна, не мислиш за нищо друго, освен това да преминат тези дни и да се стигне до битката за територия”, допълни красавицата. Марешка беше известна в България покрай участието си в конкурса „Мис Плеймейт”. На въпрос как я приемат хората отвън, след като я видяха да се състезава в тежки битки и дори победи в някои от тях, тя отговори: „Радвам се, че преобърнах представите за себе си, че не съм поредната плеймейтка. Аз се записах за участие в този конкурс и знаех, че не съм една от тях, а се различавам. Реших да отида там и да покажа, че не можеш да слагаш всички жени под общ знаменател. Относно „Игри на волята”, даже не бях подготвена физически, защото не спортувам. Единственото нещо, което правя е да тичам около морето във Варна и то един път в седмицата или 2-3 пъти на месец. Първите впечатления от нея обаче не са били много позитивни, спомня си еротичният модел. „От самото начало другите участници не ме харесваха. Бях им странна, доста се пазеха от мен, тъй като съм избухлива и те не искаха да правят конфликти. Въпреки че се доказах на битките и се борих достойно, мъжете са си мъже. Те създават една казарма и един е главен лидер, другите го слушат”, призна Бардем. Тя шокира останалите участници и зрителите пред екраните с личната си история. Повечето от феновете на шоуто изразиха своята подкрепа към нея, някои дори се възхитиха от смелостта є да избяга от семейството и съпруга си от Чечня. Имаше обаче и скептици, които не повярваха напълно на казаното от нея. „Аз не следя коментарите за мен. Който трябва, ще ми повярва. Хората, които не вярват, явно не са излизали от България и не знаят какво се случва по света. Смятам, че те са ограничени и едва ли някога ще ме разберат. По-добре си живеят в един затворен свят, само да ходят на работа и да робуват на държавата”, сподели Марешка. Красавицата разкри, че след като е отпаднала от предаването, е писала на родителите си. „Казах им, че ми липсват и ги обичам, и ако имат нужда от нещо, винаги могат да разчитат на мен. Но те все още не възприемат начина ми на живот и искат да си изтрия снимките и т.н. Това няма как да стане, вече съм тръгнала по този път и няма връщане назад”, допълни Бардем. След участието си в „Игри на волята” твърди, че няма неприлични предложения. „Даже спряха да ме занимават с толкова много простащини. Вече не ми пишат постоянно някакви мъже за глупости. Повече деца ми пращат видеа как ми се радват, че съм им любимка, фаворит, идол. Само положителни неща.", "date": "2019.10.20", "title": " Моделът Марешка Бардем пред „Труд”: Мога да издържа на всякакви изпитания\t"}
{"url": "https://trud.bg/%d1%81%d0%be%d0%b1%d1%81%d1%82%d0%b2%d0%b5%d0%bd%d0%b8%d1%86%d0%b8-%d0%bd%d0%b0-%d0%ba%d1%83%d1%87%d0%b5%d1%82%d0%b0-%d1%83%d0%b1%d0%b8%d0%bb%d0%b8-%d0%b1%d0%b0%d0%b1%d0%b0-%d0%b2-%d0%ba%d0%be%d0%b7/", "text": "Семейство   на кучета, които нахапаха до смърт баба в свищовското село Козловец, обжалват условни присъди. Съдът в Свищов призна подсъдимия Петър К. и подсъдимата Величка К. за виновни за това, че на 19 януари 2017 г. в Козловец при условията на независимо съпричиняване, не положили достатъчно грижи за гръбначни животни – две кучета – мъжко куче, рижаво на цвят, кръстоска между порода „питбул“ и местно едро куче, както и мъжко куче, черно на цвят, неустановена порода, които се намират под негов надзор, в резултат на което животните причинили остро протичащ хеморагичен шок, предизвикан от голяма кръвозагуба в резултат на разкъсване на дясна сънна артерия и вена, заедно с нарушаване в дълбочина и на други кръвоносни съдове по главата, тялото и крайниците с липсващи меки тъкани, вследствие на което е последвала смъртта на 80-годишната баба Гина Боярова. Двамата са осъдени на по една година лишаване от свобода, която е отложена с изпитателен срок от три години, и глоба в размер на общо 800 лв. Съдът ги призна за невиновни да са извършили престъпление в съучастие като съизвършители. В полза на държавата беше отнето и евтаназирано едното куче. На 19 януари 2017 г. кучетата нахапаха 79-годишната Гина Боярова в свищовското село. Вследствие на раните си жената почина. Полицията тогава задържа собствениците на питбула и на едно от другите кучета. Животните не били хранени няколко дни и вероятно това е причина за озверяването им. Те се отвързали и нападнали бабата. Въззивното делото в Окръжен съд – Велико Търново ще се гледа идната седмица. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.10.20", "title": " Собственици на кучета, убили баба в Козловец, жалят условни присъди\t"}
{"url": "https://trud.bg/%d0%bc%d0%b5%d0%b4%d0%b8%d0%b0%d0%bd%d0%b0-%d0%b1%d0%b0%d0%bb%d0%be%d1%82%d0%b0%d0%b6%d1%8a%d1%82-%d0%b2-%d1%81%d0%be%d1%84%d0%b8%d1%8f-%d0%b5-%d1%81%d0%b8%d0%b3%d1%83%d1%80%d0%b5%d0%bd/", "text": "Към момента (една седмица преди изборите) може да се каже, че кметските избори в София ще се решат на балотаж на 3-ти ноември. А патриотичен вот е практически поделен почти поравно между Ангел Джамбазки и Волен Сидеров. Това сочи проучване на агенция „Медиана“ във връзка с предстоящите Местни избори 2019 г. Изследването на „Медиана“ е проведено на принципа на „Facе-to-face” интервюта по домовете на респондентите. То е реализирано със собствени средства. Проведено е на терен 14 – 19 октомври  2019 г.  с 551 човека 18+ години, жители на община София и е представително за общината. Към момента (една седмица преди изборите) може да се каже, че кметските избори в София ще се решат на балотажа на 3-ти ноември. Така нареченият патриотичен вот е практически поделен почти поравно между Ангел Джамбазки и Волен Сидеров – съответно четвърти и пети в кметската надпревара. Прави впечатление, че Георги Кадиев успява да отцепи близо 2 % от симпатизантите на БСП, които заявяват, че биха гласували за него, а не за кандидата подкрепен от партията. В столицата доминират обществените нагласи за промяна на кмета, но най-малкото на първия тур на изборите те няма да се консолидират около един претендент. Гласовете за промяна се разпръскват в широк диапазон от кандидати. Това дава добри шансове за настоящия кмет, зад който застава напълно консолидираната партия ГЕРБ. Данните показват практически 100% консолидация на симпатизантите на ГЕРБ зад кандидатурата на Йорданка Фандъкова . Данните (към 20-ти октомври) показват леко преимущество (3.5 %) за Йорданка Фандъкова пред основния й опонент Мая Манолова. Борислав Игнатов е трети с близо 10 % от гласовете на избирателите. Засега изглежда, че местният парламент ще бъде съставен от много широк спектър политически формации и в него ще присъства 10-11 политически сили. Данните показват, че ГЕРБ ще имат най-голяма група, но ще бъдат далече от формиране на мнозинство и възможност за доминация в общинския съвет. На базата на това изследване не може да се прогнозира крайният резултат от кметската надпревара. До голяма степен всичко зависи от тава дали ще наблюдаваме консолидация на гласовете за промяна – накъде ще се насочат избирателите на Игнатов, Джамбазки, Сидеров, Кадиев, Бонев и другите – или пред урните ще отидат само твърдите привърженици на оставащите в състезанието кандидати. (Във втория случай Йорданка Фандъкова ще победи поради пълната консолидация на ГЕРБ зад нейната кандидатура). На изборите на 27-ми октомври маже да се очаква висока изборна активност – близо 60 % от избирателите вероятно ще гласуват. Избори 2019. Платено съдържание. Купуването и продаването на гласове е престъпление. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.10.20", "title": " „Медиана“: Балотажът в София е сигурен\t"}
{"url": "https://trud.bg/%d0%b3%d0%be%d1%80%d1%8f%d1%82-%d1%82%d1%80%d0%b5%d0%b2%d0%b8-%d0%b8-%d1%85%d1%80%d0%b0%d1%81%d1%82%d0%b8-%d0%ba%d1%80%d0%b0%d0%b9-%d0%b1%d0%bb%d0%b0%d0%b3%d0%be%d0%b5%d0%b2%d0%b3%d1%80%d0%b0%d0%b4/", "text": "Пожар пламна над благоевградското село Рилци. Гасиха син и баща, пристигна и екип огнеборци, съобщи Дарик. Огънят тръгнал към 10.40 часа в местността „Диновица“, на 500 метра северно от селото. Спасени са лозе и градини. На мястото на пожара работят местен мъж – Кирчо и възрастният му баща. Те започнали да гасят сами, тъй като нямали телефон, за да се обадят на пожарната. Синът спасил намиращото се близо до огъня около един декар лозе. В 11.55 часа бе подаден и сигнал до пожарната в Благоевград. Екип огнеборци пристигнаха и загасиха пожара, погълнал около 10 дка треви и храсти. Кирил каза, че минавали хора и хвърляли фасове, та така тръгнал пожарът. Днешният пожар е трети за последните две години в района на село Рилци, този път огънят не нанесе сериозни щети. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.10.20", "title": " Горят треви и храсти край Благоевград"}
{"url": "https://trud.bg/%d1%82%d1%83%d1%80%d1%81%d0%ba%d0%b0%d1%82%d0%b0-%d0%bb%d0%b5%d0%b3%d0%b5%d0%bd%d0%b4%d0%b0-%d1%85%d0%b0%d0%ba%d0%b0%d0%bd-%d1%8e%d0%bd%d1%81%d0%b0%d0%bb-%d0%b5%d0%ba%d1%81%d0%ba%d0%bb%d1%83%d0%b7/", "text": "Краят на миналия и началото на настоящия век са най-звездните в историята на турския футбол. „Галатасарай“ спечели Купата на УЕФА и суперкупата на Европа през 2000 година. А Турция стана трета в света на Мондиал 2002.  Един от най-големите герои на златното поколение доведе тим на легендите за мач с българските колеги от Мондиал 94 в Кърджали. Не можа да играе заради контузия, затова беше треньор. Хакан Юнсал е истинска легенда на „Галатасарай“ с близо 250 мача за отбора и участник в големите евротрофеи. Беше незаменим и в националния отбор.  Халфът с бомбастичен ляв крак даде ексклузивно интервю за „Труд“:  – Когато ни се обади Дончо Донев, ни каза, че искат да организират една среща и ни изброи имената на играчите в българския отбор. Всички имена бяха все на големи футболисти. Аз веднага споделих това с приятелите и всички много се зарадвахме. Посочихме, че искаме да играем. Веднага се събрахме, направихме организацията, за да дойдем в Кърджали. Нямахме никакви проблеми. Получи се една много добра организация, прекрасно събитие.    – Общо взето веднъж на няколко месеца. Обикновено пътуваме в чужбина, например в Германия и други страни. Понякога ни гостуват отбори. Но за първи път играем с нашите колеги от България. Надяваме се и бихме искали да имаме възможност да организираме същата среща и в Турция.    – Има, разбира се. Има най-малко 5-6 футболисти, с които сме играли по едно и също време и сме се срещали на мачове. Всеки от нас има приятели в отбора, с които сме играли и като съотборници и като съперници. Но освен това тук присъстват и големи футболисти като Балъков, Стоичков, които познаваме, дори и да не сме играли редом с тях.    – Разбира се, че познаваме този отбор. Тогава българският тим постигна огромен успех. Знаехме всички футболисти, които играеха тогава, а и Стоичков стана голмайстор на световното първенство. За мен той е един много специален играч. Аз играех в защита, но винаги съм взимал за пример Стоичков в старанието си да се развия като офанзивен футболист. Той беше страхотен. Мога да кажа едно нещо свързано с него. Може би това е орисията на географския ни регион, но ако Стоичков не беше българин, а беше испанец или бразилец, той все още щеше да бъде ценен като един от най-великите в света.    – България в този период успя да изгради най-добрия си екип, най-добрата си генерация. Ние също го направихме. Ако не се лъжа, след този период националният отбор на България не успя да постигне още веднъж същия или подобен успех. Така се получи и при нас. Нито едно наше поколение не повтори успеха. През 2008 година се представихме добре и бяхме на полуфинал на европейското, но с участието на доста играчи от 2002 година. Ако не се лъжа нито в България, нито в Турция се появиха впоследствие футболисти от класата на онзи период.    – Мачът с Бразилия, защото това е най-добрият отбор на всички времена. Играхме много добре срещу тях в първия мач. Във втория също исе представихме много добре, но загубихме. Те бяха отборът, който ни затрудни най-много.    – Да, Бразилия беше. Според мен този отбор на Бразилия беше най-добрият им за всички времена. Защото имаха страхотни изпълнители. Всеки един от тях представляваше отделна опасност. Затова този отбор на Бразилия беше най-опасният за нас, а и това беше въобще най-добрият национален отбор в света.    – Всъщност в този случай Ривалдо малко прибягна към измама. Той се направи, че топката го е уцелила в лицето, но тя го беше ударила по крака. Честно казано, аз отначало не видях какво стана и много се разстроих, когато съдията ме изгони, защото играехме добре. Впоследствие, когато изгледахме ситуацията по телевизията, много се ядосахме. Десет години по-късно Ривалдо излезе и се извини. Прие, че е постъпил погрешно.    – Не, не сме се виждали. Той при едно медийно участие, на въпрос отговори с признанието, че е постъпил погрешно и каза, че се извинява.    – Не (смее се), не съм изпадал в такава ситуация.    – От нашето поколение ли?    – Да, спокойно можем да кажем, че играчите от тази генерация са най-добрите футболисти в националния отбор за всички времена. Бяхме истински спортсмени.    – Най-голямото ни предимство тогава беше, че корейската публика се отнесе много топло и сърдечно към нас. Освен това когато излизахме от групата, играехме всеки мач, като че ли това е последният ни. Но след всеки един двубой мотивацията ни се повишаваше. И когато вече излизахме срещу Корея, имахме много по-голямо самочувствие и самоувереност. Освен това ранният гол, който отбелязахме много ни успокои и след това победихме.    – При качването ни на самолета знаехме, че в Истанбул ще има посрещане, но нямахме представа какво ще бъде то. Когато самолетът кацна, видяхме, че пътищата отляво и отдясно на летището, с километри, бяха пълни хора. Навсякъде имаше фенове. Площад Таксим, където ни закараха, е на поне 20 км от летището и през цялото това разстояние пътят беше пълен с хора, които показваха обичта си. Беше невероятно.    – Имаше много качествени местни футболисти. Имаше много добри играчи като Георге Хаджи, Георге Попеску, Клаудио Тафарел и разбира се, всички ние играхме дълги години заедно. Навиците, които си създадохме и желанието ни за победа ни отведе на върха.    – Най-успешният технически директор в страната. Знае си много добре работата, умее да мотивира. Много добре усеща как да спечели и как да извлече най-полезното от играча, много е опитен. Най-добрият треньор в Турция за всички времена.    – „Арсенал“ беше един от най-добрите отбори през този период, имаха много добри футболисти. Ние разбрахме, че сме спечелили финала, когато Тафарел спаси удара с глава на Тиери Анри. Борихме се добре, имахме и късмет и постигнахме един голям успех.    – Една от най-големите особености на нашия отбор беше, че не се отказва, бори се и е яростен, а и това беше финал. Нямаше как да се откажем, като сме стигнали дотук. Всеки един от нас се бори до последната си капка пот.    – Джика. Той е един от най-великите футболисти за всички времена, не само за „Галатасарай“, а въобще сред футболистите дошли в Турция. Освен това е и футболист с популярност в Европа и по света.    – През този период „Реал“ (Мадрид) се лансираше като най-добрия отбор в света. Бяха направили много добри трансфери. Но ние вече се бяхме превърнали в машина и играехме като такава. Бяхме много спокойни и не се страхувахме от никой. Вярвахме, че можем да победим всеки. И там се получи точно това. Излязохме много спокойни, играхме много добре и спечелихме.    – Ние вярвахме в себе си и не гледахме другите. Ние бяхме 4 години поред шампиони, спечелихме купата на УЕФА и успехът започна да се превръща в една много обикновена емоция за нас. Познавахме се много добре, дори ако този отбор не беше се разпаднал, той имаше потенциала вероятно да спечели и Шампионската лига, но се разпадна.    – Помня ги. Обикновено мачовете ни срещу българските отбори бяха трудни за нас. Нямахме нито един лесен двубой. Но това бяха годините, в които ние много искахме успеха в Европа, но аз помня и българските отбори тогава. Наистина качествени съперници.    – Изградиха нов екип, закупиха добри играчи, но все още продължава процеса на хармонизация между тях. Групата в Шампионската лига е с „Реал“ (Мадрид) и ПСЖ – все големи и много амбициозни отбори. Според мен тази година ще бъде успех, ако успее отборът да продължи в Лига Европа, а не толкова да излезе от групата в Шампионската лига. В Лига Европа може да постигне добри успехи.    – Разбира се, причината за това е величината на Фалкао. Той е голям играч. Но, разбира се, трябва да се има предвид и дългото очакване от страна на запалянковците. Защото от близо три месеца имаше очакване, че Фалкао ще дойде. И когато се случи, страхотно посрещане беше на лице. В Турция големите, важните играчи винаги са се посрещали по добър начин и Фалкао стана един от тях.    – Всъщност не е много правилно, но за да можете да доведете млади добри футболисти в Турция, трябва да се изхарчат много големи пари. Затова закупувайки играчи като Дрогба, Фалкао или Анелка, от една страна се популяризира футбола в Турция, и от друга страна се използва, за да се правят трансфери на добри играчи. Но ако се запитаме получава ли се ефекта, който се очаква от изхарчените пари, не се получава.    – Когато ще се играе истанбулското дерби, животът спира. Всичко се концентрира върху дуела. Говори се и се мисли единствено за дербито. Но пък най-добрите, най-вълнуващите, най-приятните мачове на първенството са именно тези. Когато спечелиш, радостта е голяма. Когато загубиш, мъката е огромна. И това не е само при футболистите. Ефектът върху феновете и ръководството също е значителен. Понякога дербито става повод за оставка на ръководството или за оставка на техническия директор, но пък и понякога ви отвежда съвсем на друго място. В Турция дерби означава футбол, означава всичко.    – Всъщност аз бях много добре в Англия. Започнах и да играя, още когато отидох. Но когато аз подписах с „Блекбърн“, Фатих Терим се върна обратно в „Галатасарай“ и отново ме повика. Искаше да се върна. И аз, от една страна заради „Галатасарай“, и от друга страна заради треньора, го направих. Това беше причината да се върна.    – Да, всъщност исках да продължа да играя в Англия, защото беше много комфортно и приятно. Всеки един футболист, получил такава възможност, задължително трябва да я оползотвори.    – Никога не съм имал намерение. Не ми се струва привлекателно. Имам много приятели, които станаха треньори, но аз не съм имал такава нужда.    – Да, на същата позиция съм с Дочно. Той е шеф на асоциацията на футболистите в България, аз в Турция. Нашата работа е доста по-различна. Дончо прави тук много хубави неща. Ние сме много стара асоциация, но от три години имаме ново ръководство. Опитваме се да променим нещо, но имаме нужда от още време. За три години направихме неща, вършени за10-15 години. Върви добре, но все още имаме много недостатъци. Все още имаме много неща, които трябва да се променят според европейските страни.    – Различно. Аз например нямам проблем с феновете на „Бешикташ“ или „Фенербахче“. Обичат ни, поздравяват ни, когато ни видят. Към някои футболисти се отнасят много добре, към други студено. Това е свързано с поведението ти на терена, докато си играл футбол. Но аз нямам проблеми.    – Защото националният отбор стана трети в света, след това постигна успех на европейското първенство. Вдигнахме много летвата. И вече очакванията са за такива успехи. И в България е така. След като станахте четвърти в света, всеки започна естествено да очаква от вас подобни успехи. Но както в България вече не се раждат играчи като Стоичков, Балъков или Боримиров, така и при нас не се раждат. В момента започна да се появява една нова генерация и се надявам тя да постигне добри успехи.    – От една страна елементът на рекламата е много голям, от друга страна е много важно да дадем навсякъде посланието, че умеем успешно да организираме такива мероприятия. УЕФА напоследък оценява това. Транспортът започна да става много удобен. Следователно този вид мероприятия от една страна за източник на средства за една страна, от друга страна са реклама. Ние смятаме, че изпълняваме добре такива проекти.    – Да има и то много. В момента всички стадиони са готови за организирането на европейско или световно първенство. Всички условия за автомобилен и въздушен транспорт са осигурени. Единствено е нужно одобрение. В момента, в който ни бъде казано „вие сте“, Турция в момента е в състояние и има мощта да организира.", "date": "2019.10.20", "title": " Турската легенда Хакан Юнсал ексклузивно пред „Труд“: Учил съм се от Стоичков"}
{"url": "https://trud.bg/%d0%bd%d0%b0%d1%81%d0%b0-%d0%bf%d0%be%d0%ba%d0%b0%d0%b7%d0%b0-%d0%b2%d0%bf%d0%b5%d1%87%d0%b0%d1%82%d0%bb%d1%8f%d0%b2%d0%b0%d1%89%d0%b0-%d1%81%d0%bd%d0%b8%d0%bc%d0%ba%d0%b0-%d0%bd%d0%b0-%d1%81%d0%bf/", "text": "НАСА показа впечатляваща снимка на спиралната галактика NGC 4380, която прилича на „портал към друго измерение“, съобщава сайтът на космическата агенция. Удивителният кадър е получен благодарение на космическия телескоп „Хъбъл“. Въпреки че изглежда фантастично, NGC 4380 всъщност е съвсем обикновена галактика. Подобните на нея спирални формации са масово разпространени във Вселената. Спиралната галактика NGC 4380 се намира в съзвездието Дева. Открита е на 10 март 1826 г. от английския астроном Джон Хершел. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.10.20", "title": " НАСА показа впечатляваща снимка на спиралната галактика"}
{"url": "https://trud.bg/%d0%b7%d0%bb%d0%b0%d1%82%d0%bd%d0%b8-%d0%ba%d0%be%d1%80%d0%be%d0%bd%d0%b8-%d0%be%d1%82-6-%d0%b2%d0%b5%d0%ba-%d0%bf%d0%b0%d0%b7%d1%8f%d1%82-%d1%82%d0%b0%d0%b9%d0%bd%d0%b8%d1%82%d0%b5-%d0%bd%d0%b0/", "text": "Могилите са с височина до 23 метра Сред намерените експонати са и златни обувки Да се разхождаш под слънчевите лъчи, да се наслаждаваш на най-зеленото зелено наоколо, на причудливите форми на дърветата, на цветните цъфнали цветя, на играта на светлини и сенки в прохладното езеро, на разхождащите се усмихнати млади хора и деца. И да знаеш, че някъде под краката ти очакват своя откривател хиляди златни предмети и несметни древни съкровища, заровени преди стотици години, за да придружат своите собственици в отвъдния живот. Туристите веднага започват да се питат защо десетките могили на владетели от първите столетия на новата ера все още не са разкопани, а събраните в тях предмети не радват посетителите в местния музей. Причините за това са няколко. На първо място според законите на Корея откритите артефакти задължително се излагат в местните музеи, за да могат посетителите да им се радват на място, а и да допринесат за развитие на туризма във вътрешността на страната, извън многомилионната столица Сеул и най-известния морски курорт – остров Чеджу. Да, но след разкриване само на 6 от близо 20-те могили се разкриват уникални златни, сребърни и бронзови съкровища, чиито брой надвишава 40 000. Представете си колосалната маса на едно подобно съкровище. При това повечето предмети са уникални и единствени по рода си и всеки от тях заслужава да бъде показан в отделна витрина и да му се любувате с часове. Както заради майсторската изработка, така и заради факта, ме са неповторими и нямат аналог. Реално погледнато, ако бъдат изровени от земята тези несметни богатства, запазени за поколенията, трябва да бъдат съхранени, изложени и защитени. И това прави разкопаването на още могили напълно ненужно към момента. Далновидността на корейската държава в това отношение е смайваща и родните управници със сигурност има какво да научат. Втората причина да не бъдат отваряни могилите е за да не бъдат разрушени. Защото макар съвременните технологии да позволяват гробниците да бъдат запазени в първоначалния си вид, за тази цел трябва да бъдат вложени много пари. С отварянето на всички могили по някакъв начин ще се убие и романтиката за туристите, които сега се чувстват като откриватели и оставят на полета на въображението си да разглежда скритото под нозете и очите им. Вторият въпрос, който няма как да не си зададе един българин, който е свикнал, че най-ценните експонати у нас попадат не в местните музеи, а в ръцете на иманяри, как така могилите не са били разграбени през вековете, след като очертанията им и днес са видими с просто око. Оказва се, че древните поданици на кралство Шилла са измислили начин да не бъде смутен покоят на владетелите и близките им. Гробниците в Дерънгуон парк нямат коридори. Вместо това покойниците и техните съкровища са положени в дълбоки ями, облицовани с дърво. Те са покрити с кал и запечатани с глина. След което върху земната маса се издига истинска постройка от масирани речни камъни, които не само правят достъпа до гробниците по-труден, но и с тежестта си допълнително заравят скъпоценностите и телата, за да станат те още по-непристъпни. Могилите днес се издигат на височина от 1 до 23 метра. Според историческите сведения последните от тях са построени през 6-ти век след Христа, малко преди в страната да бъде приет будизмът като религия, заради което владетелите спират да бъдат погребвани ри­туално.   Божествени сили защитили пещерният храм Соккурам от срутване Пощальон открил забележителността по време на гръмотевична буря Хиляди златни изделия стоят неразкрити заради липса на свободни места в музеите Пещерният храм Соккурам е сред най-известните и посещавани забележителности на Корея и е включен в списъка на световното материално културно наследство от ЮНЕСКО. Според преданието той е построен в периода между 751 г. и 774 г. от министъра на кралство Шилла Ким Дайсън. Храмът е издигнат по подобие на пещерните такива в традицията на Индия и Китай, но за разлика от тях структурата в Корея е изкуствена, а не естествена пещера. Тя е построена от огромни гранитни блокове, които са споени не с хоросан, а с помощта на „ключови“ речни камъни, които придържат цялата полуокръжност, в която се извисява високата 3,5 метра статуя. Куполът на ротондата е с диаметър от 6,58 метра до 6,84 метра. Статуята на Буда е разположена върху висок 1,34 метра пиедестал. Куполът е така изграден, че пещерата се проветрява естествено, предпазвайки религиозните символи от мухал. Заради реставрация, направена преди няколко столетия по време на японското управление на страната обаче, тази древна хармония била нарушена. Затова днес можете да се насладите на статуята на Буда само през прозрачно стъкло, поставено, за да предпазва скулптурата от влиянието на многобройните туристи и климатичните промени. Под самия купол всеки ден се допускат около 20 гости, които присъстват на будистка религиозна церемония, но за да влязат в храма те задължително трябва да докажат, че са последователи на Буда, да получат препоръка от своя духовен учител и да резервират мястото си на церемонията в аванс. Според легендата при изграждането на изкуствената пещера, която днес приютява статуята на Буда, таванът й не издържал, разцепил се на три места и се срутил. Виждайки това Ким Дайсън горчиво заплакал. Очите му били пълни със сълзи и той почти не виждал какво се случва около него, но му се сторило, че изведнъж се появили духове и възстановили тавана. Щом отворил очи той видял, че молбите му да се възстанови пещерата наистина са чути и видял куполът пред себе си непокътната, а за срутването разказвали само трите пукнатини на тавана. Не по-малко интересна е и историята за откриването на разположения във висините на връх Томахсан храм. Мястото било забравено през столетията и било намерено отново през 1902 г., при това напълно случайно. Корейски пощальон, потърсил убежище в разразила се гръмотевична буря в малка пещера. Изумлението му било огромно, когато видял срещу себе си спокойното изражение на Буда, заобиколен от заплашителните статуи на своите пазители.   Фреска с препускащ в облаците кон смайва посетителите  Най-известната фреска от откритите гробници в Дерънгуон парк е на бял кон, който препуска в облаците. Заради галопиращия му полет името на самата гробница е Чеонма, което е името на корейския Пегас. Тя всъщност била първата могила, която била разкопана с идеята, че била от най-малките и археолозите през 20-те години на 19-ти век буквално искали да проверят каква е структурата на гробниците и как да проникнат в тях без да ги разрушат. Заради специфичната конструкция на могилите обаче се наложило да я съборят изцяло. Днес посетителите влизат във възстановка на оригиналната могила. По-интересен е фактът, че археолозите въобще не очаквали да открият нещо ценно в нея заради малкия й размер. Затова и изненадата им била огромна от намерените хиляди златни съкровища и фреската с летящия кон. Сред експонатите, които били открити в могилата са пълно златно церемониално конско съоръжение, златен колан с нефритена украса, златна корона, гривни и пръстени и дори изработени изцяло от злато обувки, които очевидно не били носени никога. Не липсвали още бронзови и железни казани, керамични съдове и дори меч. Най-голямата от проучените могили всъщност е двойна и се състои от две гробници. По-малката, принадлежи на кралицата, а по-голямата – на владетеля. Любопитно е, че докато короните, намерени в мъжките последни покои са от позлатен бронз и сребърни, дамата е положена със златна такава. Короната на кралицата е съставена от лента, която се поставя на главата, а върху нея са закрепени пет високи вертикални елемента. Три от тях представляват стилизирани дървета, а две – рога. Короната е украсена и с висящи елементи. В същата гробница е намерен и уникален златен колан, който и днес впечатлява с фината си изработка и украсата си.", "date": "2019.10.20", "title": " Златни корони от 6 век пазят тайните на древната корейската държава Шилла\t"}
{"url": "https://trud.bg/%d0%bf%d0%b5%d1%82%d1%8c%d0%be-%d0%b1%d0%bb%d1%8a%d1%81%d0%ba%d0%be%d0%b2-%d0%bc%d0%b0%d1%8f-%d0%bc%d0%b0%d0%bd%d0%be%d0%bb%d0%be%d0%b2%d0%b0-%d0%b5-%d1%82%d1%80%d0%b5%d1%82%d0%b8-%d0%bf%d0%be%d0%bb/", "text": "Свидетели сме на едно историческо явление, създадено от другарката госпожа Мая Манолова. За пръв път виждам един наричащ себе си политик, в когото има нещо мешано. За пръв път виждаме джендърство в политиката, политик хермафродит, трети пол в политиката. Изобщо една странна политическа сексуалност се забелязва у нея, двупосочна. Това за нея може да е приемливо, но за мен е неприемливо в политическия живот. Това каза главният редактор на вестник „Труд“ Петьо Блъсков в интервю за предаването „Беновска пита“ по Канал 3. Справихме се с Истанбулската конвенция, но не знам как ще се справим с това явление, каза още Блъсков. На въпрос кои са авторите на „Софийската конвенция“, той отговори, че общо взето това са враговете на ГЕРБ. Един човек, който е веднъж ренегат в своето политическо верую, ще бъде ренегат във всяко верую. Човек не се променя – какво си, такъв си, прогнозира главният редактор на „Труд“. При Бойко Борисов няма трети пол, мъжкар и половина и точка по въпроса, отговори Блъсков на въпрос дали има сценарий, според който на лидера на ГЕРБ е удобно даже и Манолова да спечели, защото ще се разберат. Това, което виждам най-много в нея, е умората. В пошантавял град е ужасно трудно да се управлява – всякакви прищевки, капризи, измислици, каза Петьо Блъсков за Йорданка Фандъкова. Тези, които врякат и крякат, че се разминавали 6 плочки, те вкъщи ремонт правили ли са? Всичко това са капризи. Но така е демокрацията – някакви хора пищят и крещят по телевизора и хората викат „брех“, каза още Блъсков. Местната политика и местните избори, нека да си ги оставим такива, отговори главният редактор на „Труд“ на въпрос дали от резултатите от вота зависи довършването на мандата на кабинета. Победените ще кажат, че изборите са подменени, победителите – че няма нищо такова и така ще мине, прогнозира той. Доколкото аз знам и имам информация от различни политически и гастрономически среди, цялата тая история трябва да завърши с отстраняването на Корнелия Нинова от лидерския пост в БСП, прогнозира Блъсков плановете около Мая Манолова. Нинова направи доста, за да се срине БСП заедно с един антураж. Дали пък не работи за онзи план, за който се говореше през 90-те години, че социалистическата партия трябва да бъде докарана до 10-12% влияние, попита Петьо Блъсков. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.10.20", "title": " Петьо Блъсков: Мая Манолова е трети пол в политиката\t"}
{"url": "https://trud.bg/%d1%81%d0%b8%d0%bb%d0%bd%d0%be-%d0%b8%d0%bd%d1%82%d0%b5%d0%bd%d0%b7%d0%b8%d0%b2%d0%b5%d0%bd-%d1%82%d1%80%d0%b0%d1%84%d0%b8%d0%ba-%d0%b7%d0%b0-%d1%82%d0%be%d0%b2%d0%b0%d1%80%d0%bd%d0%b8-%d0%b0%d0%b2/", "text": "Силно интензивен е трафикът на изход за товарни автомобили на ГКПП „Капитан Андреево“ и ГКПП „Лесово“ на границата ни с Турция, а на границата с Румъния на ГКПП „Дунав мост – Видин“ трафикът е интензивен за товарни автомобили. Това съобщават от пресслужбата на ГД „Гранична полиция“. Информацията за трафика на българските гранични контролно-пропускателни пункта е към 18.00 часа. На границата с Република Сърбия, Република Северна Македония и Република Гърция трафикът е нормален на всички гранични контролно-пропускателни пункта. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.10.20", "title": " Силно интензивен трафик за товарни автомобили на „Капитан Андреево“, „Лесово“ и „Дунав мост“"}
{"url": "https://trud.bg/%d0%bf%d1%80%d0%b5%d0%bc%d0%b8%d0%b5%d1%80%d1%8a%d1%82-%d0%b1%d0%be%d1%80%d0%b8%d1%81%d0%be%d0%b2-%d0%bf%d0%be%d0%ba%d0%b0%d0%b7%d0%b0-%d0%ba%d0%b0%d0%b4%d1%80%d0%b8-%d0%be%d1%82-%d0%bf%d1%8a%d1%80/", "text": "Проектът „Разширение на газопреносната инфраструктура от българо-турската граница до българо-сръбската граница“ e част от концепцията за газов хъб Балкан. Това написа личния си профил във фейсбук премиерът Бойко Борисов. „Първият етап от проекта за разширение на газопреносната инфраструктура на „Булгартрансгаз“ ЕАД включва преносен газопровод с дължина около 11 км. И газоизмервателна станция, разположена непосредствено до Компресорна станция „Странджа“, които утре се въвеждат в експлоатация. Това са и първите 11 изградени километра от проекта “Балкански поток” на територията на България. За строителството на газо-измервателната станция “Странджа” Булгартрансгаз е инвестирал 27.7 млн. лв., а за газопровода от българо-турска граница до станцията 47.9 млн. лв.“, пише министър-председателят. „Първи видео кадри от строителните дейности на разширението на газопреносната мрежа по трасето на „Балкански поток“ в участъка от българо-турската граница до българо-сръбска граница. Кадрите са от откритата строителна площадка района на Кнежа, Оряхово и Искър. Трасето на преносния газопровод ще премине през землищата на 11 области Варна, Шумен, Разград, Търговище, Русе, Велико Търново, Ловеч, Плевен, Враца, Монтана, Видин. През месец април 2019 г. „Булгартрансгаз“ ЕАД определи за изпълнител на обществената поръчка участникът Обединение „Консорциум Аркад“, с когото сключи договор на 18.09.2019 г. Общата стойност на подписания договор при срок за изпълнение на дейностите до 615 календарни дни е в размер до 1.1 млрд. евро без ДДС“, съобщава още в пост в социалната мрежа Борисов. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.10.20", "title": " Премиерът Борисов показа кадри от първите 11 изградени км от проекта “Балкански поток” у нас (ВИДЕО)"}
{"url": "https://trud.bg/%d0%b1%d0%b5%d0%bd%d0%b7%d0%b8%d0%bd-%d0%b8-%d0%b4%d0%b8%d0%b7%d0%b5%d0%bb-%d0%bf%d0%be%d0%b5%d0%b2%d1%82%d0%b8%d0%bd%d0%b5%d0%bb%d0%b8-%d1%81-%d0%b4%d0%be-13-%d1%81%d1%82%d0%be%d1%82%d0%b8%d0%bd/", "text": "Драстичен спад има и при пропан-бутана С 13 стотинки за литър е поевтинял бензинът за година, а дизелът с 12 стотинки за литър. Това показват данните на специализирания сайт, който следи цените на горивата, Fuelo. В момента бензинът се търгува при средна цена от 2,23 лв/л, а на 20 октомрви 2018 г. цената му е била 2,36 лева за литър. В момента един литър дизел у нас се търгува средно за 2,28 лева за литър, а точно преди година цената му е била 2,40 лв/л. Драстичен спад има и при пропан-бутана, който за година е поевтинял с цели 16 стотинки за литър от 1,08 лв. до 0,92 лв. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.10.20", "title": " Бензин и дизел поевтинели с до 13 стотинки за литър"}
{"url": "https://trud.bg/545-%d0%bc%d0%b8%d0%bb%d0%b8%d0%be%d0%bd%d0%b0-%d0%bb%d0%b5%d0%b2%d0%b0-%d0%b2%d0%b7%d0%b5%d1%85%d0%b0-%d0%b1%d0%b0%d0%bd%d0%ba%d0%b8%d1%82%d0%b5-%d0%be%d1%82-%d1%82%d0%b0%d0%ba%d1%81%d0%b8/", "text": "Лошите заеми намаляха до 7,2% Нарастват жилищните и потребителските кредити Доходът на банките от такси и комисионни нарасна с 5,2% и достигна 545 млн. лв. през първата половина на годината, сочат данните на БНБ. Ниските лихви също имат положителна роля за печалбите на банките. Към края на юни нетният лихвен доход на трезорите е 1,4 млрд. лв., което е ръст с 33 млн. лв. (2,4%) на годишна база. Продължителното задържане на лихвите на ниски равнища ограничава нарастването на приходите от лихви, но оказва и положителни ефекти върху доходността на кредитните институции, посочват от БНБ. Ниските лихви дават възможностите на банките да привличат финансови ресурси на ниска цена, а наред с това създават условия за повишено търсене на кредити и подпомагат коректното обслужването на съществуващите задължения. Наред със сериозния ръст на приходите банките са свили административните си разходи, където влизат и парите за заплати, с 0,8%. В резултат към края на юни печалбата на банките достига рекордните 918 млн. лв. През следващите месеци трезорите също имат добри резултати като към края на август печалбата им е 1,2 млрд. лв., което е ръст с 11,4% на годишна база. Отпуснатите от банките кредити към края на юни са в размер на 63,1 млрд. лв., като през второто тримесечие се увеличиха с 1,4 млрд. лв. (2,2%). Най-голям ръст в абсолютен размер имаха заемите за домакинства (с 568 млн. лв.) и за нефинансови предприятия (с 496 млн. лв.). Като най-висок растеж има при жилищните и потребителските кредити. От април до юни продължи тенденцията към намаляване на лошите заеми. Бяха извършени отписвания на вземания и продължиха продажбите на кредити, посочват от БНБ. За тримесечието лошите заеми намаляха с 233 млн. лв. (3,5%) и достигнаха 6,5 млрд. лв. В края на юни делът на необслужваните кредити се сви до 7,2% от всички заеми, при 7,4% в края на март. От БНБ обаче предупреждават, че по принцип има риск за повишение на лихвите при евентуални неблагоприятни икономически и пазарни условия дори при запазване на настоящите ниски нива на лихвите на Европейската централна банка, защото е възможно да се повишат рисковите премии, които са включени в лихвите по кредитите. По отношение на валутата на кредитите нарасна делът на тези в левове до 56,1% (при 55,5% три месеца по-рано), а делът на кредитите в евро се понижи (от 38,7% до 38,1%). През второто тримесечие делът на заемите в други валути се запази на 5,8%. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.10.20", "title": " 545 милиона лева взеха банките от такси\t"}
{"url": "https://trud.bg/%d1%87%d1%83%d0%b4%d0%be%d1%82%d0%be-%d1%87%d1%83%d1%81%d0%be%d0%b2%d0%b8%d1%82%d0%b8%d0%bd%d0%b0-%d0%bf%d1%80%d0%b5%d1%81%d0%ba%d0%be%d1%87%d0%b8-%d0%b7%d0%b0-%d0%be%d1%81%d0%bc%d0%b0-%d0%be%d0%bb/", "text": "Вероятно и мен като мамутите са ме замразили още във времената на Съветския съюз – шеговито казва 44-годишната Оксана Чусовитина, наричана Бабата на спортната гимнастика. – Харесва ми този спорт, макар че сега не прекарвам много време в залата, като младите. Достатъчно ми е да тренирам веднъж на ден…  Преди седмица миньончето от Узбекистан се класира за рекордната си 8-ма олимпиада, с което стана първата в историята с подобно постижение в този спорт. При мъжете №1 по този показател е легендата Йордан Йовчев, за когото в Лондон 2012 бе неговото шесто участие. Чусовитина има впечатляваща кариера, подплатена с невероятен талант, в която защитава цветовете на 4 страни – СССР, ОНД, Германия и Узбекистан. Още 16-годишна дебютира в националния отбор на бившия СССР и печели две титли и сребро на световното в Индианаполис през 1991-а. Година по-късно в Барселона ликува с олимпийското злато със сборния тим на ОНД (Общността на независимите държави след разпадането на СССР). Оттогава няма пропуснати игри под петте преплетени кръга, като в Пекин 2008 печели сребро, но за Германия. Биографията й впечатлява с общо 3 световни титли, два пъти става шампионка на Азиатските игри и веднъж на европейско първенства. А коронният й уред прескок. „Имам два олимпийски медала, но нито един от тях не е спечелен за моята родина Узбекистан – казва Чусовитина, която е висока 153 см и тежи 44 кг. – На игрите в Токио догодина мечтая да постигна и тази своя цел.“  Всъщност съдбата подлага Оксана на сериозно изпитание още след първия й голям успех на игрите през 1992-а. Тогава тя се омъжена за бореца Баходир Курбанов, ражда се синът им Алишер. Но след няколко месеца лекарите установяват, че детето страда от левкемия. За лечението му са нужди 120 000 долара, с които семейството не разполага. Но не губи надежда да се справи с това голямо изпитание. Родителите продават всичко, което имат в Узбекистан – жилище и две коли, и се установяват в Германия, където гимнастичката започва да се състезава за клуб „Кьолн“. И който клуб й осигурява по-голямата част от средствата. По-късно Чусовитина приема и немско гражданство в знак на благодарност към държавата, помогнала за лечението на сина й. В Пекин 2008 тя печели сребро за новата си страна (тогава е на 33 г.), което й носи и премия от 7000 евро. За немския тим Оскана носи още два медала от световни първенства и 4 от европейски. И през цялото лечение на сина си не спира да се състезава – не заради пари, а за да не вижда Алишер сълзите в очите й. „Тогава разбрах, че по света има повече добри хора, отколкото лоши – спомня си за най-тежкия момент в живота си Чусовитина. – Тогава един приятел на мъжа ми, бизнесмен, беше току-що събрал реколтата, но не я беше продал. Даден ни целия вагон със зърно… А пък едно малко момиченце от Америка ми изпрати 5 долара в пощенски плик… “  След почти едногодишна битка и 4 химеотерапии момчето се справя с болестта. Започва да тренира спортна гимнастика и на 8 години става шампион на Кьолн за своята възраст. Но професионалният спорт не го влече и в момента 20-годишният Алишер преподава математика и учи деца на баскетбол. А майка му след като е изпълнила моралния си дълг към Германия, решава след игрите Лондон 2012 отново да се върне да се състезава за родината си.  „Тайната на моето дълголетие е Том Круз – казва с усмивка Чусовитина. – Много ми харесва и на стената си имам негов портрет. Гледам си го всеки ден и си казвам, че заради него трябва да изглеждам млада. Ами, ако изведнъж го срещна? Не трябва да изглеждам прекалено стара.“ И въпреки, че е прехвърлила 40-те, на младежкия й дух биха завидяла и 20-годишните. След тестовите състезания за олимпиадата в Рио, например, Оскана заедно с целия отбор на Узбекистан отиват на плажа. Чусовитина обаче и там не спира с упражненията. Тя заедно с треньорката си Светлана Богинская, трикратна олимпийска шампионка, която е по-голяма от нея само с 2 години, застават в стойка на ръце. „И аз не знам как всичко това ми се отдава – недоумява Оксана. – Вероятно защото прекалено много обичам спорта. Да, някои ме наричат „баба“, но на състезания всички сме равни. Там не е важно на колко си години – на 17 или 40, а какво показваш. Затова се старая да не мисля за възрастта си.“ Чусовитина е първата в историята, която прави скок със салто напред сгъната и с превъртане на 360 градуса, както и с превъртане на 540 градуса. На успоредка пък е автор на един от елементите, който включва двойно салто назад и превъртане на 360 градуса. Изпълнява и „скока на смъртта“, най-сложният в този спорт.  „Още след олимпиадата Лондон 2012 си казах: Край, приключвам! – разкрива шампионката. – Но ми се прииска пак да се състезавам. Та нали никой не може да ми забрани. И аз като всички останали тренирам, изкарвам си оценките, преживявам…След седмата ми олимпиада в Рио 2016 пак се замислих дали да не прекратя кариера. И тогава си казах, че още мога и имам сили. А пък и мечта – да донеса олимпийски медал на родината си. Ако не опитам, ще съжалявам цял живот.” Но дори и да не успее Оксана е спечелила най-важната битка в живота си, тази за своя син, а всичко останало е бонус.", "date": "2019.10.20", "title": " Чудото Чусовитина прескочи за осма олимпиади"}
{"url": "https://trud.bg/%d0%bf%d1%80%d0%b5%d0%b7%d0%b8%d0%b4%d0%b5%d0%bd%d1%82%d1%8a%d1%82-%d1%80%d0%b0%d0%b4%d0%b5%d0%b2-%d1%89%d0%b5-%d0%b1%d1%8a%d0%b4%d0%b5-%d0%bd%d0%b0-%d0%bf%d0%be%d1%81%d0%b5%d1%89%d0%b5%d0%bd%d0%b8/", "text": "От 21 до 24 октомври президентът Румен Радев ще бъде на посещение в Токио, по случай интронизацията на новия император на Япония Нарухито. Това съобщиха от пресслужбата на „Дондуков 2“. На 21 октомври Радев ще проведе работна среща с ръководството на японската корпорация „Мейджи”. На 22 октомври държавният глава и съпругата му Десислава Радева ще присъстват на церемонията по интронизация на новия японски император Нарухито. На 23 октомври Радев ще посети университета „Тойо“ в Токио. Държавният глава ще изнесе лекция, посветена на перспективите за развитие на българо-японските отношения, и ще разговаря с ръководството на университета. По-късно през деня Румен Радев ще се срещне с групите за приятелство с България от двете камари на японския парламент. В рамките на срещата държавният глава ще връчи висши държавни отличия на представители на японското правителство и парламент за техните заслуги в укрепването и развитието на партньорството между България и Япония. На 24 октомври президентът Румен Радев ще се срещне с министър-председателя на Япония Шиндзо Абе. Българският президент ще проведе работна среща и с представители на Японско-българския икономически комитет. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.10.20", "title": " Президентът Радев ще бъде на посещение в Япония за интронизацията на император Нарухито"}
{"url": "https://trud.bg/%d0%b2%d0%b8%d1%86%d0%b5%d0%bf%d1%80%d0%b5%d0%b7%d0%b8%d0%b4%d0%b5%d0%bd%d1%82%d1%8a%d1%82-%d0%b9%d0%be%d1%82%d0%be%d0%b2%d0%b0-%d0%b2-%d1%81%d1%82%d1%80%d0%b0%d1%81%d0%b1%d1%83%d1%80%d0%b3-%d0%bd/", "text": "Благодарим Ви за всичко, което правите за нас. Благодарим, че поддържате жива връзката ни с България. С тези думи българи, живеещи във Франция и Германия, се обърнаха към вицепрезидента Илияна Йотова на честването на 10-ия юбилей на Европейската фондация „Кирил и Методий“ и създаденото към нея Българско училище „Христо Ботев“ в Страсбург. Това съобщиха от пресслужбата на „Дондуков 2“. Броят на децата в училището се увеличава постоянно – от 7 през 2009 г. днес те са около 100, включително и от съседна Германия. Развива богата извънкласна дейност, подпомагана от Европейската асоциация „Кирил и Методий“. В асоциацията, която се радва на широка подкрепа на местно ниво, членуват близо 200 българи и французи. С богатата си дейност присъства активно в културното пространство на Страсбург и областта, като популяризира българския език и култура. С материали и на български език асоциацията издаде трети брой на френскоезичното списание „ZORA“, под наслов „България в Европа/Европа в България“, със статии от изтъкнати български и френски учени и специалисти в различни области. Като признание за приноса им за съхранение и разпространение на познанието за България Илияна Йотова връчи почетния плакет на вицепрезидента на директора на асоциацията Христо Христов и директора на училището Лидия Михова. На учениците вицепрезидентът подари фототипно двуезично издание на Зографския манастир на препис на „История славянобългарска“ с пожелание в близко бъдеще да имат постоянно помещение, в което да се провеждат занятията. Tова е основният проблем на училище „Христо Ботев“. Илияна Йотова обеща съдействие за намирането на постоянно помещение, в което да се провеждат часовете по български език. С аплодисментите на присъстващите над 150 родители и деца бяха посрещнати думите на вицепрезидента: „Разчитайте на моята помощ. Трябва да има място в Страсбург, за което всички да знаят, че е българското училище“. Илияна Йотова определи учителите като съвременни будители. „Никак не е лесна задачата ви да мотивирате децата, които живеят в чужда езикова среда, да се научат да изписват красивите кирилски букви, да сричат думички на звучния български език, да знаят за България“, подчерта вицепрезидентът и благодари за енергията и упоритостта, с които привличат интереса към българския език и традиции и на френските граждани. В приветствието си Илияна Йотова посочи, че най-успешната политика с българите зад граница е развитието на неделните училища, които вече надвишават 400 в целия свят. „Уверявам ви, че всички български институции работим ръка за ръка за развитието на тези училища, които се превръщат в духовни центрове, съхраняващи българското в целия свят“, изтъкна вицепрезидентът. „Заедно с президента Румен Радев се стремим нашите общности зад граница да бъдат институционално представени пред местните власти, за да имат повече самочувствие и повече свобода да развиват дейностите си“, посочи Илияна Йотова. Вицепрезидентът заяви, че през следващата година с президента планират голям форум в София с представители на българските общности по цял свят, посветен на политиките с тях. „Работим за по-голяма свързаност между българите, независимо в коя точка на света живеят, духовната територия на България е много по-голяма, без граници, там където се говори и изучава езикът, литературата и историята“, подчерта вицепрезидентът Йотова. Изненада за вицепрезидента на тържеството, което се проведе с подкрепата на Постоянното представителство на България към Съвета на Европа, бе срещата й, след 40 години, с нейна учителка – Жозет Мюзар, преподавала във Френската гимназия в София през 80-те години. Празникът се проведе във военен музей край Страсбург, в който има и българска експозиция. За нея вицепрезидентът подари автентична грамота за признателност с възпоменателни медали за участие в Балканските войни и Първата световна война. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.10.20", "title": " Вицепрезидентът Йотова в Страсбург: Неделните училища са най-успешната политика зад граница"}
{"url": "https://trud.bg/%d0%bc%d0%b5%d0%b2%d0%bb%d1%8e%d1%82-%d1%87%d0%b0%d0%b2%d1%83%d1%88%d0%be%d0%b3%d0%bb%d1%83-%d1%82%d1%83%d1%80%d1%81%d0%ba%d0%b0%d1%82%d0%b0-%d0%be%d0%bf%d0%b5%d1%80%d0%b0%d1%86%d0%b8%d1%8f-%d0%b2/", "text": "Турската операция в Северна Сирия е стратегическа, важна и навременна не само за Турция, но и за Сирия и за стабилността и сигурността в целия регион. Това заяви турският министър на външните работи Мевлют Чавушоглу пред турската телевизия „Канал 7“, цитиран от Анадолската агенция. „Ние искаме терористите да се изтеглят от обявената зона за сигурност до 120 часа“, каза Чавушоглу. Той подчерта, че в региона е имало планове за установяване на „държава на Кюрдската работническа партия“ и че с операция „Извор на мира“ Турция е „осуетила голяма игра“. Турският външен министър каза, че изтеглянето на силите на кюрдските Сили за защита на народа (СЗН) е в ход, но че бойците им продължават да нарушават споразумението между Турция и САЩ. Според турското министерство на отбраната кюрдите са нарушили примирието 20 пъти след влизането му в сила на 17 октомври.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.10.20", "title": " Мевлют Чавушоглу: Турската операция в Северна Сирия е стратегическа и важна за целия регион"}
{"url": "https://trud.bg/%d0%ba%d0%b0%d0%bb%d0%be%d1%8f%d0%bd-%d0%bf%d0%b0%d1%80%d0%b3%d0%be%d0%b2-%d0%bb%d1%8e%d0%bb%d0%b8%d0%bd-%d0%b7%d0%b0%d1%81%d0%bb%d1%83%d0%b6%d0%b0%d0%b2%d0%b0-%d0%bc%d0%bd%d0%be%d0%b3%d0%be%d1%84/", "text": "“Люлин е шестият по големина град в страната и заслужава многофункционална спортна зала и спортни площадки. Масовият спорт е в основата на здравословното развитие на подрастващите. Важен е и за възрастните, които искат да спортуват ” – заяви лидерът на БСП – София и водач на листата Калоян Паргов по време на спортен празник в района. Домакин и инициатор на събитието е Мая Александрова – кандидат за кмет на Люлин от БСП. Калоян Паргов и Мая Александрова връчиха голямата награда – градски велосипед. В атрактивния спортен празник на открито се включиха стотици люлинчани. Те взеха участие в активните спортни състезания, сред които Kangoo Jumps, табата, зумба, фитнес и лека атлетика. Празникът започна с демонстрация на паркур – модерният акробатичен спорт, който завладя младите по цял свят. За най-малките, за да не скучаят, бяха предвидени занимания по рисуване и моделиране с пластилин. Всички участници бяха единодушни, че за първи път присъстват на подобно събитие и биха се радвали в Люлин по-често да има такива. Избори 2019. Платено съдържание. Купуването и продаването на гласове е престъпление.", "date": "2019.10.20", "title": " Калоян Паргов: Люлин заслужава многофункционална спортна зала\t"}
{"url": "https://trud.bg/%d1%82%d0%b5%d0%bc%d0%b5%d0%bd%d1%83%d0%b6%d0%ba%d0%b0-%d0%bf%d0%b5%d1%82%d0%ba%d0%be%d0%b2%d0%b0-%d0%b5%d0%bd%d0%b5%d1%80%d0%b3%d0%b8%d0%b9%d0%bd%d0%b0%d1%82%d0%b0-%d1%81%d0%b8%d1%81%d1%82%d0%b5-2/", "text": "Енергийната система на страната е стабилна и подготвена за зимния период, заяви в Пловдив министърът на енергетиката Теменужка Петкова, предаде  . Тя посети новия диспечерски център, базиран в енергийното управление „Юг“. Министър Петкова подчерта, че вече са приключили проверките на трите електроразпределителни дружества и Електроенергийния системен оператор преди началото на зимата: „Категорично мога да кажа, по първоначални данни системата е стабилна и трите електроразпределителни предприятия и ЕСО имат готовност да посрещнат есенно-зимния сезон“. Два проекта за повече от 5 милиона евро са реализирани от Електроенергийния системен оператор за модернизация и контрол, като по този начин се допринася за сигурността на доставките и качество на услугата. „Тук в Пловдив се намира един от петте опорни пункта в страна, на база на които ще може да се осигури допълнителен резерв по отношение на системата. От тук ще може да се управлява системата дистанционно. По този начин ще можем да пестим и време. Ще могат и повредите да се отстраняват дистанционно, съответно и разходите ще бъдат по-малко“, обясни още министър Петкова. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.10.20", "title": " Теменужка Петкова: Енергийната система на страната е стабилна и подготвена за зимата"}
{"url": "https://trud.bg/%d0%b6%d0%b8%d1%82%d0%b5%d0%bb%d0%b8-%d0%bd%d0%b0-%d1%81%d1%82%d0%be%d0%bb%d0%b8%d1%87%d0%bd%d0%b8%d1%8f-%d0%ba%d0%b2%d0%b0%d1%80%d1%82%d0%b0%d0%bb-%d0%ba%d0%bd%d1%8f%d0%b6%d0%b5%d0%b2%d0%be/", "text": "Протест на жителите на „Княжево“ и местността Мала кория се провежда тази неделя. За кратко демонстрантите затвориха булевард „Борис Трети“ в частта му, която преминава през квартал, предаде БТВ. Този път недоволството е заради въведеното реверсивно движение в района. Според протестиращите то, вместо да улесни трафика, затруднява придвижването във вътрешнокварталните улици. Жителите на „Княжево&“ искат изграждане на отсечка, свързваща ж.к. „Бъкстон“ и АМ Люлин, което ще позволи пренасочване на трафика от квартала към по-големите пътни възли. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.10.20", "title": " Жители на столичния квартал „Княжево“ протестират срещу реверсивното движение"}
{"url": "https://trud.bg/%d0%ba%d0%be%d0%bb%d0%b0-%d0%b1%d0%bb%d1%8a%d1%81%d0%bd%d0%b0-54-%d0%b3%d0%be%d0%b4%d0%b8%d1%88%d0%bd%d0%b0-%d0%b6%d0%b5%d0%bd%d0%b0-%d0%bd%d0%b0-%d0%bf%d0%b5%d1%88%d0%b5%d1%85%d0%be%d0%b4%d0%bd%d0%b0/", "text": "Кола блъсна 54-годишна жена на пешеходна пътека в Благоевград, предаде БГНЕС. Пътният инцидент е станал в 17:20 ч. на кръговото кръстовище между улиците „Васил Левски“ и „Димитър Солунски“. Жената е откарана с линейка по спешност в болница. Тя е с фрактура на ръката и натъртвания, възможно е и сътресение на мозъка, тъй като наричала оказващия й първа помощ фелдшер „татко”. В момента й се правят пълни изследвания. Изясняват се обстоятелствата около инцидента. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.10.20", "title": " Кола блъсна 54-годишна жена на пешеходна пътека в Благоевград"}
{"url": "https://trud.bg/%d0%ba%d0%b0%d1%80%d0%b0%d0%ba%d0%b0%d1%87%d0%b0%d0%bd%d0%be%d0%b2-%d0%bd%d1%8f%d0%bc%d0%b0-%d0%bc%d0%b8%d0%b3%d1%80%d0%b0%d1%86%d0%b8%d0%be%d0%bd%d0%b5%d0%bd-%d0%bd%d0%b0%d1%82%d0%b8%d1%81%d0%ba/", "text": "Няма миграционен натиск по границите ни с Турция и Гърция. Това увери вицепремиерът и министър на отбраната Красимир Каракачанов във Варна, цитиран от  . По думите му, на ден-два по един двама човека се залавят, те са нелегално преминаващи. „Разбира се, ние сме в готовност“, категоричен е Каракачанов. Със заканите си турският президент Реджеп Ердоган рискува да скъса окончателно отношенията си с Европейския съюз, смята вицепремиерът. Според Каракачанов по-сериозният проблем е, че вследствие на турската военна операция в Сирия хиляди джихадисти могат да избягат от кюрдските затвори. „Пред тях има две перспективи – едната е да се смесят с групи бежанци и да идват към Европа, което би застрашило сигурността на Европа, а другата голяма опасност са тези джихадисти, ако се окажат на свобода, да се присъединят към остатъците на Ислямска държава, отново да се въоръжат и да започне ескалация на конфликта в Сирия за пореден път“, каза той. Договорът за изграждане на новите многоцелеви патрулни кораби за Военноморските сили (ВМС) се очаква да бъде подписан през пролетта на следващата година, заяви още Каракачанов. „По моя неофициална информация, почти на 100% съм сигурен, че и трите фирми ще предложат и двата кораба да се строят в България, тъй като при нас изрично условие е поне един от двата. Защото моето убеждение е, че освен да ремонтираме бойни кораби има фирми в България, които строят кораби, но е хубаво да започнем да усвоим възможността ние да започнем сами да си произвеждаме военноморски кораби за военноморския флот“, каза военният министър. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.10.20", "title": " Каракачанов: Няма миграционен натиск по границите ни с Турция и Гърция"}
