{"url": "https://trud.bg/%d1%81%d0%b0%d1%89-%d0%b2-%d1%82%d0%be%d0%bf-6-%d0%bd%d0%b0-%d1%87%d1%83%d0%b6%d0%b4%d0%b8%d1%82%d0%b5-%d0%b8%d0%bd%d0%b2%d0%b5%d1%81%d1%82%d0%b8%d1%82%d0%be%d1%80%d0%b8-%d0%b2-%d0%b1%d1%8a%d0%bb/", "text": "Преработващата промишленост, производството на ток и IT са предпочитаните отрасли Щатите осигуряват 5,8% от парите от чужбина 38,8% от средствата влизат в страната през Холандия Търговията и високите технологии създават работни места Преките чужди инвестиции от САЩ са в размер на 4,497 млрд. лв., което представляват 5,8% от привлечените в страната средства от задгранични компании от 1990 г. насам. Така САЩ са 6-ият най-голям инвеститор в България. Това показват данни от изследване на Института за пазарна икономика, което беше представено от Американската търговска камара в България. Официалните данни на БНБ за чуждите инвестиции изкривяват действителността. Причината за това е, че ако една инвестиция идва от компания, регистрирана в Холандия, се приема че чуждестранната инвестиция е с произход Холандия. Компанията в Холандия обаче може да е дъщерна на краен собственик в САЩ, което означава, че инвестицията е американска, а не холандска. 42% от американските инвестиции идват директно от САЩ, каза Калоян Стайков от ИПИ. 38,8% от американските инвестиции обаче минават през Холандия. 6,8% минават през Британските вирджински острови, а 5,8% през Люксембург. Значителни средства минават през Белгия и Швейцария. 98% от американските инвестиции в България са концентрирани в четири икономически дейности: преработваща промишленост, производство на електрическа енергия, създаване и разпространение на информация и творчески продукти (включително информационни и комуникационни технологии) и търговия. Сред компаниите с американска собственост в преработващата промишленост са Агрополихим, Каменица, Амилум България, Сенсата Технолоджис България и Идеал Стандарт Видима. При производството на електрическа енергия американски са компаниите от групите на КонтурГлобал (собственик на ТЕЦ КонтурГлобал Марица Изток 3) и ЕЙ И ЕС (собственик на ТЕЦ “AES Гълъбово”). Тези два сектора привличат почти целия инвестиционен ресурс от САЩ, тъй като разчитат на големи вложения в земя, машини, сгради и оборудване. В секторите търговия и създаване и разпространението на информация и творчески продукти са вложени 10% от средствата от САЩ. Но тези сектори създават голям брой работни места. Заетите в тях са 22% от всички работещи в компании с американски собственик. Двата сектора генерират и 22% от приходите на компаниите с американски инвестиции. Много от вложенията от САЩ са в административни и спомагателни дейности, като сред компаниите с американски собственици в този сектор е Хюлет-Пакард България. 48% от вложенията са в заводи В земеделието имат дял от 24% Над 48% от инвестициите от САЩ са в преработващата промишленост, каза Калоян Стайков от ИПИ. Други 40% са в производството и разпределението на електрическа и топлинна енергия. В създаването и разпространението на информация и творчески продукти, където влизат IT секторът и производството на филми, са насочени 5,5% от вложенията от САЩ. В сектора търговия и ремонт на коли са вложени 4,3% от капиталите от САЩ, а в селското стопанство – 2,8%. САЩ обаче имат ключово значение за вложенията в селското стопанство, защото 24% от всички чуждестранни инвестиции в сектора са американски. Структурата на вложенията от САЩ значително се различава от тези от останалите страни. Близо половината от американските инвестиции са в преработващата промишленост, а вложенията в този сектор от целия свят имат дял само от 17,5%. А това са дългосрочни инвестиции, които създават производство. Докато 14,5% от общия обем на чуждите вложения са в търговията.   Полковник Шанън Джонсън, аташе по отбраната: Тук пилотите ни тренират по-добре, отколкото в Германия САЩ са инвестирали в авиобаза Граф Игнатиево 30 млн. лв. Евгени Генов Условията за тренировки на американските пилоти в България са по-добри, отколкото в Германия. Това обяви вчера полковник Шанън Джонсън, аташе по отбраната на САЩ у нас, по време на конференция с международно участие на тема: “Единно европейско въздушно пространство – 2018”. Според него причината е, че за тренинга на американските бойни пилоти в Германия има редица ограничения. А това се дължи на обстоятелството, че там трафика на гражданските полети е много по-интензивен, отколкото у нас, а това затруднява изключително много ученията на щатските ВВС. Освен това в Германия има и строги законови ограничения за полети на малки височини, което редовно трябва да тренират армейските пилоти. За да се осъществи това, се изискват специални разрешения. Докато у нас няма такива пречки. “В България американските пилоти могат да тренират като за истинска битка. Страната ви е много красива. Имате прекрасни планини, докато у дома теренът е повече равнинен.”, каза още полк. Джонсън, който е боен пилот от щатските ВВС. Според него САЩ са инвестирали 30 млн. лв. в модернизирането на авиобаза Граф Игнатиево. С тези средства са построени нов оперативен център, център за ремонти и обслужване, нова стоянка за 9 самолета, подобрени са пистата и рульожките. “Парите на американските данъкоплатци са похарчени разумно, защото авиобаза Граф Игнатиево се е превърнала в мощно оръжие. Трябва да имате повече такива модерни армейски бази”, образно се изрази полк. Джонсън. Той заяви, че България е суверенна държава и сама ще реши коя от четирите предложени оферти за превъоръжаване на българските ВВС с нов тип боен самолет да избере. Но подчерта, че се надява да предпочетем Ф-16. Накрая бе представена биографичната книга “Високо небе” за председателя на комисията по отбрана в НС о.р. ген. Константин Попов с автор Димитър Ставрев.   Компаниите са ключови за Разград и Габрово Инвестициите от САЩ имат решаващо значение за редица градове като Разград и Габрово. 75% от чуждите инвестиции в Разград са от САЩ, каза Калоян Стайков от ИПИ. Компаниите с американско участие в Разград са хранителните “Пилко” и “Амилум”. В област Габрово инвеститор с американско участие е само “Идеал Стандарт Видима”, но той осигурява работните места на над 8% от заетите в нея.   Осигуряват работа на 28 хил. души Правният режим е решаващ Американските компании, които са инвестирали в България, осигуряват работа на 28 хил. души, каза Петър Иванов, изпълнителен директор на Американската търговска камара в България. Това са високоплатени хора, а тези компании са на светло, допълни той. Инвестициите на САЩ в България са подценени 2,5 пъти, каза Петър Иванов. Официално САЩ са на 13-то място по размер на чуждите инвестиции в България. Но като се направи анализ за крайния собственик на компанията, която инвестира в България, реално САЩ са на 6-то място. Много от инвестициите от САЩ минават през Холандия. На въпроса защо го правят, инвеститорите отговарят, че познават правната система на Холандия и могат да разчитат, че инвестицията им ще бъде защитена, обясни Петър Иванов. Той даде примери и за големи инвестиции от САЩ в България. AIG имат клиентски център с 500 души персонал, който обслужва щети на четири езика. От Coca-Cola са направили в България най-големия си център извън Атланта, САЩ. За Visteon в България работят над 1000 души. Компанията разработва автомобилна електроника, като 30 души работят по колите на бъдещето, които ще бъдат без шофьор. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.09", "title": " САЩ в топ 6 на чуждите инвеститори в България"}
{"url": "https://trud.bg/%d0%bd%d0%b8%d0%ba%d0%be%d0%bb%d0%b0%d0%b9-%d0%bd%d0%b0%d0%bd%d0%ba%d0%be%d0%b2-%d0%bf%d0%be%d0%b4%d0%b0%d0%b4%d0%b5-%d0%be%d1%81%d1%82%d0%b0%d0%b2%d0%ba%d0%b0-%d0%ba%d0%b0%d1%82%d0%be-%d0%b4%d0%b5/", "text": "Николай Нанков е подал оставка като народен представител, стана ясно от публикуваната от Народното събрание проектопрограма за седмицата. Точката е предвидена като първа за утре. Нанков подаде оставка като министър след тежката катастрофа край Своге, отнела живота на вече 20 души. Оставката на Нанков е залегнала като първа точка в програмата за работа на парламента в сряда.  Още при гласуването на оставката му като министър, председателят на ПГ на ГЕРБ  . Заместник-министрите се назначават от премиера. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.09", "title": " Николай Нанков подаде оставка като депутат\t\t\t"}
{"url": "https://trud.bg/%d1%81%d0%bf%d0%b8%d1%80%d0%b0%d1%82-google-%d0%b7%d0%b0%d1%80%d0%b0%d0%b4%d0%b8-%d1%82%d0%b5%d1%87-%d0%bd%d0%b0-%d0%b4%d0%b0%d0%bd%d0%bd%d0%b8/", "text": "Интернет гигантът “Гугъл” спира работата на социалната си мрежа Google+, след като била открита уязвимост, която може да е довела до изтичането на лични данни на до половин милион потребители, предаде АП. Съобщението за спирането на социалната мрежа, в която автоматично се включва всеки потребител с поща в Gmail, бе публикувано първо от в. “Уолстрийт джърнъл”. Според изданието “Гугъл” умишлено не е разкрил досега за проблема, открит още през март, за да избегне проверки от страна на регулаторните органи. Малко по-късно “Гугъл” обяви, че затваря Google+ за потребители, като това ще стане в срок от 10 месеца – до август, за да могат хората да изтеглят или преместят публикуваното в тази социална мрежа. Предполага се, че в основата на проблема с опазване на информацията е софтуерен недостатък, позволил на външни разработчици да имат достъп до частни профили в Google+ между 2015 г. и март 2018 г. Възможно е 438 приложения да са събирали без разрешение данни за потребителите като имена, имейл адреси, професия, пол, възраст. От “Гугъл” уточниха, че няма данни за злоупотреба с тази информация.", "date": "2018.10.09", "title": " Спират Google+ заради теч на данни\t\t\t"}
{"url": "https://trud.bg/14-%d0%b3%d0%be%d0%b4%d0%b8%d1%88%d0%bd%d0%be-%d0%bc%d0%be%d0%bc%d0%b8%d1%87%d0%b5-%d0%be%d1%82-%d1%81%d0%b2%d0%b8%d0%bb%d0%b5%d0%bd%d0%b3%d1%80%d0%b0%d0%b4-%d0%b5-%d0%be%d0%b1%d1%8f%d0%b2%d0%b5%d0%bd/", "text": "14-годишно момиче от Свиленград, което е в неизвестност от неделя, е обявено за общодържавно издирване. Тя живее в Центъра за настаняване от семеен тип в града, но през почивните дни, момичето е било при баща си в Димитровград и не се е прибрало в центъра до 22 часа в неделя, информира БНР. В социалното заведение са настанени 10 деца от 3 до 18-годишна възраст. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.09", "title": " 14-годишно момиче от Свиленград е обявено за общодържавно издирване"}
{"url": "https://trud.bg/%d0%bf%d1%80%d0%b5%d0%b7%d0%b8%d0%b4%d0%b5%d0%bd%d1%82%d1%8a%d1%82-%d1%80%d0%b0%d0%b4%d0%b5%d0%b2-%d0%b5-%d0%be%d0%b1%d1%81%d1%8a%d0%b4%d0%b8%d0%bb-%d1%81-%d0%b0%d0%bf%d0%be%d1%81%d1%82%d0%be%d0%bb/", "text": "Държавният глава Румен Радев прие днес апостолическия нунций в България Анселмо Гуидо Пекорари. По време на срещата бяха потвърдени отличните отношения между страната ни и Ватикана и беше обсъдена възможността за посещение на Негово Светейшество папа Франциск в България. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.09", "title": " Президентът Радев е обсъдил с апостолическия нунций в България възможността за посещение на папа Франциск у нас"}
{"url": "https://trud.bg/%d0%b4%d0%be%d0%bd%d0%b0%d0%bb%d0%b4-%d1%82%d1%80%d1%8a%d0%bc%d0%bf-%d0%b5-%d0%bf%d1%80%d0%b8%d0%b5%d0%bb-%d0%be%d1%81%d1%82%d0%b0%d0%b2%d0%ba%d0%b0%d1%82%d0%b0-%d0%bd%d0%b0-%d0%bd%d0%b8%d0%ba%d0%b8/", "text": "Постоянната представителка на САЩ в ООН Ники Хейли изненадващо обяви оставката си от поста, който заема от януари 2017 г., съобщиха информационните агенции. Напускането й е поредна оставка в екипа на президента Доналд Тръмп за последните година и половина, откакто той пое Белия дом. На съвместна пресконференция с Хейли държавният глава потвърди, че тя ще остане в ООН само до края на годината и допълни, че е “много специална” личност. Още преди шест месеца Хейли (46 г.) му казала, че се нуждае да получи малко свободно време. Двамата разрешили много проблеми, допълни президентът. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.09", "title": " Доналд Тръмп е приел оставката на Ники Хейли"}
{"url": "https://trud.bg/90-%d1%88%d0%b5%d0%b4%d1%8c%d0%be%d0%b2%d1%80%d0%b8-%d0%bd%d0%b0-%d0%b1%d1%8a%d0%bb%d0%b3%d0%b0%d1%80%d1%81%d0%ba%d0%b0%d1%82%d0%b0-%d0%b8%d0%bb%d1%8e%d1%81%d1%82%d1%80%d0%b0%d1%86%d0%b8%d1%8f-%d1%80/", "text": "90 творби на значими и обичани български графици от средата на 70-те и 80-те години на XX век ще бъдат подредени в изложбата „Златните страници на българската илюстрация. Илия Бешков и учениците му“ в галерия“Тихото гнездо „в Двореца в Балчик. Колекцията включва илюстрациите на Илия Бешков, Иван Кожухаров, Иван Кьосев, Наум Наумов, Никола Хаджитанев, Симеон Венов, Дарина Пенкова, Стоимен Стоилов и Тодор Цонев, работили над оформлението на българска и преводна детска книга, историческа и възрожденска българска литература, световен епос, поезия и български фолклор. Изложбата ще бъде от 11 до 29 октомври. Началото на българската илюстрация е и началото на XX в. Първото поколение български художници работили като илюстратори дават добра основа на следовниците си – Борис Ангелушев и Илия Бешков. Те извеждат българската илюстрация като автономно изкуство и със собствен профил на обучение в Художествената академия – София. Изложбата „Златните страници на българската илюстрация. Илия Бешков и учениците му“ се реализира като част от националните културни прояви по време на българското председателство на Съвета на Европейски съюз. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.09", "title": " 90 шедьоври на българската илюстрация редят в Двореца в Балчик"}
{"url": "https://trud.bg/%d1%81%d1%80%d0%b5%d0%b1%d1%8a%d1%80%d0%bd%d0%b0%d1%82%d0%b0-%d0%bc%d0%b5%d0%b4%d0%b0%d0%bb%d0%b8%d1%81%d1%82%d0%ba%d0%b0-%d0%be%d1%82-%d0%ba%d1%83%d0%bb%d0%b8%d0%bd%d0%b0%d1%80%d0%b5%d0%bd-%d0%ba/", "text": "Възпитаничката на СПГ “Алеко Константинов” в Свищов Василена Димитрова, която спечели сребърен медал в националния конкурс „Най-добър млад готвач на Българската хотелиерска и ресторантьорска асоциация /БХРА/, бе специален гост на кмета на Свищов Генчо Генчев. „Благодаря ти, че избра да останеш в Свищов и тук да завършиш своето средно образование. С предизвикателството, пред което твоите ръководители те изправиха, ти доказа, че училището подготвя кадри на изключително високо ниво. С твоето отличие, ти ни правиш горди – на първо място своя учител и твоето училище, а след това и всички нас. Твоят успех няма как да остане незабелязан, защото ние се радваме на успеха на всеки един ученик от нашата община“, заяви градоначалникът. Генчев допълни, че през последните три години, под ръководството на ресорния зам.-кмет Анелия Димитрова, в община Свищов се е направило много за въвеждането на дуалното обучение, което е една иновативна практика в образованието. „В този смисъл СПГ „Алеко Константинов“ се утвърди като едно от водещите училища за професионално обучение и през последните години се наложи като авторитетно училище, с високо качество на образование. Кметът на Свищов не пропусна да подчертае, че най-важното е умението на учителите да „запалят“ децата да се развиват и надграждат в професионалните направления, които са избрали“, каза Генчо Генчев. Управникът на крайдунавския град удостои ученичката с почетна грамота и знакът на Свищов. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.09", "title": " Сребърната медалистка от кулинарен конкурс на БХРА получи почетен знак и грамота от кмета на Свищов"}
{"url": "https://trud.bg/%d0%b3%d0%b5%d1%80%d0%bc%d0%b0%d0%bd%d1%81%d0%ba%d0%b0-%d0%ba%d0%be%d0%bc%d0%bf%d0%b0%d0%bd%d0%b8%d1%8f-%d0%b8%d0%bd%d0%b2%d0%b5%d1%81%d1%82%d0%b8%d1%80%d0%b0-15-%d0%bc%d0%bb%d0%bd-%d0%b5%d0%b2%d1%80/", "text": "15 млн. евро ще инвестира германска компания в завод за производство на части за леки автомобили край Ловеч. Компанията “VOSS Automotiv” планира да разкрие 1000 нови работни места и да стартира производство до 6 месеца. Заводът ще бъде разположен на 15 хил. кв.м. Сред основните клиенти на концерна са водещи световни автомобилни марки. Така край Ловеч могат да се произвеждат компоненти за компанията Volkswagen с дъщерните му предприятия MAN и Аudi, както и Chrysler, GM и Navistar. Това стана ясно по време на официалното представяне на фирмата у нас, на което присъства и министърът на икономиката Емил Караниколов. Министърът връчи на управляващия директор на инвеститора за България Роланд Вайс и на управляващия директор на концерна д-р Щефан Ото удостоверение за предварителна административна помощ. Документът ще помогне на вложителя да получи по-бързо сертификат за клас инвеститор. Караниколов подчерта, че над 170 фирми оперират в страната, произвеждайки компоненти и системи за водещите международни автомобилни марки. А броят на заетите в сектора у нас надхвърля 40 хил. души. За периода 2005 – юли 2018 г. само по Закона за насърчаване на инвестициите са издадени 21 сертификата в автомобилната промишленост, а общият размер на инвестициите по проектите надхвърля 1 млрд. лв., каза министърът на икономиката.", "date": "2018.10.09", "title": " Германска компания инвестира 15 млн. евро\t\t\t"}
{"url": "https://trud.bg/%d0%b2%d0%b8%d0%b6%d1%82%d0%b5-%d0%ba%d0%b0%d0%ba%d0%b2%d0%be-%d1%89%d0%b5-%d1%80%d0%b5%d1%88%d0%b0%d0%b2%d0%b0-%d0%bc%d1%81-%d1%83%d1%82%d1%80%d0%b5-10-%d0%be%d0%ba%d1%82%d0%be%d0%bc%d0%b2%d1%80/", "text": "Редовното правителствено заседание ще се проведе както обикновено – в сряда, 10 октомври, от 10 ч. при следния предварителен дневен ред: 1. ПРОЕКТ НА РЕШЕНИЕ ЗА ПРИЕМАНЕ НА ДОКЛАД ОТНОСНО ИЗПЪЛНЕНИЕ­ТО НА ПЛАНА ЗА ДЕЙСТВИЕ ЗА 2018 Г. С МЕРКИТЕ, ПРОИЗТИЧАЩИ ОТ ЧЛЕНСТВОТО НА РЕПУБЛИКА БЪЛГАРИЯ В ЕВРОПЕЙСКИЯ СЪЮЗ, КЪМ 30 СЕПТЕМВРИ 2018 Г.  Внася: министърът за Българското председателство на Съвета на Европейския съюз 2018 2. ПРОЕКТ НА РЕШЕНИЕ ЗА ОПРЕДЕЛЯНЕ НА „УНИВЕРСИТЕТСКА МНОГОПРОФИЛНА БОЛНИЦА ЗА АКТИВНО ЛЕЧЕНИЕ „ПРОФ. Д-Р СТОЯН КИРКОВИЧ“ АД – СТАРА ЗАГОРА, ЗА УНИВЕРСИТЕТСКА БОЛНИЦА.  Внася: министърът на здравеопазването 3. ПРОЕКТ НА РЕШЕНИЕ ЗА ОПРЕДЕЛЯНЕ НА „УНИВЕРСИТЕТСКА МНОГОПРОФИЛНА БОЛНИЦА ЗА АКТИВНО ЛЕЧЕНИЕ „АЛЕКСАНДРОВСКА“ ЕАД – СОФИЯ, ЗА УНИВЕРСИТЕТСКА БОЛНИЦА.  Внася: министърът на здравеопазването 4. ПРОЕКТ НА РЕШЕНИЕ ЗА ОПРЕДЕЛЯНЕ НА „УНИВЕРСИТЕТСКА МНОГОПРОФИЛНА БОЛНИЦА ЗА АКТИВНО ЛЕЧЕНИЕ И СПЕШНА МЕДИЦИНА „Н. И. ПИРОГОВ“ ЕАД – СОФИЯ, ЗА УНИВЕРСИТЕТСКА БОЛНИЦА.  Внася: министърът на здравеопазването 5. ПРОЕКТ НА ПОСТАНОВЛЕНИЕ ЗА ОДОБРЯВАНЕ НА ДОПЪЛНИТЕЛНИ ТРАН­СФЕРИ ПО БЮДЖЕТИТЕ НА ОБЩИНИТЕ ЗА 2018 Г. ЗА ФИНАНСОВО ОСИ­ГУРЯВАНЕ НА ДЕЙНОСТИ ПО НАЦИОНАЛНА ПРОГРАМА „ОПТИМИЗАЦИЯ НА ВЪТРЕШНАТА СТРУКТУРА НА ПЕРСОНАЛА В ИНСТИТУЦИИТЕ ОТ СИСТЕМАТА НА ПРЕДУЧИЛИЩНОТО И УЧИЛИЩНОТО ОБРАЗОВАНИЕ“, ОДОБРЕНА С РЕШЕНИЕ № 271 НА МИНИСТЕРСКИЯ СЪВЕТ ОТ 2018 Г. ЗА ОДОБРЯВАНЕ НА НАЦИОНАЛНИ ПРОГРАМИ ЗА РАЗВИТИЕ НА ОБРАЗО­ВАНИЕТО.  Внася: министърът на образованието и науката 6. ПРОЕКТ НА РЕШЕНИЕ ЗА ОДОБРЯВАНЕ РАЗХОДВАНЕТО НА СРЕДСТВА ЗА ИЗГРАЖДАНЕ И РАЗВИТИЕ НА БЕЗЖИЧНИ МРЕЖИ ЗА НУЖДИТЕ НА ДЪР­ЖАВНИТЕ И ОБЩИНСКИТЕ УЧИЛИЩА ЗА 2018 Г.  Внася: министърът на образованието и науката 7. ПРОЕКТ НА РЕШЕНИЕ ЗА ОДОБРЯВАНЕ ПРОЕКТ НА ДОГОВОР МЕЖДУ ПРА­ВИТЕЛСТВОТО НА РЕПУБЛИКА БЪЛГАРИЯ И ОБЩИНА КУКЛЕН ЗА ФИНАН­СИРАНЕ ИЗГРАЖДАНЕТО НА ЕЛЕМЕНТИ НА ОБЩИНСКА ИНФРАСТРУК­ТУРА – ОБЕКТ „ИНФРАСТРУКТУРНО ОСИГУРЯВАНЕ НА ПРОМИШЛЕНО-ТЪРГОВСКА ЗОНА КУКЛЕН, МЕСТНОСТТА „КАПЪСИДА“ – ОБЩИНА КУКЛЕН, ОБЛАСТ ПЛОВДИВ“, ВКЛЮЧВАЩ ПОДОБЕКТ „УЛИЦА 4 – ОТ КМ 0+000 ДО КМ 0+610 (ОТ ОС. Т. 10 ДО ОС. Т. 14); ОБЕКТ „УЛИЧНА КАНАЛИЗАЦИЯ ПО ОБЩИНСКИ ПЪТИЩА В МЕСТНОСТТА „КАПЪСИДА“, ОБЩИНА КУКЛЕН – ЕТАП 3, ВКЛЮЧВАЩ ЧАСТ КАНАЛИЗАЦИЯ ПО ПЪТ 4 – ОТ РШ 7 ДО РШ 10 С ДЪЛЖИНА 253 М, Ф 800 КАНАЛИЗАЦИЯ ПО ПЪТ 4 – ОТ РШ 10 ДО РШ 13 С ДЪЛЖИНА 212 М, Ф 630, КАНАЛИЗАЦИЯ ПО ПЪТ 2 – ОТ РШ 1 ДО РШ 3 С ДЪЛЖИНА 219 М, Ф 800 И ПРОЕКТ НА ДОГОВОР МЕЖДУ ПРАВИТЕЛСТВОТО НА РЕПУБЛИКА БЪЛГАРИЯ И „ОДЕЛО ФАРБА БЪЛГАРИЯ“ ЕООД ЗА ИЗПЪЛ­НЕНИЕ НА ИНВЕСТИЦИОНЕН ПРОЕКТ „АВТОМОБИЛНО ВЪНШНО ОСВЕТ­ЛЕНИЕ И ПЛАСТМАСОВИ КОМПОНЕНТИ ЗА ОСВЕТИТЕЛНИ ПРОДУКТИ“.  Внася: министърът на икономиката 8. ПРОЕКТ НА РЕШЕНИЕ ЗА БЕЗВЪЗМЕЗДНО ПРЕДОСТАВЯНЕ ЗА УПРАВЛЕ­НИЕ НА ЧАСТ ОТ ИМОТ – ПУБЛИЧНА ДЪРЖАВНА СОБСТВЕНОСТ, НА МИ­НИСТЕРСТВОТО НА ПРАВОСЪДИЕТО ЗА НУЖДИТЕ НА ГЛАВНА ДИРЕКЦИЯ „ИЗПЪЛНЕНИЕ НА НАКАЗАНИЯТА“, СЕКТОР „ПРОБАЦИЯ“ – СОФИЙСКА ОБ­ЛАСТ.  Внася: министърът на регионалното развитие и благоустройството 9. ПРОЕКТ НА РЕШЕНИЕ ЗА ОБЯВЯВАНЕ НА ИМОТИ – ПУБЛИЧНА ДЪРЖАВНА СОБСТВЕНОСТ, ЗА ИМОТИ – ЧАСТНА ДЪРЖАВНА СОБСТВЕНОСТ, И ЗА БЕЗ­ВЪЗМЕЗДНОТО ИМ ПРЕХВЪРЛЯНЕ В СОБСТВЕНОСТ НА ОБЩИНА БУРГАС, ОБЛАСТ БУРГАС.  Внася: министърът на регионалното развитие и благоустройството 10. ПРОЕКТ НА РЕШЕНИЕ ЗА ОТНЕМАНЕ ОТ СМЕТНАТА ПАЛАТА НА РЕПУБЛИ­КА БЪЛГАРИЯ ПРАВОТО НА УПРАВЛЕНИЕ ВЪРХУ ЧАСТ ОТ ИМОТ – ПУБ­ЛИЧНА ДЪРЖАВНА СОБСТВЕНОСТ.  Внася: министърът на регионалното развитие и благоустройството 11. ПРОЕКТ НА РЕШЕНИЕ ЗА ОТНЕМАНЕ ОТ МИНИСТЕРСТВОТО НА ЗЕМЕДЕ­ЛИЕТО, ХРАНИТЕ И ГОРИТЕ ПРАВОТО НА УПРАВЛЕНИЕ ВЪРХУ ИМОТ – ПУБЛИЧНА ДЪРЖАВНА СОБСТВЕНОСТ.  Внася: министърът на регионалното развитие и благоустройството 12. ПРОЕКТ НА РЕШЕНИЕ ЗА БЕЗВЪЗМЕЗДНО ПРЕДОСТАВЯНЕ ЗА УПРАВЛЕ­НИЕ НА ИМОТ – ПУБЛИЧНА ДЪРЖАВНА СОБСТВЕНОСТ, НА АГЕНЦИЯТА ПО ГЕОДЕЗИЯ, КАРТОГРАФИЯ И КАДАСТЪР.  Внася: министърът на регионалното развитие и благоустройството 13. ПРОЕКТ НА РЕШЕНИЕ ЗА ПРЕДЛОЖЕНИЕ ДО НАРОДНОТО СЪБРАНИЕ ЗА РАТИФИЦИРАНЕ НА СПОРАЗУМЕНИЕТО ЗА СТРАТЕГИЧЕСКО ПАРТНЬОРСТ­ВО МЕЖДУ ЕВРОПЕЙСКИЯ СЪЮЗ И НЕГОВИТЕ ДЪРЖАВИ ЧЛЕНКИ, ОТ ЕДНА СТРАНА, И КАНАДА, ОТ ДРУГА СТРАНА.  Внася: заместник министър-председателят по правосъдната реформа и министър на външните работи 14. ПРОЕКТ НА РЕШЕНИЕ ЗА УТВЪРЖДАВАНЕ НА МЕМОРАНДУМА ЗА РАЗБИ­РАТЕЛСТВО МЕЖДУ МИНИСТЕРСТВОТО НА КУЛТУРАТА НА РЕПУБЛИКА БЪЛГАРИЯ И МИНИСТЕРСТВОТО НА КУЛТУРНИТЕ ЦЕННОСТИ, КУЛТУРНА­ТА ДЕЙНОСТ И ТУРИЗМА НА ИТАЛИАНСКАТА РЕПУБЛИКА ЗА ПРЕДОТВРА­ТЯВАНЕ НА КРАЖБАТА, НЕЗАКОННИТЕ РАЗКОПКИ И НЕЗАКОННИЯ ВНОС, ИЗНОС И ПРЕХВЪРЛЯНЕ ПРАВОТО НА СОБСТВЕНОСТ НА ДВИЖИМИ КУЛ­ТУРНИ ЦЕННОСТИ, КАКТО И ЗА НАСЪРЧАВАНЕ НА ТЯХНОТО ВРЪЩАНЕ И ВЪЗСТАНОВЯВАНЕ, ПОДПИСАН НА 6 ЮЛИ 2015 Г. В СОФИЯ.  Внася: министърът на културата 15. ПРОЕКТ НА РЕШЕНИЕ ЗА ОДОБРЯВАНЕ ПРОЕКТ НА МЕМОРАНДУМ ЗА РАЗБИРАТЕЛСТВО ОТНОСНО ПРОГРАМА ЗА СТИПЕНДИИ И АКАДЕМИЧЕН ОБМЕН ЗА МЛАДИ БЪЛГАРСКИ УЧЕНИ И ДЕЙНОСТИ НА БЪЛГАРСКАТА НАУЧНА ДИАСПОРА В ОБЛАСТТА НА ХУМАНИТАРНИТЕ И СОЦИАЛНИТЕ НАУКИ, ПОДПОМАГАНА ОТ МИНИСТЕРСТВОТО НА ОБРАЗОВАНИЕТО И НАУКАТА НА РЕПУБЛИКА БЪЛГАРИЯ, ОТ ЕДНА СТРАНА, И ДЪРЖАВНИЯ СЕКРЕТАРИАТ ПО ОБРАЗОВАНИЕ, НАУЧНИ ИЗСЛЕДВАНИЯ И ИНОВАЦИИ НА КОНФЕДЕРАЦИЯ ШВЕЙЦАРИЯ, ОТ ДРУГА СТРАНА, И ИЗПЪЛНЯВАНА ОТ ЦЕНТЪРА ЗА АКАДЕМИЧНИ ИЗСЛЕДВАНИЯ (ЦАИ) В СОФИЯ.  Внася: министърът на образованието и науката 16. ДОКЛАД ЗА ОДОБРЯВАНЕ НА РЕЗУЛТАТИТЕ ОТ УЧАСТИЕТО НА РЕПУБЛИ­КА БЪЛГАРИЯ В ЗАСЕДАНИЕТО НА СЪВЕТ „ОБЩИ ВЪПРОСИ“, ПРОВЕДЕНО НА 18 СЕПТЕМВРИ 2018 Г. В БРЮКСЕЛ.  Внася: заместник министър-председателят по правосъдната реформа и министър на външните работи 17. ДОКЛАД ЗА ОДОБРЯВАНЕ НА РЕЗУЛТАТИТЕ ОТ УЧАСТИЕТО НА РЕПУБЛИ­КА БЪЛГАРИЯ В ЗАСЕДАНИЕТО НА СЪВЕТ „ОБЩИ ВЪПРОСИ“ (ЧЛ. 50), ПРО­ВЕДЕНО НА 18 СЕПТЕМВРИ 2018 Г. В БРЮКСЕЛ.  Внася: заместник министър-председателят по правосъдната реформа и министър на външните работи 18. ДОКЛАД ЗА ОДОБРЯВАНЕ ПРОЕКТ НА РАЗРЕШЕНИЕ ЗА ТЪРСЕНЕ И ПРОУЧ­ВАНЕ НА МЕТАЛНИ ПОЛЕЗНИ ИЗКОПАЕМИ – ПОДЗЕМНИ БОГАТСТВА ПО ЧЛ. 2, АЛ.1, Т. 1 ОТ ЗАКОНА ЗА ПОДЗЕМНИТЕ БОГАТСТВА, В ПЛОЩТА „СВОБОДА“, РАЗПОЛОЖЕНА НА ТЕРИТОРИЯТА НА ОБЩИНИТЕ ПАНАГЮРИ­ЩЕ, ЛЕСИЧЕВО, ПАЗАРДЖИК И СТРЕЛЧА, ОБЛАСТ ПАЗАРДЖИК.  Внася: министърът на енергетиката АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.09", "title": " Вижте какво ще решава МС утре, 10 октомври 2018 г."}
{"url": "https://trud.bg/%d0%b4%d0%be%d0%bc%d0%b0%d1%82%d0%b8%d1%82%d0%b5-%d0%b8-%d1%87%d1%83%d1%88%d0%ba%d0%b8%d1%82%d0%b5-%d1%81-%d1%80%d0%b5%d0%ba%d0%be%d1%80%d0%b4%d0%bd%d0%b0-%d1%86%d0%b5%d0%bd%d0%b0/", "text": "През есента поскъпват с до 10% на седмица Цените на чушките и доматите през тази година нарастват до 5-годишен рекорд. От есента на 2013 г. зеленчуците за салата и лютеница не са се предлагали на толкова високи цени на едро, става ясно от данните на Държавната комисия по стоковите борси и тържищата. На едро през септември и началото на октомври полски и оранжерийни домати, зелен и червен пипер поскъпват с до 10% всяка седмица. Причината за високите цени според търговците се крие в лошото време и обилните валежи, които са довели до слаба реколта, противно на очакванията на производителите. През последната седмица доматите, отгледани в оранжерии, на едро се предлагат срещу 2,45 лв. за килограм, а вносните по 1,74 лв. за кг. И при двата вида зарзават има увеличение на цените през последната седмица с 3-6%. За периода между 1 и 5 октомври зелените чушки се предлагат на едро срещу 1,30 лв. за кг. Червените чушки, които са и предпочитани за зимнина, се търгуват по 1,77 лв/кг, като увеличението спрямо предходната седмица е със 7,9%. През първата седмица на октомври 2013 г. всички тези продукти са се продавали по-евтино, като оранжерийните домати почти са удвоили продажната си цена на едро за петгодишния период. При това цените на едро далеч не са тези, по които гражданите купуват от пазари и магазини. На столичните пазари българските домати вървят по 4,50-6,50 лв. за кг., като в големите вериги могат да се намерят и по-евтини. Заради високата им цена се търсят основно по-евтините вносни домати, обясниха търговци. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com      ", "date": "2018.10.09", "title": " Доматите и чушките с рекордна цена\t\t\t"}
{"url": "https://trud.bg/%d0%b2%d1%8a%d0%bd%d1%88%d0%bd%d0%b8%d1%8f%d1%82-%d0%bc%d0%b8%d0%bd%d0%b8%d1%81%d1%82%d1%8a%d1%80-%d0%bd%d0%b0-%d0%b8%d0%bd%d0%b4%d0%b8%d1%8f-%d0%b5-%d0%be%d0%b1%d0%b2%d0%b8%d0%bd%d0%b5%d0%bd-%d0%b2/", "text": "Индийският министър на външните работи Мобашар Джавед Акбар е обвинен в сексуален тормоз. Няколко жени се оплакаха от Акбар, който е бивш журналист. Според твърденията им той е провеждал интервюта и срещи в хотелски стаи. Журналистката Прия Рамани е една от жените, които разказаха публично за поведението на министъра. В понеделник тя призна с пост в „Туитър”, че неин материал във „Воуг” от 2017 г., озаглавен – „Ще ви пипнем някой ден”, е за Мобашар Джавед Акбар. В статията Рамани описва как по време на интервю за работа Акбар пиел водка и постоянно я молел да седне по-близо до него. „Значителен брой жени имат дори по-лоши истории с този хищник, може би те ще се решат да споделят”, пише Рамани. След интервюто тя все пак е била назначена на работа, но твърди, че никога не се е оставяла да бъде насаме в стая с шефа си. Друга журналистка – Шума Раха, също разказа за подобен случай – отново в хотелска стая. „Цялото преживяване на това да си на интервю за работа, седяща на легло в хотелска стая, последвано от покана за питие същата вечер, беше притеснително и ме накара да се почувствам некомфортно”, зяви Раха. Акбар, който в момента е в Нигерия, все още не е коментирал обвиненията, съобщава „Индия Тудей”. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.09", "title": " Външният министър на Индия е обвинен в сексуален тормоз от няколко жени\t\t\t"}
{"url": "https://trud.bg/%d1%81%d0%b8%d0%b3%d0%bd%d0%b0%d0%bb-%d0%b7%d0%b0-%d0%b7%d0%b0%d0%bc%d1%8a%d1%80%d1%81%d1%8f%d0%b2%d0%b0%d0%bd%d0%b5-%d1%81-%d0%bc%d0%b0%d0%b7%d1%83%d1%82-%d0%bd%d0%b0-%d1%80%d0%b5%d0%ba%d0%b0-%d0%b4/", "text": "В РИОСВ – Монтана в 13,45 ч. от телефон 112 е постъпил сигнал за замърсяване с мазут на река Дунав в района на колодрума на Видин, съобщават от регионалната инспекция. Веднага е уведомена БДДР – Плевен. В телефонен разговор с дежурния служител от „База гранични полицейски кораби – Видин“, е уточнено, че мазутни петна, забелязани в района на Речна гара, са разпокъсани и се размиват. БДДР – Плевен е уведомила Изпълнителна агенция „Морска администрация“ и АЕЦ „Козлодуй”. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.09", "title": " Сигнал за замърсяване с мазут на река Дунав в района на колодрума на Видин"}
{"url": "https://trud.bg/%d1%81%d1%82%d1%80%d0%be%d0%b8%d1%82%d0%b5%d0%bb%d0%bd%d0%b8%d1%8f%d1%82-%d0%bd%d0%b0%d0%b4%d0%b7%d0%be%d1%80-%d0%bd%d0%b0-%d0%b3%d1%80%d0%b0%d1%84%d0%b0-%d1%81%d1%8a%d1%81-100-000/", "text": "Кметът на София призова да спрат спекулациите на политици Кметът на София Йорданка Фандъкова е глобила със 100 000 лв. строителния надзор, който контролира изпълнителя на ремонта на ул. “Граф Игнатиев”. Фандъкова призна, че не е доволна от работата на надзорниците. Тя обяви, че следващата стъпка е прекратяване на договора с тях. “Много спекулации чух през последните дни. Гражданите имат право да се интересуват и дават мнение и то е важно за мен. Спекулации от политически сили не мога да приема. За качеството възложих контрол на контрола, тъй като много се говори за ремонт на ремонта”, коментира Йорданка Фандъкова. Тя обясни, че поканила компетентни представители на Университета по архитектура, строителство и геодезия. Експертите вече са били на обекта и са направили огледи. “Строителният надзор има важни функции и имам забележки към изпълнението на задачите. Искам предварително, гледайки изпълнението да връщат фирмата”, каза кметът на София. “Нека да си кажат аргументите. Общинският съвет ще се произнесе, ще го разгледа. За мен това искане е лицемерно”, посочи още Фандъкова във връзка с предложението на общинските съветници от БСП, Глас народен, “Зелените”, Симеон Славчев, “Нормална държава” и ДСБ за местен референдум за изграждането на инсталация за горене на RDF отпадъци.    ", "date": "2018.10.09", "title": " Строителният надзор на „Графа“ със 100 000 лв. глоба (обзор)\t\t\t"}
{"url": "https://trud.bg/%d0%b8%d0%b7%d1%87%d0%b8%d1%81%d0%bb%d1%8f%d0%b2%d0%b0%d1%82-%d1%86%d0%b5%d0%bd%d0%b8%d1%82%d0%b5-%d0%bd%d0%b0-%d0%b3%d0%b0%d0%b7%d0%b0-%d0%bf%d0%be-%d0%b4%d0%b2%d0%b0-%d0%bd%d0%b0%d1%87%d0%b8%d0%bd/", "text": "“Булгаргаз” ще избира по-изгодната методика за доставките от “Газпром” “Булгаргаз” ще може да изчислява цените на природния газ, който получава като доставки от “Газпром Експорт” по два различни начина. Освен по досегашната формула стойността на горивото ще може да бъде изчислявана и съобразно цената на енергийните газови борси. Тази договорка е постигната при разговорите през миналата седмица между българското енергийно дружество и руската компания. Двете възможности за изчисление на цените на газа ще могат да бъдат комбинирани и в рамките на една доставка. Това обясни изпълнителният директор на “Булгаргаз” Николай Павлов. Цената на природния газ ще може да бъде предоговаряна на всеки 2 години. Всичко това е резултат от антимонополното дело на Европейската комисия срещу “Газпром”, по което руският газов гигант се съгласи да предоговори условията по доставките на гориво. По време на разговорите са договорени и две нови точки, по които газът ще може да достига до България. Павлов подчерта, че е въпрос на анализ по коя от двете формули ще се изчислява занапред цената на газа. В последните години у нас обаче цената за България в никакъв случай не е по-висока от тази за Западна Европа, подчерта изпълнителният директор на “Булгаргаз”. Без парно тази зима могат да останат клиентите на топлофикациите в Бургас, Плевен и Враца, заяви още Павлов. Причината са дългове в общ размер на 15 млн. лв. към “Булгаргаз”. Трите топлофикации не са заплащали гориво от месец юли насам. Ако не се издължат до 19 октомври, доставките към тях ще бъдат прекратени, обясни той. До топлофикациите са изпратени напомнителни писма, те са запознати с проблема и търсят решение, обясни изпълнителният директор на “Булгаргаз”. Павлов допълни, че ако има увеличение на цената на газа от Нова година, то ще бъде минимално и ще бъде под 5%. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com    ", "date": "2018.10.09", "title": " Изчисляват цените на газа по два начина\t\t\t"}
{"url": "https://trud.bg/%d1%84%d1%83%d1%82%d0%b1%d0%be%d0%bb%d0%bd%d0%b0%d1%82%d0%b0-%d0%bb%d0%b5%d0%b3%d0%b5%d0%bd%d0%b4%d0%b0-%d0%b4%d0%b6%d0%be%d0%bd%d0%b8-%d0%b2%d0%b5%d0%bb%d0%b8%d0%bd%d0%be%d0%b2-%d0%b8-%d1%84%d0%b5/", "text": "По повод седмицата на донорството, в понеделник в МОБАЛ „Д-р Стефан Черкезов“ във Велико Търново ще се проведе среща с футболната легенда Джони Велинов, който живее втори живот благодарение на успешна трансплантация на черен дроб. Освен него в болницата ще гостува и фенклубът на ЦСКА. В световният ден на донорството – 13 октомври, началникът на Отделението по анестезиология и интензивно лечение в МОБАЛ „Д-р Стефан Черкезов“, д-р Сибила Маринова ще се срещне с мотористи от най-голямата мото организация у нас – Sofia riders. Събитието ще се проведе във във Военномедицинска академия в София, като в нея ще вземе участие и началникът на Клиниката по коремна хирургия във ВМА, доц. Такоров, който извърши последната чернодробна трансплантация на пациент от донор от Великотърновската болница. Срещата е част продължаващата информационна кампания за донорството, чиято основна идея е хората да  познават ползите от него, както и значимостта му, за да може всеки от нас да направи съзнателен и информиран избор, ако изпадне в ситуация, в която трябва да вземе решение за даряване на органите на свой близък. Координаторите за област Велико Търново д-р Сибила Маринова и д-р Ваня Лъчезарова ще участват и в годишната среща на координаторите по донорство у нас, която ще се проведе на 11 и 12 октомври в Лозен. На нея ще присъства и новият директор на Изпълнителната агенция по трансплантация, д-р Михаил Христов . АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.09", "title": " Футболната легенда Джони Велинов и фенклубът на ЦСКА гостуват в болницата в Търново\t\t\t"}
{"url": "https://trud.bg/%d0%be%d1%81%d1%8a%d0%b4%d0%b8%d1%85%d0%b0-%d0%b1%d0%b8%d0%b7%d0%bd%d0%b5%d1%81%d0%bc%d0%b5%d0%bd-%d1%81-99-%d0%ba%d0%be%d0%bb%d0%b8-%d0%b7%d0%b0-214-000-%d0%bb%d0%b5%d0%b2%d0%b0-%d0%bd%d0%b5%d0%bf/", "text": "Управител на три търговски дружества в Монтана получи присъда от 32 месеца затвор условно и конфискация на регистрираните на негово име десетки автомобили, след като бе доказано, че през последните шест години не е платил на местната община над 200 000 лева данъчни задължения, съобщиха от Апелативна прокуратура – София. Според обвинението на Окръжна прокуратура – Монтана от 27 март 2014 г. до 3 ноември 2014 г. Лъчезар Ц., управляващ търговско дружество, избегнал установяването и плащането на 26 185,50 лева данъчни задължения за 2014 г., което според закона са щети в особено големи размери. В извършеното преди делото разследване полицията установила, че в двумесечен срок от придобиването на превозни средства, регистрирани на името на ръководената от него фирма, Лъчезар Ц. не е подал пред отдела по приходите в Общинска администрация в Монтана изискваните по закон декларации. Това обаче не е единствено прегрешение на търговеца, разкрили пазителите на реда. Като управител и представляващ и други две дружества за времето от 6 август 2014 г. до 7 декември 2015 г. бизнесменът избегнал и плащането на данъчни задължения за 2014 г. и 2015 г. в общ размер 94 831,37 лева. Други 92 868,71 лева пък били дължими от една от фирмите му за 2013 г. и 2014 г. С присъда, постановена от Окръжен съд – Монтана, на подсъдимия е наложено наказание от две години и осем месеца „лишаване от свобода“ с петгодишен изпитателен срок и конфискация на деветдесет и девет автомобила. Той трябва да плати на Община Монтана сумата от 213 885,58 лева обезщетение за имуществени вреди, причинени от извършените от него престъпления, заедно със законната лихва, считано от 31 декември 2015 г. до окончателното й изплащане. Според юристи и криминалисти Лъчезар Ц. е използвал фирмите за фиктивна регистрация у нас на автомобили, които са изнасяни и шофирани от чужденци, най-вече румънци, зад граница. Присъдата е окончателна и не подлежи на обжалване и протест. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.09", "title": " Осъдиха бизнесмен с 99 коли за 214 000 лева неплатени данъци"}
{"url": "https://trud.bg/%d0%b5%d0%ba%d1%81%d0%bf%d0%b5%d1%80%d1%82%d1%8a%d1%82-%d0%bf%d0%be-%d0%bc%d0%b5%d0%b6%d0%b4%d1%83%d0%bd%d0%b0%d1%80%d0%be%d0%b4%d0%bd%d0%b0-%d1%81%d0%b8%d0%b3%d1%83%d1%80%d0%bd%d0%be%d1%81%d1%82-10/", "text": "За новите предизвикателства пред международния ред и как се пренареждат картите в световните отношения с различните събития от последните седмици и месеци; дали избирането на Доналд Тръмп за президент на САЩ обърна баланса на силите по света и каква роля се опитва да играе Русия в Близкия Изток; Референдумът в Македония, Балканите като постоянна арена за борба за влияние между Русия и Запада, и рисковете за България в краткосрочно и дългосрочно измерение във външен план – по тези теми разговаряме с експерта по международна сигурност  .  – Г-н Чуков, пренареждат се картите в международните отношения напоследък във всяко измерение – като че ли се свърши с вежливите години на световната дипломация след края на Студената война? – Светът излезе от годините на еднополярния свят, когато безспорен хегемон бяха САЩ. В този период всички държави по света изглеждаха като мажоретки, подскачащи според желанието на кмета в провинциален американски град. Правеха се опити американското национално законодателство да се прилага брутално във всяка точка по света. Международното право бе грубо изхвърлено от международните отношения. Светът се командваше от Вашингтон. „Дълбоката държава“ в САЩ бе пуснала разклонения, които омотаха целия свят. По време на Студената война поне имаше правила на играта, които днес отсъстват. Тогава бяха „вежливите години на дипломацията“. Но това са отминали времена. Все повече хора разбират, че идването на Тръмп в Белия дом не е случайност. Не е недоразумение. САЩ вече нямат военно-политически и икономически ресурс да бъдат едноличен хегемон в света и да налагат санкции на Русия, Китай, Иран, Турция, Канада, Северна Корея, ЕС… да не пропусна някой? Това е сигурно доказателство, че светът вече е полицентричен. В момента е трогателно да се наблюдават „рожбите“ на американската „дълбока държава“ в управлението и неправителствения сектор в Европа (и у нас), които имат вид на объркани сирачета. Те продължават да си мечтаят за времето, когато на власт във Вашингтон ще се върнат фамилиите Клинтън, Буш или поне Барак Обама. И всичко ще стана „хубаво и комфортно“ както преди. Уви! Това са само мечти на либералните глобалисти, на които не им е писано да се сбъднат. Тези дни наблюдавах изумително телевизионно предаване в една от нашите телевизии. В него двама български бивши министри се правеха на „международни експерти“ и обливаха с помия президентите Тръмп и Путин. А самата телевизия се финансира от наш икономически субект, който си направи и продължава да си прави парите в Русия. Абсолютен сюрреализъм! Какво ли мислят и каква оценка дават руският и американският посланик в София, гледайки този телевизионен „пейзаж“? – Избирането на Доналд Тръмп за президент на САЩ ли беше повратния момент в обръщането на курса в международните отношения? Търговски войни със свои и чужди, изолационизъм… – Както казах по-горе, идването на власт в Белия дом на Тръмп е абсолютно закономерно. В епохата на разцвет на американския хегемонизъм и мощта на „дълбоката държава“ имахме „колективен Запад“. Който във всеки един момент изпълняваше подадената от Вашингтон команда. Сега „колективният Запад“ е в тежка политическа и идейна криза. Бившият глобален хегемон няма ресурс да издържа многобройните си васали и прилича абсолютно на СССР преди неговото разпадане. Време е да преосмислим още веднъж съдържанието на понятията „чужд“ и „свой“. И да си спомним крилата фраза на Чърчил: „Англия няма вечни врагове или вечни приятели, а само вечни интереси“. Това е девизът на днешните глобални и регионални постоянни фактори. Или перифразирано „ако в борбата сме всички заедно, то по стълбичката към гилотината се изкачваме един по един“. Напълно разбирам Тръмп! Той спасява своята страна. Естествено, няма да се грижи за хранениците на Сорос и глобалните либерали по света и у нас, които водят медийна война срещу него. Тръмп прилича на човек, който лети с въздушен балон. Когато балонът започне да пада, то той изхвърля чували с пясък, за да литне отново на високо. И в случая „чувалите“ са НАТО, ЕС, СТО, Трансатлантическото споразумение, Транстихоокеанското споразумение… и други. – Покрай войната в Сирия и цялата серия грешки, които допусна Западът от началото на кризата през 2011 г., Русия сега изпъква като новият „полицай“ на Близкия Изток. В каква посока отива балансът на силите там – със САЩ, Израел и Саудитска Арабия, от една страна, и Русия, Турция и Иран, от другата? – Ще си позволя да не се съглася с Вас, че Русия е „полицай“! В Близкия Изток Русия прилича повече на универсален медиатор. Москва поддържа активен диалог с всички участници в близкоизточния конфликт. Руснаците преговарят с всички страни. Изключение правят само джихадистите терористи, които Москва легитимно унищожава на сирийска територия. Да припомня, че в Сирия легитимно присъстват само руснаци и иранци. Те са поканени официално от Дамаск. Останалите се намират там в грубо нарушение на международното право, на което би трябвало да се позоваваме. Няма никаква резолюция на Съвета за сигурност на ООН, която да легитимира присъствието на „международни коалиции“ и разни „приятели на Сирия“, които заседаваха преди време в Правец. По-скоро в Близкия Изток наблюдаваме следната картина: когато хилъристите нанесат удар върху Тръмп, се активизира „дълбоката държава“ и се заформя кризисна близкоизточна ситуация. При засилване на позициите на американския президент имаме обратния процес. Обстановката се успокоява. Очевидно, че ситуацията в Близкия Изток е функция на баланса на силите между тръмписти и хилъристи във Вашингтон. Вероятно мъглата ще се разсее след изборите през ноември в САЩ. Бъдещето на Близкия Изток зависи в голяма степен от баланса на силите между тръмписти и хилъристи в Конгреса и Сената. – Кампанията около референдума в Македония бе оценена от мнозина западни наблюдатели като пореден сблъсък между Запада и Русия за влияние на Балканите. Вие смятате ли така? Резултатите и ниската активност могат ли да се смятат за показател? Какви са рисковете за региона в краткосрочна и дългосрочна перспектива? – На Балканите от векове има и ще има сблъсък за влияние между Запада, Русия и ислямския фактор. Руснаците винаги са имали интереси на нашия полуостров. Няма смисъл да се коментират резултатите от допитването в Македония. При 36% стигнали до урните, очевидно, става дума за провал на референдума. Обаче всеки си тълкува цифрите в зависимост от неговите интереси. Важна подробност. И управляващи, и опозиция в Македония са за влизане на страната в ЕС и НАТО. Но смазващо мнозинство от македонците са против смяната на името на страната. Наблюдава се едно диференциране на интересите на отделните глобални и регионални фактори на Балканите. Има активизиране на британския фактор на нашия полуостров. Германците също имат свои собствени виждания на Балканите, които се разминават с англосаксонските. Турция от своя страна засили своята външна политика по нашите земи и има своя специфика като ползва „мюсюлманския фактор“. Тирана в лицето на премиера Еди Рама не остава по-назад, като търси ролята на, меко казано, „координатор“ на албанците на полуострова. Това няма как да не предизвиква тревоги предвид размахването в последно време на призрака на Велика Албания. Смущава и изказаната позиция отвъд океана, че там не възразяват за корекции на балканските граници. По-ясно казано, последните събития в Македония и на Балканите могат да се оценят като победа за американската дипломация и поражение за руската дипломация. – Толкова крайно? – Прави впечатление, че Москва започна да преосмисля по-енергично своята политика на Балканите. На руско експертно ниво се отправят обвинения към Александър Вучич, че играе двойна игра с Кремъл по отношение на Косово и злоупотребява със „славянската солидарност“. Има версии, че последният скандал между Тачи и сръбския президент е предварително договорен и е изкуствено предизвикан. Сърбите нямат автономия в Косово и посещението на Тачи на язовира „Газивода“ не би трябвало да предизвиква такъв голям шум. Просто косовският президент провери реакцията на Белград, Москва и НАТО. Получи отговор и на трите въпроса. Би трябвало да не е недоволен. Интересно е да се отбележи, че Тачи отиде да се разхожда с косовски спецназ около язовира незабавно след закритата му среща с Тръмп в ООН. За съжаление, границите на Балканите продължават да са нестабилни. Обезпокоително е участието на някои български сайтове, които работят за нагнетяване на напрежение между София и Белград. Елегантно се използват за тази цел моменти от историята в региона. Обезпокоително е, че тези раздухвани изкуствено стари конфликти се употребяват като „елементи“ на геостратегията на външен фактор. – Европейският съюз също преживява смутни времена – продължаващият с години вече възход на популистите, задаващият се зад завоя Брекзит и предстоящите избори за Европейски парламент, какви са вашите очаквания? – Да, „колективният Запад“ преживява много тежка криза. Във Вашингтон продължава битката между хилъристи и тръмписти. Тези дни се разигра епизодът с назначаването на Брет Кавано за съдия във Върховния съд на САЩ. Той е кандидатура на Тръмп и демократите, за да спрат назначението му, „откриха“ в неговата биография „опит за изнасилване“ преди… 37 години. Даже „жертвата“ си призна, че не е изнасилена, но „имало обстановка, която предразполагала към изнасилване“. Типичните в последно време обвинения в стил „highly likely“. В Париж също има сериозна криза, но за нея не се говори много. Налице са перипетии на Макрон с неговия бивш вътрешен министър Жерар Коломб, който постави под съмнение авторитета на френския президент. Рейтингът на френския държавен глава падна под този на карикатурния Франсоа Оланд. – В Германия позициите на канцлера Меркел пред партньорите в управлението също не са толкова стабилни? – Повече знаем за проблемите в Берлин и залязването на политическата кариера на Меркел. На вътрешни избори в парламентарната фракция на CDU/CSU поражение претърпя Фолкер Каудер. Той бе най-важното „колелце“ във властовата машина на Меркел. Каудер ръководеше фракцията цели 13 години. Това бе най-мощният удар по политическия авторитет на Меркел. Тя бе отслабена по всички фронтове. Публична тайна е, че ЕС се ръководи от Меркел. При отслабен германски канцлер имаме слаб Евросъюз, в който се засилват центробежните сили. ЕС започва да прилича на силно разтръскана бутилка с шампанско, на която предстои тапата да изхвърчи с гръм. Битката за места в Европарламента ще се води между либералните глобалисти и патриотите консерватори или традиционалисти. Естествено, либералите глобалисти наричат патриотите консерватори „популисти“, „авторитаристи“, „недемократи“, „фашисти“, „крайнодесни“ и др. Но това е медийна битка, в която няма придържане към истината, а само обвинения и лепене на етикети. Аз лично смятам, че либерал-глобализмът е последното убежище на тоталитаризма. В действителност финансовият транснационален капитал погреба либералните глобалисти, които обаче го защитават със зъби и нокти. Благодарение на финансовия капитал бе унищожена западната средна класа. Или, ако перифразираме: „финансовият капитал е гробокопач на глобалния либерализъм“. – Къде застава България в цялата тази мозайка според вас? Какви са опасностите и възможните полезни ходове за страната ни в този променлив международен ред? – Новините пристигат в България с огромно закъснение, като в далечна провинция. Промените в света се осъзнават доста късно. В нашата страна по медиите все още безусловно властват либералните глобалисти. Продължават да се лансират постановки от 90-те на миналия век, които имаха тежест в еднополярния свят. Външният ни министър продължава да играе ролята на външнополитическо „караоке“, на което песните са му спуснати от „дълбоката държава“ във Вашингтон, която пък, както знаем, работи срещу американския президент. Това е трагедията на сегашните управляващи в София. Управлението на страната ни е наситено с хора, които мислят и действат в парадигмата на либералния глобализъм. Това е фатално за България. Защото само една стружка, попаднала в буталото, е в състояние да блокира целия двигател. А стружките са много. Либералните глобалисти в момента блокират движението на страната ни напред. Нашият гост  Боян Чуков е роден на 25 юли 1952 г. в София. Завършва специалност „Радио и телевизия“ във ВМЕИ (понастоящем ТУ-София). Работил е за външното разузнаване на НРБ. Бивш секретар е на Съвета по национална сигурност към Министерския съвет между 2008 и 2009 г. Автор е на над 500 публикации, посветени на темата международна сигурност. Владее руски, английски, френски, испански и гръцки език.                                      ", "date": "2018.10.09", "title": " Експертът по международна сигурност Боян Чуков пред „Труд“: Либералните глобалисти блокират България да върви напред\t\t\t"}
{"url": "https://trud.bg/%d0%b2%d0%b0%d1%80%d1%82%d0%be%d0%bb%d0%be%d0%bc%d0%b5%d0%b9-%d1%80%d1%83%d1%88%d0%b8-%d0%bf%d1%80%d0%b0%d0%b2%d0%be%d1%81%d0%bb%d0%b0%d0%b2%d0%b8%d0%b5%d1%82%d0%be-%d0%b8%d1%81%d0%ba%d0%b0-%d0%b4/", "text": "Враговете на Русия отлично съзнават, че православието я крепи дори в най-тежки времена Гръцкият епископ Клавритски и Егалийски от Еладската православна църква упрекна Константинополския патриарх Вартоломей, че е престанал да бъде гарант за църковно единство и греши като смята да даде автокефалия (самовъзглавяемост) на Украинската църква. „На вратите ни тропа нов църковен разкол…, положението в църквата става извънредно трагично“, казва той. А в западните области на Украйна фашизоиди вече разбиват храмове на каноничната Украинска православна църква, бият вярващите, прогонват свещениците.Десетки са подобните случаи. През 1989 г. американският политолог и държавен служител Збигнев Бжежински написа: „След падането на комунизма на Изток единственият наш враг остана Православието“. Хитлер е искал във всяко руско село да има свое вярване. Войната срещу Руската православна църква (РПЦ), водена от векове от католическа и протестантска Европа, пламна с нова сила. Този път операцията е под предводителството на САЩ и както често е било преди, отново на съпределната украинска територия и с прякото съдействие на уж православния Вартоломей. Константинополският патриарх има малко общо както с православните народи, така и с традиционното православие. Турски гражданин, офицер от турската армия е той. Обучаван в католически центрове на икуменизъм, т. е. на прикрито подчинение на православието на Ватикана, което според него е бъдещето на цялото християнство. Този Бартоломео за католиците проповядва глобалистките си възгледи, изповядва главните либерални евроатлантически ценности. Почти всички белези на еретик и разколник, предвид сегашното му поведение. Либерализмът е лют враг въобще на християнството, исторически факт. В наши дни либерализацията на католицизма го направи безпомощен пред ислямската напаст в Европа. В Турция Вартоломей има много малко паство,мнозинството енориаши са в Канада и САЩ. Затова е празно от реално съдържание названието му „Вселенски“, отживелица е. Няма я Византия, няма го Вторият Рим, византийското духовно наследство е поето от Третия Рим – Русия. Патриархът в Истанбул е „пръв между равни“, право да дава самовъзглавяемост има Всеправославен събор. Вартоломей няма това право, но си го присвоява, едновременно притискан и окуражаван от Вашингтон. Англо-американският център води световна война за запазване на хегемонията си – хибридна, студена, икономическа, идеологическа, информационна – който както иска да си я нарича. Срещу другата част на света, а главен прицел на настъплението отново е Русия поради огромния й потенциал за съпротива. През 1448 г. по заповед на княз Василий II митрополитът на Русия е избран от събор на руските архиреи, а не е посочен от Констаниполския патриарх. Оттогава е независимостта на РПЦ, наследница на православната църква на Киевска Рус. Която пък е създадена от български свещеници в края на IX в. Патриарх Кирил през март т. г. призна, че без БПЦ нямаше да я има и Руската. Иначе нямаше да служат и говорят на нашия език, а на гръцки. Отдавна е време РПЦ да вади документи за българския си произход, има ги много в руски държавни и манастирски хранилища. натам и към други православни страни са изнесени огромни масиви с архиви след завладяването на България от османците, много са запазени. През април т. г. президентът на Украйна Петро Порошенко отправя официално Обръщение към Константинополския патриарх да предостави томос (отрязък, част, том, в случая тържествен църковен указ) за автокефалия на Украинската православна църква. Обръщението е подкрепено от Върховната Рада – парламента, както и от йерарсите на две от трите тамошни православни църкви. Синодът в Истанбул започва процедура в тази посока, изглежда иде реч за създаването на нова Украинска църква, на алтернативно православие. Вартоломей побърза да назначи „в рамките на процедурата“ за свои екзарси в Киев двама архиепископи, съответно от САЩ и Канада. Представителят на Държавния департамент на САЩ Сам Браунбек даде знак, че подкрепя „усилията на украинското правителство и духовенство по защитата и прокарването на религиозните свободи“. Дъщерната на Московската патриаршия украинска църква обаче има в страната много по-голямо паство и то върху повече територия. Неизбежно ще започнат сблъсъци на верска основа, там и без тях пламти гражданска война. Това е тактическата цел на тази операция. В услуга на стратегическата– да се провокира Москва към пряка военна агресия в Украйна, която задача четири години марионетките в Киев не успяват да изпълнят. За Вашингтон и Лондон в хибридната война срещу Русия такова развитие е извънредно нужно. Идват освен това президентски избори, рейтингът на Порошенко е драматично нисък, доста рисковано е тази власт да се окаже заменена от откровени фашисти. Според първия президент на Украйна Кравчук, страната е в системна и всестранна криза. Враговете на Русия отлично съзнават, че православието я крепи дори в най-тежки времена. Александър III завещава на сина си Николай II да „пази РПЦ, тя неведнъж е спасявала Русия“. Дори при червения терор на Троцки и Ленин, организирали бясно изтребване на свещеници и дивашко повсеместно рушене на храмове и манастири. Сталин обаче, имайки семинаристко образование, отлично е разбирал вредата от такава политика за държавата. Още през 1923 г. разпорежда да се спре тази практика, тъй като сред народа „преследването само укрепва религиозните убеждения“. На 3 юли 1941 г. в обръщението си към народа след нападението на Германия той използва приетото в православието обръщение „братя и сестри“. През зимата над обкръжената Москва самолет прави обиколка с чудотворната Тихвинска икона на Божата майка. Още в първите дни на контранастъплението Тихвин е освободен. През 1942 г. с иконата на Казанската Богородица така е обиколен Сталинград, по-късно и обсадения Ленинград. В периода 1944-1948 г. са отворени стотици храмове, почти всички свещеници са освободени от лагерите. Било е време Синодът в Истанбул да е под съветско влияние. През март 1945 г. хилядолетната БПЦ получава томос с подписа на патриарх Вениамин I за отмяна на схизмата от 1872 г. Днес Вартоломей се кланя другаде, напира да го признаят за православен папа, а не да е „пръв между равни“, както е досега. Тук очевидно не скланят, затова през 2015 г. в София се държа безобразно, накърни самовъзглавяемостта на БПЦ, като нарече патриарха ни епископ. Сърдит, очевидно, че първата официална визита на Неофит през 2013 г.не беше в Истанбул, а в Москва. Посещението на Вартоломей не беше по покана на нашия Свети синод, без такава той въобще не трябваше да идва. Докараха го група активисти на чуждо влияние и производителят на архонти скандалният архимандрит Дионисий. За да го награждава с орден епичният безхаберник Плевнелиев и да си шушне с него „на четири очи“.Подобни хорица през 1992 г. предизвикаха разкол в БПЦ, биха свещеници, превземаха храмове, десет синода искаха да има. БПЦ се справи с опасността, вярваме, че в този критичен за православието период ще намери точното поведение. Добре поне, че премиерът Борисов преди три години прояви здрав разум и не прие обидилия църквата ни Истанбулски „папа“. Изтрил от съзнанието си думите на Свети Йоан Златоуст, че „Най-гибелно от всичко е да разделиш Църквата, дори мъченическа кръв не може да измие този грях“. И подтикващите го към гибелния грях не са отчели думите на президента си Тръмп в ООН, че „Отхвърляме идеологията на глобализма… САЩ няма да казват на другите страни как да работят, да живеят и на кого да се покланят“. Война е. Крайно опасна за православието и за България.                                                  ", "date": "2018.10.09", "title": " Вартоломей руши православието, иска да е папа\t\t\t"}
{"url": "https://trud.bg/%d0%b7%d0%b0%d0%b4%d1%8a%d1%80%d0%b6%d0%b0%d0%bd-%d0%b5-%d0%b7%d0%b0%d0%bf%d0%be%d0%b4%d0%be%d0%b7%d1%80%d1%8f%d0%bd-%d0%b7%d0%b0-%d1%83%d0%b1%d0%b8%d0%b9%d1%81%d1%82%d0%b2%d0%be%d1%82%d0%be-%d0%bd/", "text": "Полицията залови предполагаемия убиец на шефката на телевизия ТВН Виктория Маринова, научи „Труд“. Става дума за мъж, живеел в близките къщи край мястото, където бе намерено тялото на жената. Тя бе открита в събота следобяд обезобразена от побой, душена, изнасилена и обрана. Според непотвърдена информация на БНР задържаният е румънски гражданин, има и молдовски паспорт. Главният прокурор Сотир Цацаров е командировал трима прокурори от Върховната касационна прокуратура в Русе за оказване на помощ при разследването на убийството на Виктория Маринова. От МВР и Прокуратурата засега отказаха коментар. Очаква се по-късно през деня разследващите да дадат информация. Очаквайте подробности.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2018.10.09", "title": " Задържан е заподозрян за убийството на Виктория Маринова\t\t\t"}
{"url": "https://trud.bg/%d0%b7%d0%b0%d1%89%d0%be-%d0%bc%d1%8a%d0%bb%d1%87%d0%b8%d1%82%d0%b5-%d0%ba%d0%be%d0%bc%d0%b8%d1%81%d0%b0%d1%80-%d0%b3%d0%b0%d0%b1%d1%80%d0%b8%d0%b5%d0%bb/", "text": "Няма убита журналистка в България. Убито е младо красиво момиче, което никога в живота си не се е занимавало с журналистика, камо ли с разследваща. Бог да прости. А на всички онези, които правят от трагедията политически капитал, господ да не прощава. Няма смисъл да ги изброявам. Само ще попитам защо мълчи българският еврокомисар Мария Иванова Неделчева, по мъж Габриел. Преди известно време тя започна борба с фалшивите новини. Минаха месец-два и тя се отказа от фалшивите новини, за да се посвети на борбата с дезинформацията. Е сега, когато след трагедията край Дунава, фекални дезинформационни потоци от оборите на Сорос в България заливат европейските институции и медии, защо мълчите госпожо Габриел? С коя точно дезинформация ще се борите?", "date": "2018.10.09", "title": " Защо мълчите, комисар Габриел?"}
{"url": "https://trud.bg/92-%d0%b3%d0%be%d0%b4%d0%b8%d1%88%d0%bd%d0%b0-%d0%be%d1%81%d1%82%d0%b0%d0%b2%d0%b8%d0%bb%d0%b0-%d0%bd%d0%b0-%d0%bf%d0%b5%d0%b9%d0%ba%d0%b0-%d0%b7%d0%b0-%d1%82%d0%b5%d0%bb%d0%b5%d1%84%d0%be%d0%bd%d0%bd/", "text": "Спестявани години 11 000 лв. накамарила в торба и оставила в помощ уж на полицаите 92-годишна жена от град Попово, която се оказа поредната жертва на телефонните измамници. Мошениците попаднали на жената на случаен принцип, звънейки на произволни номера в града. Към 11 часа в понеделник жената била стресирана, че след малко започва полицейска операция на улицата й, убедили я да помогне уж на силите на реда. Тя събирала каквото има у дома и го оставила на пейката пред къщата им. Малко след това се прибрал мъжът й и тя му казала да не се шляе из двора, че ще има стрелба. Възрастният човек се усетил и двамата се обадили на дъщеря си, която пък звъннала на полицията. Съпрузите спестявали от години парите от пенсиите си, като за сметките им за консумативи и храна се грижела дъщеря им. Тя дори не подозирала каква сума са събрали възрастните хора, които кътали всеки лев, ужасени от страшни болести и черни дни. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com    ", "date": "2018.10.09", "title": " 92-годишна оставила на пейка за телефонни измамници 11 000 лв."}
{"url": "https://trud.bg/%d0%b8%d0%b7%d0%b7%d0%b5%d1%85%d0%b0-%d1%80%d0%b8%d0%bc%d1%81%d0%ba%d0%b8-%d0%bc%d0%be%d0%bd%d0%b5%d1%82%d0%b8-%d0%b8-%d0%bf%d1%80%d0%b5%d0%b4%d0%bc%d0%b5%d1%82%d0%b8-%d0%be%d1%82-%d1%81%d1%8a%d0%b1/", "text": "Събирач на трюфели, натъкнал се на антични предмети и опитал да ги продаде в интернет, е разследван в Търговище. 28-годишният Г.С. от село Надарево открил 18 монети, пръстен, 4 апликации за колан, с част от фибула, но не ги предал на съответните власти. Младият мъж решил да изтъргува находките си и така попаднал в полезрението на полицията. При претърсване в дома му били намерени предметите, които ще бъдат предадени за експертиза, за да се установи видът и произходът им. Мъжът ги е предал с протокол, след като му обяснили какво нарушение извършва. Той обяснил, че се натъкнал на бронзовите предмети, които на пръв поглед били от римско време, в гората между две съседни села. Не можел да посочи къде точно ги е намерил, докато обикалял да търси трюфели. Според археолози в този район имало могили, но към момента не можело да се каже дали предметите са изровени от там. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.09", "title": " Иззеха римски монети и предмети от събирач на трюфели"}
{"url": "https://trud.bg/%d1%81%d0%b5%d0%b2%d0%b5%d1%80%d0%bd%d0%be%d0%ba%d0%be%d1%80%d0%b5%d0%b9%d1%81%d0%ba%d0%b8%d1%8f%d1%82-%d0%bb%d0%b8%d0%b4%d0%b5%d1%80-%d0%ba%d0%b8%d0%bc-%d1%87%d0%b5%d0%bd-%d1%83%d0%bd-%d0%ba%d0%b0/", "text": "Севернокорейският лидер Ким Чен-ун кани папа Франциск в Пхенян, съобщи президентството на Южна Корея, цитирано от  . Южнокорейският президент Мун Дже-ин ще предаде поканата, когато се срещне с Франциск по време на визита в Европа следващата седмица, каза негов говорител. Той уточни, че на срещата им миналия месец Ким е казал на Мун, че иска да покани папата в Пхенян. „Президентът Мун ще посети Ватикана на 17 и 18 октомври, за да потвърди благословията си и подкрепата за мир и стабилност на Корейския полуостров“, каза говорителят на пресконференция. Северна Корея и Ватикана нямат официални дипломатически отношения, припомня Ройтерс. Севернокорейската конституция гарантира свободата на религията, стига да не подкопава държавата, но освен шепа контролирани от държавата места за молитви, не се позволява открита религиозна дейност. Това е първата покана на севернокорейски лидер към папа от 2000 г. Тогава Ким Чен-ир покани Йоан Павел Втори, но той така и не посети Северна Корея. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.09", "title": " Севернокорейският лидер Ким Чен Ун кани папа Франциск в Пхенян"}
{"url": "https://trud.bg/%d0%bd%d0%b0%d0%b4%d0%b7%d0%b8%d1%80%d0%b0%d1%82%d0%b5%d0%bb-%d0%b2-%d0%b7%d0%b0%d1%82%d0%b2%d0%be%d1%80%d0%b0-%d0%bf%d0%be%d0%b2%d0%b0%d0%bb%d0%b8-%d0%b3%d1%80%d0%b0%d0%bc%d0%b0%d0%b4%d0%b5%d0%bd/", "text": "Ловец от берковското село Замфирово гръмна голям глиган в последния ловен излет. Слуката е трета поред в този сезон за местната дружинка, но е сред рекордните досега в региона. Четата стрелци излезли на лов за диви прасета в почивните дни, и малко след като кучетата хукнали из гората грамадно диво прасе минало край една от пусиите. Ловецът, забелязал едрия нерез, съобщил на застаналия наблизо Пламен Ерофимов и той се върнал назад, където умореният от кучешкото преследване глиган дишал тежко сред храстите. „Изчаках неподвижен прасето да се раздвижи, за да го видя ясно и стрелях. Повалих го с няколко изстрела на полуавтомата!”, разказа стрелецът. Четирима здрави мъже едва извлекли мощния нерез от гъсталаците. Според опитни авджии падналият глиган е над 180 кг. „Това е най-голямото диво прасе, което отстрелвам досега! ”, заяви Ерофимов, който има 9 години ловен стаж и 6 повалени диви прасета. 40-годишният мъж работи като надзирател в софийския затвор, но често гостува в родното си село, където членува в ловната дружинка. „Дружинката ни е от най-големите и задружните в региона. Имаме 62 членове, редовно храним и охраняваме дивеча и имаме добър запас от диви свине, сърни и птици!”, каза шефът на ловците Боян Иванов. Преди година замфировските ловци пуснали в района си зайци внос от Словения, които се кръстосали с местните и увеличили популацията. А тази есен разселили и над 100 фазана. Отстрелът на диви свине в областта върви успешно, досега няма открити положителни проби за африканска чума, заявиха от ловните сдружения. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.09", "title": " Надзирател в затвора повали грамаден глиган в Берковско"}
{"url": "https://trud.bg/%d1%80%d0%b5%d0%b2%d0%b8%d0%b7%d0%b8%d1%8f-%d0%bd%d0%b0-%d0%b0%d0%b4%d0%bc%d0%b8%d0%bd%d0%b8%d1%81%d1%82%d1%80%d0%b0%d1%82%d0%b8%d0%b2%d0%bd%d0%b8%d1%82%d0%b5-%d1%81%d0%b3%d1%80%d0%b0%d0%b4%d0%b8/", "text": "Осем европейски върховни одитни институции (ВОИ), включително и българската Сметна палата, извършиха кооперативен одит за енергийната ефективност на сградите в публичния сектор. Одитът е в рамките на  Работната група за одит на околната среда към Европейската организация за върховни одитни институции. (EUROSAI WGEA). Установено е, че усилията за изпълнение на водещата роля на публичния сектор в областта на енергийната ефективност на сградите – основно изискване на Директивата за енергийна ефективност (ДЕЕ) – трябва да бъдат по-големи и по-систематични, се посочва в обобщен доклад. В кооперативния одит на енергийната ефективност на сградите в публичния сектор участваха Върховните одитни институции на регион Фландрия в Белгия, България, Естония, Унгария, Латвия, Литва, Португалия и Словакия.  Целта на одита е да се определи до каква степен страните участнички са изпълнили съответните изисквания на Директивата за енергийните характеристики на сградите в Европейския съюз и Директивата за енергийна ефективност. Сградите представляват приблизително 40% от потреблението на енергия и 36% от емисиите на въглероден диоксид в Европейския съюз (ЕС). Докато приблизително една трета от сградния фонд на ЕС е на повече от 50 години, само 0,4 – 1,2% се ремонтират всяка година. Публичните или обитавани сгради представляват около 10-12% от площта на сградния фонд на ЕС. Поради това в тази област се очаква да има значителен потенциал за спестяване на енергия. Общественият сектор може да бъде водещ в усилията за повишаване на степента на обновяване, като даде приоритет на енергийната ефективност в собствените си сгради и по този начин насърчи създаването на необходимото ноу-хау по отношение на новите технологии и методите на изграждане. Одитираните държави най-добре се справят в транспонирането на конкретните цели на директивите в националното законодателство. Например повечето държави са въвели целта за обновяване или енергоспестяване от 3% за сградите на публичния сектор, необходимите финансови инструменти, както и установените изисквания за сградите с почти нулева енергия, както и сградите на публичния сектор да разполагат със сертификати за енергийни характеристики. Също така са разработени системите за мониторинг и контрол. Въпреки това, изпълнението остава предизвикателство. При детайлното проучване на изпълнението на целите, изискванията и системите, националните одити установиха, че финансирането е предимно несъгласувано и че ефективността на системата за финансова подкрепа не е била анализирана във всички държави, освен в една. И само една страна може да докладва, че средствата, изразходвани за изпълнение на целта от 3%, се наблюдават. Въпреки че целта от 3% и срокът за сгради с почти нулева енергия са определени в националното законодателство, в някои страни липсва правилно планиране и отчитане на постигането на целите. Освен това системите за мониторинг и контрол имат тенденция да не изпълняват своята цел. Националните одити установяват, че проверката на качеството и правилното поставяне на сертификатите за енергийни характеристики са били редки и в някои случаи проверките не са били извършени на практика. Въпреки че държавите се стремят да използват опциите, изброени в ДЕЕ, като избират по-тесни дефиниции и по-малки цели за реновиране и спестяване на централни правителствени сгради, повече от половината от участващите държави все още се борят да постигнат целта от 3%. Върховните одитни институции считат, че това се дължи главно на липсата на планиране или лошото изпълнение на съществуващите планове. Неадекватното финансиране и лошото качество на данните за ремонти или спестена енергия също бяха посочени от участващите ВОИ. В своите национални одитни доклади, участващите ВОИ препоръчват да се извърши систематично и подобрено планиране, както и да се изготвят подробни стратегии за повишаване на енергийната ефективност на сградите от публичния сектор. ВОИ също така заявяват, че прилагането на програми за енергийна ефективност може да бъде по-ефикасно и ефективно. Освен това участващите ВОИ отбелязват, че дейностите по наблюдение и контрол следва да бъдат по-систематични. Резултатите от тях трябва да бъдат анализирани и да бъдат предприети мерки за отстраняване на всякакви недостатъци. Друг важен въпрос, който проверяващите ВОИ повдигат, е необходимостта от по-добро финансиране на мерките за енергийна ефективност. Това включва повече информация относно възможностите за финансиране, както и по-голяма амбиция при разработването на мерки. В рамките на кооперативния одит българската Сметна палата извърши одит на изпълнението „Енергийна ефективност на сградите, притежавани и ползвани от органите на централната и местната власт “ за периода от 01.01.2014 г. до 31.12.2016 г. Основният извод от одита  е, че българските власти са предприели стъпки за постигане на заложените цели за подобряване на енергийните характеристики на сградите-държавна собственост, използвани от държавната администрация, но са необходими допълнителни усилия за преодоляване на констатираните слабости. Местните органи определят целите си по отношение на енергийната ефективност съобразно собствените си приоритети, които в повечето случаи не са свързани с административните сгради. Българската Сметна палата е дала 8 препоръки за отстраняването на слабостите към министрите на енергетиката и на регионалното развитие и изпълнителния директор на Агенцията за устойчиво енергийно развитие. . АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.09", "title": " Ревизия на административните сгради представи Сметната палата"}
{"url": "https://trud.bg/%d0%b1%d0%bb%d0%b8%d0%b7%d0%ba%d0%b8-%d0%b8-%d0%ba%d0%be%d0%bb%d0%b5%d0%b3%d0%b8-%d0%bd%d0%b0-%d0%b2%d0%b8%d0%ba%d1%82%d0%be%d1%80%d0%b8%d1%8f-%d0%bc%d0%b0%d1%80%d0%b8%d0%bd%d0%be%d0%b2%d0%b0-%d1%83/", "text": "От името на семейството на Виктория и на нейните колеги Ви умоляваме да имате още малко търпение. Вярваме, че полицията е на финалната права да разкрие извършителя. Това призоваха на сайта на телевизия  . Молим Ви, не прибягвайте до никакви крайни мерки!!! Така няма да помогнем, а напротив. Ще има време за гняв! Просто нека не е днес! Във връзка с анонсирания в социалните мрежи протест с блокиране на движението в района на Дунав мост тази вечер в 19 часа, заявяваме, че сме категорично против подобни действия! Едва ли и Виктория би желала подобно нещо! Във връзка с разследването на убийството на Виктория Маринова, ОДМВР – Русе обявява телефон за сигнали от граждани. Хората, които разполагат с информация, касаеща извършеното тежко криминално престъпление могат да позвънят на телефон: 0889 562407. От   съобщиха, че мястото, където беше открито тялото на Виктория, е отново отцепено. Така беше осуетено планираното претърсване от близките на убитата, които не са доволни от действията на разследващите. Четвърти ден продължава издирването на убиеца на телевизионната водеща. Досега няма заподозрян. От 18:15 ч. тази вечер започва крос в памет на Виктория – по пътя, който тя обичайно е изминавала. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.09", "title": " Близки и колеги на Виктория Маринова: Умоляваме да имате още малко търпение\t\t\t"}
{"url": "https://trud.bg/%d0%b8%d0%b7%d0%b7%d0%b5%d1%85%d0%b0-%d1%87%d0%b0%d0%b9-%d0%b7%d0%b0-%d0%bf%d1%83%d1%88%d0%b5%d0%bd%d0%b5-%d0%be%d1%82-%d0%bc%d0%be%d0%bc%d0%b8%d1%87%d0%b5/", "text": "Шуменски криминалисти откриха 10 грама чай за пушене в квартирата на 16-годишна ученичка в Шумен. Намерени са и шест угарки от саморъчно свити цигари. Проверката била извършена около 9,30 часа в понеделник в жилище на ул. “Димчо Дебелянов“ след получен сигнал от наблюдателни съквартаци. По това време в жилището били и познати на ученичката – момиче на 17 г. и 26-годишният К.К. от град Каспичан. Домакинята сама обяснила, че дрогата е чай за пушене, но предстои да бъде лабораторно изследвана. Тримата са разпитани в полицейското управление в Шумен и са освободени. Образувано е досъдебно производство, съобщават от полицията. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.09", "title": " Иззеха чай за пушене от момиче"}
{"url": "https://trud.bg/%d1%84%d0%b0%d0%bd%d0%b4%d1%8a%d0%ba%d0%be%d0%b2%d0%b0-%d0%b2%d1%8a%d0%b7%d0%bb%d0%be%d0%b6%d0%b8-%d0%ba%d0%be%d0%bd%d1%82%d1%80%d0%be%d0%bb-%d0%bd%d0%b0-%d0%ba%d0%be%d0%bd%d1%82%d1%80%d0%be/", "text": "Столичният кмет Йорданка Фандъкова възложи „контрол на контрола” по отношение на материалите и качеството на изпълнение на ремонта на столичната улица „Граф Игнатиев”, предаде  . След седмица мълчание тя говори за проблемните ремонти в столицата, предизвикали критиките на граждани и политическа опозиция. За осъществяването на контрола са поканени компетентни представители на Университета по архитектура, строителство и геодезия. Екипът вече е бил на обекта и е направил първите огледи. „Ще разчитам на тях както по отношение на допълнителни анализи на материалите в лабораторията на УАСГ, така и по отношение на начина на изпълнение”, каза Фандъкова. Тя допълни, че има сериозни бележки по отношение на изпълнението на задачите на строителния надзор. „Вече ги санкционирах със 100 000 лв. Това е първата и последна санкция, защото следващата стъпка е прекратяване на договора”, предупреди тя. „Много спекулации чух през последните дни. Гражданите имат правото да се интересуват и да дават своето мнение, то е важно за мен, но спекулации от политически сили и техни привърженици не мога да приема, когато става въпрос за неверни твърдения”, подчерта кметът на София. „Мога да приема всичко, но не мога да приема спекулациите и обвиненията в корупция. Тези, които познават и мен и работата ми, много добре знаят, че през целия си живот не съм взела една стотинка под формата на корупция”, категорична беше Фандъкова. Тя увери, че е безкомпромисна за качеството и ще продължава да е така. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.09", "title": " Фандъкова възложи „контрол на контрола” за ремонта на „Граф Игнатиев”\t\t\t"}
{"url": "https://trud.bg/%d1%80%d0%b0%d0%b7%d1%81%d0%bb%d0%b5%d0%b4%d0%b2%d0%b0%d1%82-%d0%bd%d0%b5%d0%bf%d1%8a%d0%bb%d0%bd%d0%be%d0%bb%d0%b5%d1%82%d0%b5%d0%bd-%d0%b7%d0%b0-%d0%b8%d0%b7%d0%bd%d0%b0%d1%81%d0%b8%d0%bb%d0%b2/", "text": "14-годишен от Търговищко е разследван за брутално нападение на възрастното семейство, при което 88-годишна жена била изнасилена, а 83-годишният й мъж вързан, за да не пречи на престъпника. Насилието е станало в средата на миналата седмица, но не е огласено. Пострадалата жена се оплакала, че били нападнати с мъжа й посред нощ в сряда срещу четвъртък. Дядото бил вързан с въже, като неканеният гост омотал краката му и метнал над очите му юрган, за да не вижда какво става. Бабата била удряна по главата, а устата й била запушена. Старците били силно дезориентирани и в шок от преживения ужас. Бил е взет обаче биологичен материал, който ще бъде изследван. Според запознати за насилието са били привикани за разпити няколко мъже от селото, където е станало престъплението, както и от околните, докато се стигнало до непълнолетния. От полицията и прокуратурата все още се въздържат от даване на информация. Очаква се случаят да бъде поверен на следствието. Това лято 19-годишен беше задържан за повторно изнасилване на 77-годишна жена в района и се оказа, че той вече е съден за същото престъпление преди 2 години, когато бил непълнолетен. Тогава пак нападнал същата жертва в дома й. Второто изнасилване е станало в изпитателния срок на присъдата му. В зверската статистика на тези престъпления в региона е и 15-годишен, който пребил, изнасилил и убил 74-годишна жена с тежка деменция край поповско село. Това стана през пролетта на 2015 г., но момчето беше разкрито месеци по-късно след опит за блудство с дете инвалид на улицата. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.09", "title": " Разследват непълнолетен за изнасилване на 88-годишна жена\t\t\t"}
{"url": "https://trud.bg/%d1%81%d0%b5%d0%bc-%d0%be%d0%b4%d0%be%d0%b1%d1%80%d0%b8-%d1%80%d0%b5%d0%b3%d0%b8%d1%81%d1%82%d1%80%d0%b0%d1%86%d0%b8%d1%8f%d1%82%d0%b0-%d0%bd%d0%b0-%d1%82%d0%b5%d0%bb%d0%b5%d0%b2%d0%b8%d0%b7%d0%b8/", "text": "На днешното си заседание Съветът за електронни медии одобри регистрацията на Българска свободна телевизия, съобщиха от пресслужбата на БСП. Припомняме, че документите бяха   в края на миналия месец. Днешното решение на СЕМ, което е взето с гласа на четирима „за“ и един „против“, влиза в сила след 14 дни, ако през този период не бъде обжалвано във ВАС. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2018.10.09", "title": " СЕМ одобри регистрацията на телевизията на БСП"}
{"url": "https://trud.bg/%d0%bf%d0%be%d0%bb%d0%b8%d1%86%d0%b8%d1%8f%d1%82%d0%b0-%d0%bf%d1%80%d0%be%d0%b2%d0%b5%d1%80%d1%8f%d0%b2%d0%b0-%d0%b0%d0%bb%d0%b8%d0%b1%d0%b8%d1%82%d0%be-%d0%bd%d0%b0-%d1%83%d0%ba%d1%80%d0%b0%d0%b8/", "text": "„Има задържан, чието алиби се проверява в момента“, обяви директорът на русенската полиция старши комисар Теодор Атанасов по повод новата информация за убийството на Виктория Маринова. Изявлението бе кратко и направено малко след 14:00 часа. Според Атанасов задържаният е румънски гражданин от украински произход. Комисарят подчерта, че този човек засега не се води заподозрян, а задържан до приключване на проверката. И добави, че продължават оперативно-издирвателните и процесуално-следствените действия за откриването на убиеца.  полицията задържа чужденеца, който засега не се води заподозрян в убийството на тв водещата от телевизия ТВН. Той обитавал района на къщите в близост до мястото, където бе намерено тялото на жената. То бе открито в събота следобед обезобразено от побой. Маринова е била душена, изнасилена и обрана. Главният прокурор Сотир Цацаров е командировал трима прокурори от Върховната касационна прокуратура в Русе за оказване на помощ при разследването на убийството на Виктория Маринова. Очаква се по-късно през деня разследващите да дадат още информация.    ", "date": "2018.10.09", "title": " Полицията проверява алибито на украинец с румънски паспорт заради убийството на Виктория Маринова"}
{"url": "https://trud.bg/%d1%84%d0%b8%d0%bb%d0%bc-%d0%b7%d0%b0-%d0%bd%d0%b5%d1%80%d0%b0%d0%b2%d0%b5%d0%bd%d1%81%d1%82%d0%b2%d0%be%d1%82%d0%be-%d1%81%d0%bd%d0%b8%d0%bc%d0%b0%d1%82-%d1%83%d1%87%d0%b5%d0%bd%d0%b8%d1%86%d0%b8/", "text": "От началото на октомври Берковица прилича на филмово студио. Младежи с камери кръстосват предбалканския град и снимат улици, сгради и разговори с хора. Инициативата е част от европейски проект, по който ученици от града под връх Ком заедно със свои връстници от още четири държави, подготвят филм за неравенството, съобщиха от общинската управа. Филмът е свързан с вкоренените в част от хората у нас и по света предразсъдъците за мъжки и женски професии. През лятото учениците от филмовия клуб в Първо училище в Берковица подготвили сценарий за видео творбата си. В подготовката и заснемането вече се включват родители, учители, институции и граждани. За декор се използват градският стадион, полицията, общината, сградите на училища и честни домове. Кадрите, заснети в Берковица, ще станат част от по-голям филм, като останалите кратки филми ще са на ученици от Италия, Испания, Полша и Турция. Петима участници от клуба заедно с двама преподаватели от екипа заминават в средата на този месец за Полша, където ще има обучение по видеомонтаж. Петте кратки филма трябва да са готови през март, след което ученическите екипи ще съберат творбите си в едно цяло в Италия. Готовият филм ще бъде разпространен в петте държави и цяла Европа. Финансирането на идеята и реализацията на проекта „Споделяне на европейски ценности чрез национални филми” се осъществява от програма „Еразъм +“ . АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.09", "title": " Филм за неравенството снимат ученици от Берковица"}
{"url": "https://trud.bg/%d0%b6%d0%b5%d1%80%d1%82%d0%b2%d0%b8%d1%82%d0%b5-%d0%bd%d0%b0-%d0%b7%d0%b5%d0%bc%d0%b5%d1%82%d1%80%d0%b5%d1%81%d0%b5%d0%bd%d0%b8%d0%b5%d1%82%d0%be-%d0%b8-%d1%86%d1%83%d0%bd%d0%b0%d0%bc%d0%b8%d1%82/", "text": "Броят на жертвите на   на индонезийския остров Сулавеси надхвърли 2000, предаде Асошиейтед прес, като се позова на властите. Службата за справяне с бедствия заяви, че загиналите при земетресението и последвалите вълни цунами на 28 септември са станали 2010.  Властите се подготвят да спрат издирването на хиляди жертви, които вероятно са затрупани в най-тежко пострадалите райони. Те обаче няма да забранят на жителите да продължат да търсят своите близки под руините. Според службата за справяне с бедствия усилията за изваждане на тела, много от които погребани под кал и развалини, няма да продължат заради трудния терен и напредналото състояние на разлагане, което прави тленните останки неразпознаваеми и може да предизвика разпространение на зарази. В четвъртък ще има молитви, с които ще се отбележи краят на издирването в кварталите Петобо, Балароа и Джоно Оге в град Палу, където земетресението причини свлачища, погълнали къщи и погребали обитателите им. Службата за справяне с бедствия каза, че не може да потвърди неофициалните оценки, според които 5000 души са в неизвестност в Балароа и Петобо АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.09", "title": " Жертвите на земетресението и цунамито в Индонезия надхвърлиха 2000"}
{"url": "https://trud.bg/%d1%81%d1%8a%d0%b4%d1%8a%d1%82-%d0%be%d1%81%d1%82%d0%b0%d0%b2%d0%b8-%d0%b2-%d0%b0%d1%80%d0%b5%d1%81%d1%82%d0%b0-%d1%82%d1%8a%d1%81%d1%82%d0%b0-%d0%bd%d0%b0%d0%bc%d1%83%d1%88%d0%ba%d0%b0%d0%bb-%d1%84/", "text": "Тъстът,  е действал при самоотбрана. Това стана ясно на заседание на Варненския окръжен съд, пред когото 55-годишният Мартин Паскалев се яви със следи от побой. Миналата събота той готвел у дома, когато в къщата пристигнал 36-годишният Стефан. Той живеел на семейни начала с дъщерята на Мартин, имали и две деца, но се разделили. Стефан смятал, че тъстът е причина за разлъката. Нахвърлил се върху него с ритници и юмруци. В опит да се защити, Мартин наръгал Стефан с кухненския нож. Ударът бил един, но се оказал фатален. Раненият Стефан побягнал към здравния пункт, където издъхнал. Бившият му тъст пък отишъл в полицията и се предал. Пред съда защитата на Мартин изтъкна, че е действал в условията на неизбежна самоотбрана. Той има 96% инвалидност – сляп е с едното око и не може да мърда едната си ръка, посочи адвокатът му. Въпреки това магистратите оставиха зад решетките обвинения в убийство мъж, тъй като е обвинен в  тежко престъпление и то е извършено в   изпитателния срок на предходна присъда за вещно укривателство. Назначени експертизи ще установят дали Мартин Паскалев действително е инвалид и какви са травмите му от атаката на жертвата. Резултатите се чакат до седмица, като арестантът може да обжалва мярката си пред Апелативния съд във Варна. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.09", "title": " Съдът остави в ареста тъста, намушкал фатално бившия си зет"}
{"url": "https://trud.bg/%d1%80%d0%b5%d0%ba%d0%be%d1%80%d0%b4-%d0%b0%d1%82%d0%bb%d0%b5%d1%82%d0%b8-%d0%be%d1%82-48-%d1%81%d1%82%d1%80%d0%b0%d0%bd%d0%b8-%d0%b8%d0%b4%d0%b2%d0%b0%d1%82-%d0%b2-%d1%81%d0%be%d1%84%d0%b8%d1%8f/", "text": "Първият рекорд в 35-то издание на Софийския маратон вече е факт, още преди старта на надпреварата в неделя. У нас пристигат състезатели от 48 държави, а досега от най-много страни са бягали през миналата година – 43.  На класическата дистанция от 42,195 км ще се включат над 550 атлети, като елитните състезатели при мъжете са 12 – от Руанда, Етиопия, Мароко и Кения. Двама от тях имат впечатляващо време под 2,12 часа – етиопецът Доди Гемеда (2:09,42) и мароканецът с италиански паспорт Ахмет Насер, който е и временен лидер. При жените 6 са класните бегачки, сред тях е и фаворитката за джакпота от 20 000 лв. Рут Матебо (Кения).  “Имаме желание да каним най-добрите състезатели, но обиколката от 10,550 км, по което стартират и всички останали участници в състезанието, е крайно недостатъчна и елитните атлети не могат да си направят времената – обяви директорът на маратона Даниел Дуков. – Вероятно трасето ще бъде променено от следващата година.“  На старт ще излязат над 4000 бегачи, които ще премерят сили в още 3 дистанции – 10 км, 21 км и масов старт на 3 км.  По време на надпреварата ще бъдат определени и държавните шампиони на маратон, както и отличен най-добрият софиянец. „Наградният фонд е 60 000 лв., но джакпотът от 20 000 лева, а ще има и още бонуси, като общо ще бъдат раздадени 90 000 лева“, поясни Анатоли Илиев от „София 2018 – европейска столица на спорта“, един от организаторите на надпреварата. –––––––– От 6 часа до 16 часа в неделя ще бъдат затворени улиците за движение, по които ще мине Софийският маратон. Стартът и финалът са от националния стадион „Васил Левски“. Трасето обхваща булевардите „Евлогий Георгиев“, „Партиарх Евтимий“, „Витоша“, „България“ „Петко Ю. Тодоров“, „Арсеналски“, „Черни връх“, „Драган Цанков“ (виж схемата). Отново надпреварата ще бъде с благотворителна цел, като вече са събрани 2500 лв., които ще бъдат дарени на природен парк „Витоша“. „По трасето ще помагат и стотици доброволци“, уточни Елин Герджиков, председател на Столичния общински съвет. А Добромир Карамаринов, президент на БФ Лека атлетика, призова жителите и гостите на столицата да излязат и да аплодират стартиралите в маратона.", "date": "2018.10.09", "title": " Рекорд! Атлети от  48 страни идват в София"}
{"url": "https://trud.bg/%d1%81%d0%bf%d0%be%d1%80%d0%b5%d0%b4-88-%d0%be%d1%82-%d1%80%d0%be%d0%b4%d0%b8%d1%82%d0%b5%d0%bb%d0%b8%d1%82%d0%b5-%d1%88%d0%b0%d0%bc%d0%b0%d1%80%d0%be%d1%81%d0%b2%d0%b0%d0%bd%d0%b5%d1%82%d0%be-%d0%bd/", "text": "88% от родителите осъзнават, че шамарите са неефективно възпитателно средство, но голяма част от тях продължават да ги прилагат. Това показват данните от национално представително проучване, проведено от Агенция „Ноема“ по поръчка на Национална мрежа за децата в цялата страна, което включва както родители, така и млади хора, бъдещи родители и деца. Изследването представя и сравнителна информация с данните от проучване, проведено преди 5 г. от агенция ЕСТАТ. Използването на телесни наказания намалява през последните 5 г. Въпреки това около 2/3 от родителите някога са прилагали телесни наказания и други травмиращи практики като пространствена изолация, ненамеса при опасност от нараняване, причиняване на дискомфорт чрез стоене в неудобна поза или подлютяване. Делът на родителите, които системно прилагат подобни практики, е около 1/4. Участниците в изследването споделят, че прибягват до тези средства в момент на афект, безсилие и когато се страхуват, че ще загубят контрол над негативното поведение на детето си. Около 30% от родителите споменават гняв и обида като причини за прилагане на телесно наказание. 3/4 от децата, преживели телесни наказания, споделят, че това им е причинило болка. Най-честите емоции, които децата споделят, са на страх и тъга. Все повече родители осъзнават вредните последици и съответно, оценяват негативно прилагането на телесни наказания и други травмиращи практики. Нагласите по отношение на телесното наказание се променят към по-умерени и по-малко противоречиви, но остават в голяма степен консервативни. Тревожен е фактът, че „твърдите“ привърженици на телесното наказание остават константен дял от настоящите и бъдещи родители. Респондентите възприемат като по-травмиращи и по-срамни „възпитателните“ методи, причиняващи емоционални щети на децата – обиди, постоянно крещене, омаловажаване и подценяване. Това, заедно с обществената неприемливост, е една от причините подобни практики да се прилагат по-често вкъщи, отколкото на обществени места. Институционалната среда също не се справя добре с премахването на телесни и сходни наказания. Изследването потвърждава, че в училищата и детските градини подобни практики са също често разпространени: 41% от родителите споделят, че децата им са потърпевши от вербално насилие; 22% – свидетелстват за телесно наказание като удар или причиняване на болка, а 14% – за практики на игнориране. Проучването показва, че има срив в доверието към държавата, гарантираща правата на децата. Делът на родителите и младите хора, които биха се обадили на тел. 112 при малтретирано дете, е намалял съответно с 22 и с 30 пункта. Държавните институции не се разпознават като подпомагащи родителите в осъществяването на позитивно възпитание. В същото време обаче се наблюдава стремеж към повишаване на обществената отговорност – намалели са отрицателните нагласи към намесата на странични наблюдатели и съобщаването в случай на насилие към дете. Докато през 2013 г. 80% от хората са смятали, че намесата в семейните разправии на други хора води само до неприятности, то през 2018 г. делът им е спаднал на 56%. Проучването установява още чувствително повишаване на нивото на тревожност сред родителите и младежите през последните 5 години. Ако пред 2013 г. хората, които са оценявали своето населено място като „най-безопасно“ или „по-скоро безопасно за деца“ са били около половината от респондентите, днес те са около 40%. Преди 5 г. агресията е отсъствала от списъка на най-сериозните рискове за децата в България. Днес родителите я поставят на първо място по опасност, заедно с разпространението и злоупотребата с вещества като алкохол, цигари, наркотици, както и лошата приятелска среда. Тези комбинирани фактори водят до тенденция детето и възпитанието все повече да се свързват с напрежение и стрес, отколкото с щастие и удовлетворение. Причината за това са все по-големите изисквания към родителите как да осъществяват възпитанието, на фона на все по-голямата им самотност в това предизвикателство. Ако по времето, когато днешните родители са били деца, възпитанието се е възприемало като отговорност на цялото общество, днес то се определя като задача единствено и изцяло на родителите. В големите градове тези тенденции се усещат по-ясно, поради по-напрегнатия ритъм на живот и относително по-малката помощ, която получават родителите. Повишената тревожност за децата и по-голямата отговорност на родителите води към стремеж към по-голям контрол върху детето във всички основни аспекти на неговия живот. Общуването с децата се превръща във все по-голяма ценност, но и все по-остро се усеща нейният дефицит. В сравнение с данните от 2013 г. видимо намалява времето, което родителите прекарват с децата си. То заема най-малка част от родителското време за децата – около 14-15%. Напрегнатото ежедневие, дефицитът на време и неадекватна помощ са предпоставки за неразбиране на причините за нежелано поведение на децата, а оттам – и за неадекватна родителска реакция спрямо това поведение. Около 67% от родителите съобщават за системни проблеми със своите деца, а 89% споделят, че са имали някога проблем. В същото време, едва 30% от родителите са търсили информация във връзка с проблем с дете. Едва 5-6% могат да посочат име на конкретна организация или институция в помощ на децата. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2018.10.09", "title": " Според 88% от родителите шамаросването на децата е неефективно\t\t\t"}
{"url": "https://trud.bg/%d0%b7%d0%b0%d1%81%d1%82%d1%80%d0%b5%d0%bb%d1%8f%d1%85%d0%b0-17-%d0%b3%d0%be%d0%b4%d0%b8%d1%88%d0%bd%d0%be-%d0%bc%d0%be%d0%bc%d1%87%d0%b5-%d0%ba%d1%80%d0%b0%d0%b9-%d0%bc%d0%be%d0%bd%d1%82%d0%b0%d0%bd/", "text": "Младеж от ромската махала на Монтана „Огоста” е бил убит днес в местност край областния град. Районът е отцепен от полиция, криминалисти извършват оглед на мястото на престъплението и издирват стрелеца.  Сигналът за убийството е постъпил в полицията към 12.34 часа днес. станало около час след обед в гората край старо летище в местността „Пъстренеца”. 17-годишният Г. М. Б. от ромския квартал „Огоста” заедно с 58-годишният си дядо и каруца, теглена от кон, пристигнал в местността „Младата ливада” край старото летище до областния град. Двамата смятали да косят трева. Внезапно се разнесли  три изстрела и единият от тях улучил момчето в главата. След сигнал  на мястото пристигнали група служители на МВР и медици, но момчето вече било мъртво. Според  запознати местността, в която е извършено убийството, е частна собственост. Полицията издирва собственика на парцела и търси в околността свидетели на престъплението. Служители на жандармерията със следово куче претърсват района. Шефът на Районното управление на полицията в  Монтана Бисер Йончев потвърди  за убийството, но отказа подробности. „Все още се работи на терен. Използваме всички сили и възможности за бързото разкриване на престъплението!”, каза той. В следобеда стана ясно, че за стрелбата има заподозрян, с който полицията работи. Преди десетина години във вилната зона на Монтана неизвестен стрелец простреля смъртоносно ром, който брал орехи от запустели дворове. Разследването на случая продължи дълго, но убиецът не бе разкрит. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com    ", "date": "2018.10.09", "title": " Застреляха 17-годишно момче край Монтана"}
{"url": "https://trud.bg/%d0%bd%d0%b0%d0%b4-200-%d1%82%d0%b0%d0%bd%d1%86%d1%8c%d0%be%d1%80%d0%b8-%d1%81%d0%b5-%d1%81%d1%8a%d1%81%d1%82%d0%b5%d0%b7%d0%b0%d0%b2%d0%b0%d1%82-%d0%b2-%d0%b0%d1%80%d0%b5%d0%bd%d0%b0-%d1%88%d1%83/", "text": "Шумен е домакин на XVIII Републикански открит турнир по спортни танци. Над 200 таланти ще се състезават за Купа „Шумен“, под патронажа на кмета Любомир Христов. Събитието е в неделя в новата зала „Арена Шумен“. На подиума ще се изявят двойки и танцови формации от клубове в София, Плевен, Троян, Бургас, Варна, Русе, съобщи Румена Андреева, директор на Младежкия дом, който е традиционен организатор на надпреварата. От Шумен ще участва лицензираният клуб „Фея данс“. Танцьорите са разделени в четири възрастови групи, като първата е до 7 години. Според Андреева се увеличават начинаещите участници, а намалява броят на двойките в групата на напредналите и това е тенденция от последните години. Жури с председател президента на Българската федерация по спортни танци Иван Деспотов ще оценява състезателите. Турнирът е важен за участниците, защото класирането ще им донесе бонус точки. За публиката е предвидена и томбола с награди, която ще се тегли по номерата на закупените билети. Цената им е 4 лв. за възрастни и 2 лв. за ученици, и ще важат за целия ден на турнира. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.09", "title": " Над 200 танцьори се състезават в Арена Шумен"}
{"url": "https://trud.bg/%d0%be%d1%84%d0%b8%d1%86%d0%b8%d0%b0%d0%bb%d0%bd%d0%be-%d0%b0%d1%83%d1%82%d1%83%d0%be%d1%80%d0%b8-%d0%b2%d0%be%d0%b4%d0%b8-%d0%bb%d1%83%d0%b4%d0%be%d0%b3%d0%be%d1%80%d0%b5%d1%86-%d1%81%d1%80/", "text": "Треньорска рокада съпътства „Лудогорец“ в паузата на първенството. „Орлите“ обявиха раздяла с Пауло Аутуори само часове, след като в Южна Америка разкриха, че „Атлетико Насионал“ иска бразилския специалист. От Разград реакцията бе мълниеносна.  „Ръководството на ПФК „Лудогорец“ взе решение да удовлетвори молбата на старши треньора Пауло Аутори договорът му с клуба да бъде прекратен по взаимно съгласие. Мотивите на бразилския специалист са лични“, се казва в част от съобщението на „зелените“. А статистиката на южноамериканеца като треньор на българския шампион е десет победи, четири равенства и четири поражения във всички турнири. Успя да спечели Суперкупата на България след 1:0 над „Славия“.  Аутуори все пак остава начело на „орлите“ до мача с „Левски“ от 12-ия кръг на Първа лига. Такава е уговорката между двете страни. Веднага след това той ще се прибере в родината си, а мястото му ще бъде заето от Антони Здравков, досегашния помощник на отбора. Дебютът на Сухия ще бъде срещу АЕК (Ларнака) в Лига Европа. През годините Здравков е бил начело на „Чавдар“ (Бяла Слатина), „Калиакра“, „Ботев“ (Враца), „Левски“ и младежкия национален отбор на България. Изненадващо от Разград си тръгва и спортният директор Методи Томанов след решение на Управителния съвет. Досегашният шеф на „зелените“ работи в клуба от 2011 година. Тепърва ръководството ще обяви името на неговия заместник.", "date": "2018.10.09", "title": " Официално: Аутуори води „Лудогорец“ срещу „Левски“, след това си тръгва"}
{"url": "https://trud.bg/%d1%8e%d0%bd%d0%b0%d0%b9%d1%82%d0%b5%d0%b4-%d0%bf%d0%bb%d0%b0%d1%82%d0%b8%d0%bb-570-000-%d0%b5%d0%b2%d1%80%d0%be-%d0%bd%d0%b0-%d1%85%d0%be%d1%82%d0%b5%d0%bb-%d0%b7%d0%b0%d1%80%d0%b0/", "text": "Трети сезон в „Манчестър Юнайтед“ треньорът Жозе Моуриньо не желае да се премести в жилище или имение, а нощува в хотел. За 825 дни ръководството е платило 570 000 евро на „Лоури“, а Специалния отказва всякаква възможност да му бъде наето друго жилище. Моу има имение в Лондон, където живеят съпругата и децата му. При всяка възможност треньорът пътува до столицата, за да ги види. В „Лоури“ Моуриньо живее в апартамент „Ривърсайд“, който струва по 690 евро на вечер. В същото време Футболната асоциация започна разследване срещу треньора. След победата на „Манчестър Юнайтед“ с 3:2 над „Нюкасъл“ в събота, Моуриньо изстреля на португалски ругатни в посока телевизионна камера край терена. Така по всичко личи, че „червените дяволи“ ще бъдат без мениджъра си на пейката, когато гостуват на бившия му тим „Челси“ в кръга след паузата за националните отбори. В Англия пишат, че „Юнайтед“ ще освободи поне десет футболисти, ако реши да гласува доверие Моуриньо да изпълни договора си, който е до края на следващия сезон. Това ще е условие №1 на треньора.", "date": "2018.10.09", "title": " “Юнайтед“ платил 570 000 евро на хотел заради Моуриньо"}
{"url": "https://trud.bg/%d1%84%d0%b0%d0%bd%d0%b4%d1%8a%d0%ba%d0%be%d0%b2%d0%b0-%d0%b8%d1%81%d0%ba%d0%b0%d0%bd%d0%b5%d1%82%d0%be-%d0%b7%d0%b0-%d1%80%d0%b5%d1%84%d0%b5%d1%80%d0%b5%d0%bd%d0%b4%d1%83%d0%bc-%d0%b7%d0%b0-%d0%b8/", "text": "Нека да си кажат аргументите. Общинският съвет ще се произнесе, ще го разгледа. За мен това искане е лицемерно. Това каза пред журналисти кметът на София Йорданка Фандъкова по повод предложението на общинските съветници от БСП, Глас народен, „Зелените“, Симеон Славчев, Нормална държава и ДСБ за местен референдум във връзка с изграждането на инсталация за горене на RDF отпадъци. Попитана има ли смисъл от референдум, ако решението за заем за изграждането на инсталация за горене на RDF отпадъци е взето, кметът коментира: „Смятам, че няма смисъл. Всеки има право да смята различно“. „Това искане в този момент има съвсем други цели, които изобщо не са свързани с това дали да се вземе заем, дали да се построи инсталация“, заяви Йорданка Фандъкова. Тя даде пример с Виена, където е изградена такава инсталация, до която се разхождат майки с колички, както и с Копенхаген, където инсталацията е изградена недалече от Кралския дворец. „Това са тежки внушения. Разбирам и виждам, че в последните седмици започна кампанията и атаката да се обезсмисля и принизява всяко нещо, което сме направили за града. Защо-защото се работи“, подчерта столичният кмет. „Градът е жив организъм. В него трябва да се работи постоянно. В града постоянно се правят ремонти, нещо се чупи и се поправя“, коментира Йорданка Фандъкова.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2018.10.09", "title": " Фандъкова: Искането за референдум за изграждане на инсталация за горене на отпадъци е лицемерно"}
{"url": "https://trud.bg/%d1%81-76-%d1%81%d0%ba%d0%be%d1%87%d0%b8%d1%85%d0%b0-%d0%bd%d0%b0%d1%80%d1%83%d1%88%d0%b8%d1%82%d0%b5%d0%bb%d0%b8%d1%82%d0%b5-%d0%bf%d0%be-%d1%81%d0%ba%d0%be%d1%80%d0%be%d1%81%d1%82-%d0%b2-%d1%88/", "text": "През първите девет месеца на годината в Шуменско са установени 16 734 нарушения на скоростта от шофьори. За същото време на миналата година изловените водачи с превишение са били 9 514, съобщават от ОДМВР. Ръстът с 76% най-вероятно се дължи и на използваната нова прецизна камера. 19 от тежките произшествия в Шуменско тази година са възникнали поради несъобразена с пътните условия скорост. От началото на годината в Шуменско са станали 533 пътни произшествия. 66 от тях са тежки. Загинали са 10 души и са ранени 68 участници в движението. През същия период на 2017 г. катастрофите са били 501, загиналите 13, ранените – 64. В Шуменска област има малко над 1132 километра пътна мрежа, от която автомагистрала – 37,220 километра, републикански пътища от първи клас 188,4 километра, републикански пътища от втори клас – 77,5 километра, републикански пътища от трети клас – 302,9 километра и общински пътища – 520,6 километра. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.09", "title": " С 76% скочиха нарушителите по скорост в Шуменско"}
{"url": "https://trud.bg/%d0%b8-%d1%88%d0%b5%d1%84-%d1%81%d0%b8-%d1%82%d1%80%d1%8a%d0%b3%d0%bd%d0%b0-%d0%be%d1%82-%d0%bb%d1%83%d0%b4%d0%be%d0%b3%d0%be%d1%80%d0%b5%d1%86/", "text": "Дългогодишният спортен директор на ПФК „Лудогорец“ Методи Томанов беше освободен от поста с решение на Управителния съвет на Клуба. Очаква се в близките дни ръководството на ПФК „Лудогорец“ да направи структурни и организационни промени и да обяви кой ще заеме овакантената позиция. Управителният съвет на Клуба благодари на Томанов за всеотдайната работа през годините. Той е с основна заслуга за селекцията в „Лудогорец“ от средата на 2011 година и има съществен принос за успехите на Клуба в българското първенство и на европейската сцена. ПФК „Лудогорец“ желае лични и професионални успехи на Методи Томанов в бъдещите му дейности.", "date": "2018.10.09", "title": " И шеф си тръгна от „Лудогорец“"}
{"url": "https://trud.bg/%d1%81%d1%82%d1%80%d0%be%d0%b8%d1%82%d0%b5%d0%bb%d1%81%d1%82%d0%b2%d0%be%d1%82%d0%be-%d0%bd%d0%b0-%d1%81%d1%82%d1%80%d1%83%d0%bc%d0%b0-%d1%89%d0%b5-%d0%bf%d1%80%d0%be%d0%b4%d1%8a%d0%bb%d0%b6%d0%b8/", "text": "Строежът на лот 3.1 на автомагистрала „Струма“ продължава, след 6-месечно спиране заради археологически разкопки. Това стана ясно на среща в Благоевград между министъра на културата Боил Банов, шефа на АПИ инж. Светослав Глосов, кмета Атанас Камбитов, областния управител Бисер Михайлов и инициативния комитет за запазване на разкопките.  На 5 май строежът край с. Покровник беше спрян в отсечка около 1,9 км, по разпореждане на премиера Бойко Борисов. На място тогава той видя откритите римска гробница, баня и черква от 3-6 век. Разпореди експертна комисия да каже дали да се местят намерените обекти или да се мести трасето на аутобана. „Водихме конструктивен диалог и стигнахме до решение да продължи строежът на „Струма“ по сегашното трасе. Разкритите гробница и църква ще бъдат преместени от трасето на магистралата, на около 20 метра встрани. Римската вила с баня остават на място. Районът ще се обособи като археологически парк на открито“, каза министър Боил Банов. В сряда МК ще връчи на АПИ заповед за стартиране на проект по съхранение и социализиране на трите важни обекта. Експерти от Националния институт за недвижимо културно наследство започват проучване и на околния терен, защото е възможно там също да има интересни обекти и разкопките да продължат. Намереното досега ще се оформи като туристическа атракция с два входа, един от който ще е откъм магистралата, за да могат пътуващите да спират и разглеждат древното селище. „Кметът Камбитов много мъжки защитаваше интересите на града за съхранение на обекта. Ще има финансиране за социализирането му от МК и МРРБ“, допълни министър Банов. Кметът допълни, че ще се търсят средства и по оперативни програми, както и от Фонда на фондовете, който заработи преди дни. Идеята е на разкопките да има паркинг, инфоцентър, заведения и др. съпътстващи търговски обекти за туристите. „АПИ има идейна разработка къде да се преместят и консервират гробницата и черквата. Поели сме ангажимент това да стане в сервитута на магистралата. Тези 6 месеца, които загубихме през лятото, ще се наваксат от строителите, но няма да е лесно“, обясни шефът на АПИ инж. Светослав Глосов. Представителят на инициативния комитет, който настояваше за съхранение на археологиято, Лазар Андреев обясни, че е доволен от решението. „Надявам се в най-скоро време, напролет да видим готов археологическия парк, да идват туристи, да печелят хотелиери, ресторантьори, да бъде включен в програмите на туроператорите. Изместването на двата обекта с 20 метра ни устройва. Ще бъде направено от компетентни хора“, допълни Андреев. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.09", "title": " Строителството на „Струма“ ще продължи без промяна на трасето\t\t\t"}
{"url": "https://trud.bg/%d0%b8%d0%bc%d0%bf%d0%b5%d1%80%d0%b8%d1%8f%d1%82%d0%b0-%d0%bd%d0%b0-%d1%80%d0%be%d0%bd%d0%b0%d0%bb%d0%b4%d0%be/", "text": "Кристиано Роналдо е един от най-богатите спортисти в историята. На 33 години състоянието му се изчислява на около 400 млн. евро. Според изследване на американското списание „Форбс“ годишно Кристиано печели по 94 милиона. Около 53 от тях идват само от заплати и премии (от времето в „Реал“), а останалите са от спонсорските договори.  Днес Роналдо е притиснат до стената. По света излизат жени, които се оплакват, че са изнасилени от актуалния кавалер на „Златната топка“. Логично нападателят отрича. Но тепърва прокуратурата в Лас Вегас ще разглежда най-сериозното обвинения от бившата хостеса и днешна учителка Катрин Магойра. И все пак – Кристиано е на първо място футболист. И спечели парите си благодарение на фантастичните умения с топката.  Когато бе на 18, Роналдо подписа с „Манчестър Юнайтед“, най-богатия английски клуб. Под зоркото око на сър Алекс Фъргюсън португалецът взривяваше „Олд Трафорд“ и премина през 2009-а за 94 милиона евро в „Реал“. Досега е фиксирал близо 700 гола в кариерата си, а краката му са застраховани за 125 милиона.  Спонсори плащат огромни суми за всяко съобщение, което Роналдо публикува в профилите си в социалните мрежи. Те са четени от около 230 милиона последователи. Само през 2018-а всеки пост в социалните мрежи носи на Кристиано по 350 000 евро от гиганти като „Найк“. Неговата спонсорска колекция започва с марки за часовници и стига до кабелни оператори. Подкрепя го дори египетска компания за стомана.  Единствено Роналдо и баскетболния бог Майкъл Джордън имат доживотни договори с „Найк“. Еър Майк получава всяка година пари, след като се отказа през 2003-а. Това ще се случи и с Роналдо, ако не бъде осъден за изнасилване.  Кристиано инвестира парите си в собствен бизнес. Притежава колекция за мъжко бельо, за луксозни обувки, за козметика, за мобилни приложения, за ресторанти, за хотели… Всичко е под марката CR7. “Винаги съм мечтал да имам свой хотел“, доверява Роналдо, когато инвестира 40 млн. евро в 4 бутикови хотела на португалската верига „Пестана груп“. Вече са готови и тези на остров Мадейра, Лисабон и Мадрид, а следващите са планирани в Париж и Ню Йорк.  Лайфстайлът на Кристиано е нещо нечувано дори за доста богати хора. Нападателят притежава вила в Мадрид за 6,2 милиона евро. И още по-внушителен апартамент в „Тръмп Тауър“, на стойност 16,2 милиона евро.  Автопаркът му също е впечатляващ. Отдавна колите с марка „Ферари“ и „Ламборгини“ не са най-ценните в колекцията. Сега Роналдо кара „Бугати Вейрон“, чиято стойност е 2,6 милиона евро. Върху бегачката естествено стои логото CR7. Част от империята на Роналдо е и частен самолет за 19 милиона евро със същата марка от двете му страни. Машината Gulfstream G200 е за 10 пасажери. В нея може свободно да се използва интернет, телефон и факс.  Как би могла да се подкопае тази империя? Една или няколко наранени жени вече опитват да дадат отговор.  Мама Долорес излезе на барикадата Най-дивата тигрица е майката, твърди една китайска поговорка. Така Мария Долорес дош Сантуш Авейро излезе на барикадата да брани сина си.  Майката на Кристиано Роналдо се впусна в защита чрез социалните мрежи. Дамата и сестра му Катя публикува снимка на кавалера на „Златната топка“, облечен като Супермен.  „Искам да видя колко хора ще имат куража да сложат тази снимка за една седмица върху своя профил в името на Португалия, на Кристиано, на нас, на единството между хората, на справедливостта“, написа мама Долорес.", "date": "2018.10.09", "title": " Империята на Роналдо"}
{"url": "https://trud.bg/%d0%bd%d0%b5-%d0%b5-%d1%83%d1%81%d1%82%d0%b0%d0%bd%d0%be%d0%b2%d0%b5%d0%bd%d0%be-%d0%bd%d0%b0%d0%b4%d0%bd%d0%be%d1%80%d0%bc%d0%b5%d0%bd%d0%be-%d0%b7%d0%b0%d0%bc%d1%8a%d1%80%d1%81%d1%8f%d0%b2%d0%b0/", "text": "Експерти от РИОСВ – София следят на място ситуацията при   за битови отпадъци край Ихтиман. Не са установени превишения в нормите за качеството на атмосферния въздух при населените места в района, съобщиха от МОСВ. Горящото депо е бивше общинско сметище за битови отпадъци, което е закрито предвид факта, че не отговаря на нормативните изисквания и не функционира от октомври 2016 г. В момента от общината и ПБЗН се работи активно, като на място са 5 пожарни автомобила и техника, извършваща запръстяване. От РИОСВ е дадено предписание на общината да осъществява непрекъснат контрол до пълното потушаване и преустановяване на дименето. В района експерти от РИОСВ – София и Изпълнителната агенция по околна среда извършват замерване на качеството на атмосферния въздух с мобилен апарат за аварийни ситуации. Към момента не са установени превишения и няма опасност за населението в най-близко разположените населени места и сгради в района. От Регионалната инспекция по околната среда и водите са извършвани периодични проверки, при които са констатирани минимални, в момента на проверките, количества нерегламентирано депонирани отпадъци. Дадени са предписания на кмета на общината като отговорно лице, съгласно Закона за управление на отпадъците, за осъществяване на превантивен контрол с цел недопускане на запалвания през летния сезон, ограничаване на достъпа на външни лица до сметището, предотвратяване на нерегламентирано депониране и налагане на глоби и санкции на нарушителите. В края на месец септември т.г. в Предприятието за управление на дейностите по опазване на околната среда е внесен проект за рекултивация на закритото депо, който в момента се разглежда. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.09", "title": " Не е установено наднормено замърсяване на въздуха край сметището в Ихтиман"}
{"url": "https://trud.bg/%d0%b4%d1%80%d0%be%d0%b3%d0%b8%d1%80%d0%b0%d0%bd%d0%b0-%d1%81%d0%bb%d0%b8%d0%b2%d0%b5%d0%bd%d0%ba%d0%b0-%d0%b1%d0%b5%d0%b7-%d0%ba%d0%bd%d0%b8%d0%b6%d0%ba%d0%b0-%d0%b1%d0%bb%d1%8a%d1%81%d0%bd%d0%b0/", "text": "Дрогирана и неправоспособна шофьорка помля два автомобила пред пешеходна пътека на бул.“Панайот Хитов“ в Сливен. Произшествието е станало към 14,45 ч. на 8 октомври, съобщиха от полицията. Инцидентът с нищо не е бил провокиран от останалите участници в движението и е предизвикал шок сред тях, както и сред множеството минувачи, сред които и деца. Пътеката се намира в непосредствена близост до един от най-посещаваните магазини за детски стоки и ресторант на отсрещната страна. 27-годишната „шофьорка“ на „Пежо 206“ е управлявала без да спазва дистанция. По тази причина се забила в задната част на лек автомобил „Ситроен“,  спрял пред пешеходната пътека да даде предимство на минаващите хора. След удара, кой знае защо, „водачката“ превключила на задна предавка и натиснала газта без въобще да погледне дали пътят е свободен за подобна маневра. Така последвал втори удар, този път – в идващия след нея „Мерцедес“. На място е пристигнал патрулен екип. При проверката се е установило, че виновната за произшествието никога не е имала шофьорска книжка. И на това отгоре се е качила в колата под въздействието на метаамфетамин. Тя била отведена в полицейското управление, където е задържана за 24 часа по Закона за МВР. Автомобилът е бил собственост на друг гражданин. Регистрационните номера са били свалени, а регистрацията му – прекратена. За щастие, опасният инцидент се е разминал без пострадали в оживения район. Причинени са материални щети и на двете блъснати коли. Сливенската ще бъде изправена по бързото производство пред съда. Още двама дрогирани шофьори бяха установени на същата дата при проверки по пътищата в Сливенска област. В понеделник около 21 часа, служителите на МВР от Котел са задържали 26-годишен мъж от Ихтиман, който управлявал „Ситроен“ след употреба на амфетамин и метаамфетамин. 24-годишен новозагорец е бил заловен с „Лада Самара“, посред бял ден, на една от основните улици в града, след употреба на метаамфетамин, амфетамин и марихуана. Двамата млади мъже също отиват на съд по бързото производство. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.09", "title": " Дрогирана сливенка без книжка блъсна две коли пред пешеходна пътека"}
{"url": "https://trud.bg/%d0%be%d1%82%d1%87%d0%b8%d1%82%d0%b0%d1%82-%d1%80%d1%8a%d1%81%d1%82-%d0%bd%d0%b0-%d0%bc%d0%b0%d0%b3%d0%b8%d1%81%d1%82%d1%80%d0%b8%d1%82%d0%b5-%d0%b2%d1%8a%d0%b2-%d0%b2%d0%b5%d0%bb%d0%b8%d0%ba%d0%be/", "text": "Приключи третият прием на магистри във Великотърновския университет „Св.Св.Кирил и Методий”. Записани са 1500 души като близо 200 от тях са по държавна поръчка. „Имаме ръст на магистрите тази година и това се дължи на направената мащабна реформа в тази сфера. Миналата година броят на магистрите бе 1270, което показва, че през настоящата учебна година сме записали с над 200 повече”, коментира пред „Труд” доц. Димитър Симеонов, който ръководи магистърските програми. “ Гордеем се с това, че от 19 направления в бакалавърските програми в 11 няма нито една свободна бройка. На 100 % са запълнени и отпуснатите 320 места за задочно обучение по държавна поръчка”, уточни доц. Симеонов. Държавната поръчка на ВТУ вече е изпълнена на близо 100 %. „По-голям интерес има към педагогическите специалности, към тези от направление “Науки за земята” и Българска филология. В магистърските програми е изключително търсенето на специалността “Педагогика”, докато при “Педагогика на обучението по…” интересът е по-слаб”, уточни доц.  Симеонов. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.09", "title": " Отчитат ръст на магистрите във Великотърновския университет"}
{"url": "https://trud.bg/%d1%80%d0%b0%d0%b7%d0%bf%d0%b5%d1%87%d0%b0%d1%82%d0%b0%d0%bd%d0%b8-%d1%81%d0%b0-%d0%ba%d1%80%d0%b0%d0%bd%d1%87%d0%b5%d1%82%d0%b0%d1%82%d0%b0-%d0%b2%d1%8a%d0%b2-%d0%b2%d0%b8%d0%bd%d0%bf%d1%80%d0%be/", "text": "Разпечатани са пробните кранчета на дестилационните съоръжения на Черноморско злато, които агенция Митници запечати миналата седмица след извършена проверка в производствената база на дружеството в Поморие, съобщиха от винпрома. Агенция Митници уважила аргументите на Черноморско злато, че пробните кранчета са неделима част от баретката на всяка дестилационна система спрямо технологичните изисквания за работа на съоръжението, както потвърдил и производителят на системите Бенковски Ко. „Течността в споменатите съоръжения не е краен продукт, готов за консумация, а дестилат с алкохолно съдържание между 55 и 75%. Баретките са съставна част на системите и служат за извършване на контрол при дестилационния процес, като се отчитат алкохолният градус, температурата и вкусово-ароматните качества на произведения продукт. Във всяка баретка има спиртомер за отчитане на алкохолния градус, а извън нея термометър и пробен кран, необходим за периодично взимане на проби от технолога в процеса на дестилация“, обясниха от компанията. Дружеството представило пред агенция Митници нова по-детайлна технологична схема, на която присъстват и пробните кранчета. „За да разсее всякакви съмнения за недобросъвестна дейност, Черноморско злато внесе и предложение за поставяне на бленда за намаляване на дебита им, одобрено от агенция Митници. С поставянето й материалът, необходим за проба, ще изтича за повече време, но това няма да възпрепятства контрола върху технологичния процес“, обясниха още от дружеството. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.09", "title": " Разпечатани са кранчетата във винпрома в Поморие\t\t\t"}
{"url": "https://trud.bg/%d1%82%d1%80%d1%8f%d0%b1%d0%b2%d0%b0-%d0%bb%d0%b8-%d0%b4%d0%b0-%d0%b2%d1%8a%d1%80%d0%bd%d0%b0-%d1%80%d0%b0%d0%b1%d0%be%d1%82%d0%bd%d0%be-%d0%be%d0%b1%d0%bb%d0%b5%d0%ba%d0%bb%d0%be-%d0%bf%d1%80%d0%b8/", "text": "Въпрос:  Моля да ми разясните има ли законово основание да ми бъде поискано да върна работното си облекло, след като напусна работа? М. Колев, гр. Шумен Отговор:  Съгласно Кодекса на труда работодателят осигурява на работниците и служителите безплатно работно и униформено облекло при условия и по ред, установени от Министерския съвет или в колективен трудов договор. Наредбата за безплатното работно и униформено облекло (НБРУО) регламентира реда, начина и условията за предоставяне на безплатно работно и униформено облекло от работодателите на работниците и служителите. В съответствие със спецификата на извършваната дейност и на работното място и след предварителни консултации с представителите на синдикалните организации, с представителите на работниците и служителите по чл. 7, ал. 2 от Кодекса на труда и с комитета/групата по условия на труд, работодателят определя: работните места и видовете работа, за които се осигурява работно и/или униформено облекло; работниците и служителите, които имат право на такова; вида, характеристиките и отличителните знаци на облеклото; срока за износване то му; условията за ползване, включително почистването на работното и/или униформеното облекло. Съгласно НБРУО срокът на износване на работното и/или униформеното облекло започва да тече от деня на предоставянето му на работника или служителя. Член 14, ал.1, т.1 от наредбата въвежда задължение за работника или служителя да връща на работодателя предоставеното му работно и/или униформено облекло при прекратяване на трудовото правоотношение. Съгласно ал. 2 от същата разпоредба работникът или служителят може да задържи облеклото при условия, определени от работодателя. В тази връзка няма пречка при напускане или преминаване на друга работа, когато работникът желае да задържи облеклото, работодателят да определи условията при които това може да стане – включително и чрез заплащане на остатъчна стойност на облеклото до изтичане на срока на износване. При всички случаи задължението на работника е да връща работното облекло и работодателят не може да изисква работещият да го задържи и да изплаща остатъчната му стойност. Д-р Тодор Капитанов, юрист, Национален секретар на КНСБ, консултант и специалист по публични лекции в областта на трудовите и социални въпроси, комуникациите и публичния сектор АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.09", "title": " Трябва ли да върна работно облекло при напускане на работа?"}
{"url": "https://trud.bg/%d0%ba%d0%b0%d0%bc%d0%b5%d1%80%d0%b8-%d0%b8%d0%b7%d0%b4%d0%b0%d0%b4%d0%be%d1%85%d0%b0-14-%d0%b3%d0%be%d0%b4%d0%b8%d1%88%d0%b5%d0%bd-%d0%b2%d0%bb%d1%8e%d0%b1%d0%b5%d0%bd-%d1%85%d1%83%d0%b4%d0%be/", "text": "Камери, поставени в нов общински парк в Шумен, издадоха тийнейджър, който дал воля на любовния си порив и изрисувал плочките, стена и чешмичка. Видеонаблюдението обаче запечатало образа на 14-годишният „художник“. С него е било и година по-малко момиче, най-вероятно обект на чувствата му, научи „Труд“. След като от общината установили, че градинката, изградена преди година и известна с името „Елеонора“, е с променена визия, веднага информирали полицията. Предали и материала от видеонаблюдението. Инспектор от Детска педагогическа стая е работил по случая и момчето, и момичето са установени. Снети са им сведения, и са били предупредени да се въздържат от подобни прояви, съобщиха от пресцентъра на полицията във вторник. Непълнолетният споделил, че съжалява за действията си със синия спрей и дори изразил намерение до края на седмицата да почисти надписа LOVE от стената, както и буквата S от настилката/по името на момичето б.а./ плюс нашарената чешмичка. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.09", "title": " Камери издадоха 14-годишен влюбен „художник“ в градинка"}
{"url": "https://trud.bg/%d0%bf%d1%80%d0%b5%d0%b7%d0%b8%d0%b4%d0%b5%d0%bd%d1%82%d1%8a%d1%82-%d1%80%d0%b0%d0%b4%d0%b5%d0%b2-%d0%bd%d1%83%d0%b6%d0%b4%d0%b0%d0%b5%d0%bc-%d1%81%d0%b5-%d0%be%d1%82-%d0%bf%d1%80%d0%b8%d0%be%d0%b1/", "text": "За приобщаваща политика на институциите към обществото, която да доведе до повече прозрачност в управлението призова президентът Румен Радев в заключителното си изказване на кръглата маса на тема „Неравенства и бедност в България“, която се проведе днес под негов патронаж, съобщават от президентството. Държавният глава подчерта, че в страните, в които има инклузивни политически и икономически институции, има прогрес и просперитет, основан на конкурентноспособност, а силна централизирана държава провежда ефективни данъчни политики, отстоява правата и собствеността на гражданите и гарантира техните свободи и сигурност. „Нека не бъркаме – централизирана държава не означава авторитарна държава“, посочи Румен Радев. По думите на президента обратен ефект произвежда т.нар. ексклузивен модел на управление, неглижиращ гражданското общество и създаващ държава, която не може да защити правата, собствеността и бизнеса на гражданите и да гарантира тяхната сигурност. „Не може да наложи и ефективна и справедлива данъчна и социална политика, да гарантира достъп до образование и здравеопазване. При тези институции публичните средства се разхождат с липса на достатъчно прозрачност, а управляващите са безотчетни и безотговорни, гражданите са слабо представени в управлението и управляващият елит е слабо контролиран, а основната му цел е личното облагодетелстване“, посочи още Румен Радев. Като пример за съпротива срещу осигуряването на повече прозрачност в управлението държавният глава посочи дългогодишното забавяне на въвеждането на електронно управление. По думите му при ексклузивните институции липсва прозрачност в харченето на публичния ресурс, както и отчетност и отговорност. Измислят се всевъзможни проекти със спорна обществена значимост и схеми за източване на публичните ресурси, вместо те да се насочват за приоритетно развитие на човешкия капитал и стимулиране на иновациите и технологичния прогрес. Част от хората забогатяват от публичния ресурс като подставени лица във фирми, близки до властта, вместо от ефективна организация на труда, иновации и развитие на конкурентоспособност. Румен Радев благодари на участниците в кръглата маса за професионалните доклади, които представят обективна, но и тревожна картина на неравенствата и бедността в България. „Всички се обединихте около тезата, че трябва промяна. Тази промяна може да стане само с дебат за истината, сблъсък на идеи, привличане на обществото и всички институции в него, защото само така можем да стигнем до рационални решения“, каза още държавният глава и определи кръглата маса, посветена на бедността и неравенствата, като добра стъпка в тази посока. „Следваща добра стъпка би била българският парламент да изиска тази година съзнателно заложеният и грижливо отглеждан бюджетен излишък, да се изхарчи в края на годината след обществен дебат и санкция на парламента. Това ще бъде един много силен сигнал от страна и на българското правителство, и на българския парламент към българските граждани, и надежда за демократичните процеси в страната“, заяви още в изказването си форума, посветен на бедността и неравенствата в България, президентът Румен Радев. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.09", "title": " Президентът Радев: Нуждаем се от приобщаваща политика на институциите към гражданите"}
{"url": "https://trud.bg/%d1%80%d0%b5%d0%ba%d1%82%d0%be%d1%80%d1%8a%d1%82-%d0%bd%d0%b0-%d0%b2%d1%82%d1%83-%d0%b8-%d1%81%d1%82%d1%83%d0%b4%d0%b5%d0%bd%d1%82%d0%b8-%d0%b8%d0%b7%d0%bb%d1%8f%d0%b7%d0%be%d1%85%d0%b0-%d0%bd%d0%b0/", "text": "Бдение и пърформанс в памет на убитата в град Русе Виктория Маринова организираха студенти от Великотърновския университет „Св.Св.Кирил и Методий“. Точно в 12.00 часа във вторник десетки млади хора в мълчаливо бдение запалиха свещи в памет на Виктория пред Ректората на Университета. Идеята е на Емине Садкъ и Ивелина Узунова, четвъртокурснички от специалност „Връзки с обществеността“. Ректорът проф. д-р Христо Бонджолов подкрепи студентите, решили да изразят своята скръб, като застана до тях със свещ в ръка. „Аз винаги заставам до моите студенти и ги подкрепям при всяко тяхно начинание. Те са будни млади хора, а бдението днес е искрен израз на гражданска позиция. Трябва да реагират спонтанно, такива неща не бива да се случват, не само с журналисти, а с никого и никъде“, каза проф. Хр. Бонджолов пред събралите се млади хора. Бдението завърши с импровизиран пърформанс. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.09", "title": " Ректорът на ВТУ и студенти излязоха на бдение в памет на убитата Виктория Маринова"}
{"url": "https://trud.bg/%d1%85%d0%b0%d0%b1%d0%b8%d0%b1-%d1%89%d0%b5-%d0%b7%d0%b0%d0%bf%d0%b0%d0%b7%d0%b8-%d1%88%d0%b0%d0%bc%d0%bf%d0%b8%d0%be%d0%bd%d1%81%d0%ba%d0%b8%d1%8f-%d0%bf%d0%be%d1%8f%d1%81/", "text": "Хабиб Нурмагомедов ще запази шампионския пояс в лека категория на UFC, обяви президентът на организацията Дейна Уайт.  Дагестанския орел победи ирландеца Конър Макгрегър на галавечер в Лас Вегас преди 3 дни, а след това прескочи октагона и предизвика масов бой заради отправени към него обиди.  „С абсолютна сигурност той ще запази трофея, но ще получи дисквалификация от 4 до 6 месеца и ще бъде глобен до 250 000 долара“, продължи Уайт.  Очаква се решението на Атлетическата комисия на щата Невада по случая.  Вчера Хабиб бе посрещнат като национален герой в родината си, а хиляди се събраха да посрещнат своя любимец на стадиона в Махачкала.", "date": "2018.10.09", "title": " Хабиб ще запази шампионския пояс"}
{"url": "https://trud.bg/%d0%bf%d0%b5%d1%82%d1%8a%d1%80-%d0%b8%d0%b2%d0%b0%d0%bd%d0%be%d0%b2-%d0%bd%d0%b0-%d1%84%d0%b8%d0%bd%d0%b0%d0%bb-%d0%b2-%d0%ba%d0%b0%d1%82%d0%b5%d1%80%d0%b5%d0%bd%d0%b5%d1%82%d0%be-%d0%b2-%d0%b1%d1%83/", "text": "Петър Иванов ще участва в битката за разпределение на медалите при дебюта на спортното катерене в олимпийската програма. 18-годишният българин се класира за финала на младежките игри в Буенос Айрес след силно комплексно представяне и четвърто място в квалификацията. Най-слабата му изява бе в първото изпитание за скорост – 15-о място (8,49 секунди), а най-добре се справи в коронната си дисциплина боулдър, където зае втора позиция. Финалът с участието на шестимата най-добри е тази вечер.  Мария Делчева пък продължава успешното си представяне на сингъл в турнира по бадминтон. Тя преодоля с 2:0 (21:13, 21:16) Анастасия Прозорова (Украйна), а късно снощи бе третият й двубой с Ти Ан Ту Ву (Виетнам). Делчева записа успех и в отборния микс – победа на смесени двойки заедно с камбоджанеца Вам.", "date": "2018.10.09", "title": " Петър Иванов на финал в катеренето в Буенос Айрес"}
{"url": "https://trud.bg/44-%d0%b3%d0%be%d0%b4%d0%b8%d1%88%d0%b5%d0%bd-%d0%bc%d1%8a%d0%b6-%d0%be%d1%82-%d0%bc%d0%be%d0%bd%d1%82%d0%b0%d0%bd%d0%b0-%d0%be%d1%86%d0%b5%d0%bb%d1%8f-%d1%81%d0%bb%d0%b5%d0%b4-%d0%be%d0%bf%d0%b8/", "text": "Мъж на 44 години от Монтана е оцелял, след като рано тази сутрин легнал на релсите на влака в района на Акумулаторния завод в Монтана, съобщиха от Областната дирекция на МВР в града. Към 6 ч. сутринта пътническият влак от Монтана за Бойчиновци минал през това място, но мъжът останал под него и се разминал само с различни наранявания по тялото, които не застрашават живота му. Той е настанен на лечение в болница в Монтана с охлузни рани. В момента се изясняват причините за опита за самоубийство. Пробата за алкохол на машиниста на влака е отрицателна, а на мъжа под влака – положителна, обявиха от полицейската дирекция в Монтана. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2018.10.09", "title": " 44-годишен мъж от Монтана оцеля след опит за самоубийство на жп релси\t\t\t"}
{"url": "https://trud.bg/%d0%bb%d1%8c%d0%be-%d0%bf%d0%b5%d0%bd-%d0%b8-%d1%81%d0%b0%d0%bb%d0%b2%d0%b8%d0%bd%d0%b8-%d0%bd%d0%b5-%d0%b8%d1%81%d0%ba%d0%b0%d1%82-%d1%81%d1%82%d0%b8%d0%b2-%d0%b1%d0%b0%d0%bd%d1%8a%d0%bd-%d0%b2/", "text": "Лидерката на френския крайнодесен Национален сбор Марин льо Пен и италианският й колега популист и вицепремиер Матео Салвини отхвърлиха стремежа на бившия главен стратег на Доналд Тръмп Стив Банън към политическа роля на Стария континент, предаде РФИ. На съвместна пресконференция в Рим Льо Пен заяви, че Банън, който се опитва да създаде евроскептично и крайнодясно движение в ЕС, “не е европеец” и не е работа на американец да спасява Европа. В същото време Салвини и Льо Пен обявиха създаването на общ “Фронт на свободата”, който да обедини антиимиграционни и антимюсюлмански движения преди изборите за Европарламент догодина. “Европейската комисия е враг на щастието на европейците, барикадирана в бункерите си в Брюксел”, заяви крайнодесният Салвини. Льо Пен го подкрепи с думите, че ЕС е станал тоталитарен и работи срещу интересите на гражданите си.    ", "date": "2018.10.09", "title": " Льо Пен и Салвини не искат Стив Банън в Европа"}
{"url": "https://trud.bg/%d0%b4-%d1%80-%d0%b4%d0%b5%d1%87%d0%be-%d0%b4%d0%b5%d1%87%d0%b5%d0%b2-%d1%80%d0%b0%d0%b7%d1%85%d0%be%d0%b4%d0%b8%d1%82%d0%b5-%d0%b7%d0%b0-%d0%b7%d0%b4%d1%80%d0%b0%d0%b2%d0%b5-%d1%89%d0%b5-%d1%81/", "text": "Когато някой предлага модел, в който ще се влеят повече средства, не трябва да казваме на прима виста „Не”. Обществото трябва да се готви, че разходите за здраве ще се повишават драстично всяка година. И тази част, която ще се покрива солидарно от нас всички, трябва да расте, ако не искаме да расте другата част, която се покрива индивидуално от всеки, до който дойде този проблем. Това каза пред  шефът на НЗОК д-р Дечо Дечев. По думите му, ако мерките, които ще предложи НЗОК след 10 дни, не бъдат одобрени от политиците, трябва да се готвят в следващите две години за удвояване на разходите. „Първо, защото трябва да е известно като факт, че средно всеки трети след 60-годишна възраст ще развие онкологично заболяване. С увеличаване на средната продължителност на живота броят на тези хора ще расте. На входа при нас чакат няколко много скъпи терапии, измислени в света, с ефект под въпрос, чиято стойност е от порядъка на 25 000 лв. на месец, курсът на лечение е 4 години, и ако не се въведат мерки, които да обвържат цената на даден медикамент с неговата ефективност, нещата ще останат потресаващи за нас като хора, които трябва да плащат осигуровки”. Предложенията, които ще чуят пациентите и лекарите след 10 дни, няма да лиши нито един онкоболен и нито един друг болен от всички достижения на фармаиндустрията, категоричен беше той. Проблем номер 1 на Касата се нарича ефективен контрол, добави шефът на НЗОК. „Подготвяме промени, контролът е обвързан с две много важни действия – информационна система и политическа подкрепа за действията. Организираната група проби през контрола, за да го направи неефективен. Контролните органи, които имат право да проверяват тези действия – контролът на Касата, агенция Медицински одит и контролните органи в министерството“. „Тук говорим за един баланс между интереса на индустрията и интереса на нас като платци. Самата индустрия трябва да разбере, че това, което предлага, трябва да влезе в определени финансови параметри, които всички ние с вас и другите хора сме отделили като средства, и трябва да подкрепяме тези фарма компании, чиято цел е да не надуват цената на тези медикаменти с цел вътре да се калкулират и профити за организираната група, а да подкрепяме такива практики, които са на повечето фарма компании, които желаят да продават лекарствата на поносима цена за дадения фонд, гарантирайки качество на лечението“, заяви д-р Дечев. Той даде подробности за лечението на карцином на гърдата – на фона на това, че е публично известно, че България отделя на глава от населението най-малко средства в ЕС изобщо, за карцинома на гърда обаче – Румъния отделя 80 цента на глава от населението, Унгария отделя 2,7 евро, Полша – 2,3 евро, Германия – 3,7 евро, а бедна България отделя 5 евро, т.е. 30% повече отколкото Германия и 600% повече отколкото Румъния. Обективният показател за това как се лекуват хората е средната продължителност на живота. От 2000 до 2009 г. в България са се отделяли 80 млн. лв. за онкоболни, средната продължителност на живота се е удължила с две години. 2015 г., когато има бум на средствата за онкология, 500% ръст, средната продължителност на живота се е удължила със 7 месеца, обясни той. „За 29 000 онкоболни за химиотерапия за 2017 г. чрез НЗОК сме платили близо 400 млн. лв., само за най-модерните таргетни терапии. В същото време в групата на лекарствата за домашно лечение сме дали приблизително 400 млн., но за 1,5 млн. души, т.е. за близо 50 пъти повече пациенти даваме същата сума и там са концентрирани основните заболявания, които определят средната продължителност на живота, и в тази група максималният процент масовите болести се плащат 25%, но за там никога няма да видите пациентска организация да протестира защо лекарството се плаща 25%, но в групите, където се плаща напълно и с пъти в повече от някои държави, протестите са постоянни”. Готвените промени на НЗОК предвиждат за новорегистрирани болни да се заплаща на база ефективност на терапията, когато едни и същи лекарства имат едни и същи показания да се плаща този медикамент, който е най-ефективен, допълни докторът. По думите му в организираните групи, които имат интерес попадат така наречени консултанти на Касата, на базата на чието мнение се взема едно или друго решение. Касата има над 50 консултанти, лекари, водещи специалисти в дадени области. Понякога обаче техните препоръки са мотивирани от финансови причини, а не чисто медицински, коментира още шефът на НЗОК. Той отправи предупреждение към тези групи, че някои действия ще се наблюдават под лупа, а именно дали се манипулират или не генетични резултати, на базата на които се определя една или друга терапия. „Ще се наблюдава под лупа има или няма манипулация с теглото на болния, защото на тази база се определят дозите на някои медикаменти и ще предпочитаме консултанти, чиито експертни препоръки не са обвързани след това с определяне на този консултант за клинично проучване, от което ще получи финансиране, което е много щедро за нашите условия”. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.09", "title": " Д-р Дечо Дечев: Разходите за здраве ще се повишават драстично всяка година"}
{"url": "https://trud.bg/%d1%81%d0%b2%d0%b5%d1%82%d1%8a%d1%82-%d0%be%d0%b1%d0%b5%d0%b4%d0%bd%d1%8f%d0%b2%d0%b0-%d0%b7%d0%b0%d1%80%d0%b0%d0%b4%d0%b8-%d1%82%d1%8a%d1%80%d0%b3%d0%be%d0%b2%d1%81%d0%ba%d0%b0%d1%82%d0%b0-%d0%b2/", "text": "US протекционизмът удря най-много Франция и Германия Международният валутен фонд (МВФ) предупреди, че търговската война между САЩ и Китай рискува да направи света “по-бедно и по-опасно място”, предаде Би Би Си. В публикувания днес доклад на МВФ “Перспективи за развитие на световната икономика” се казва, че пълномащабен конфликт в търговията между Вашингтон и Пекин ще застраши значително икономическото възстановяване. През последните месеци двете топикономики си наложиха взаимни мита върху стоки за милиарди долари, които ще ударят ръста им през 2019 г. Сред най-тежко засегнатите страни от US протекционизма ще бъдат Франция и Германия, която е двигател на еврозоната, допълва базираният във Вашингтон фонд. Това ще стане, ако администрацията на Доналд Тръмп изпълни заканата си да наложи 25% мита върху всички вносни коли. В анализа си МВФ намали прогнозата за ръста на световния брутен вътрешен продукт за 2018 и 2019 г. от 3,9 на 3,7%. Най-много тази тенденция ще се усети в Латинска Америка, Близкия изток (особено в Иран), както и части от Европа и в Турция.  ", "date": "2018.10.09", "title": " Светът обеднява заради търговската война САЩ-Китай\t\t\t"}
{"url": "https://trud.bg/%d0%b0%d1%80%d0%b5%d1%81%d1%82%d1%83%d0%b2%d0%b0%d1%85%d0%b0-%d0%ba%d1%80%d0%b8%d0%bc%d0%b8%d0%bd%d0%b0%d0%bb%d0%bd%d0%be-%d0%bf%d1%80%d0%be%d1%8f%d0%b2%d0%b5%d0%bd-%d0%bc%d1%8a%d0%b6-%d0%b7%d0%b0/", "text": "Криминално проявен и осъждан условно за притежание на наркотици мъж на 38 години от Монтана е Гошко Г.Б. от ромския квартал на Монтана „Огоста“, станало към 13 часа днес в гора край града, съобщиха от Областната дирекция на МВР в Монтана. Задържаният е открит недалеч до мястото на престъплението, след претърсване на гората и местността на убийството „Пъстренеца“ със следови кучета, извикани за случая от поделението за обучение на водачи на следови кучета в Берковица. В колата на задържания е намерен газов пистолет, но все още не е ясно дали е стреляно с него. Убийството е станало към 13 часа днес, когато Гошко Б. и неговият дядо Г.Г. /58 г./ събирали дърва и косели трева в гориста местност до някогашно летище край Монтана. От някъде проехтели три изстрела и един от куршумите улучил младежа в главата. Той паднал и издъхнал на място. В момента се правят балистични експертизи за установяване оръжието на престъплението и аутопсия на трупа. Установява се дали задържаният е собственик на гората, дали е нает от собственика за охраната й или пък случайно е минавал от там. В квартал „Огоста“ има засилено присъствие на полиция и жандармерия и към момента няма инциденти, обявиха от полицейската дирекция в Монтана. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.09", "title": " Арестуваха криминално проявен мъж за убийството на младеж край Монтана"}
{"url": "https://trud.bg/%d1%81%d0%b5%d0%bb%d0%be-%d1%81%d1%8a%d0%b1%d0%b8%d1%80%d0%b0-%d0%bf%d0%be%d1%81%d0%bb%d0%b5%d0%b4%d0%bd%d0%b8-4-000-%d0%bb%d0%b2-%d0%b7%d0%b0-%d1%85%d1%80%d0%b0%d0%bc/", "text": "Шуменското село Вехтово, което от години събира пари за нов храм, е на път да сбъдне мечтата на прага на Димитровден. Нужно им е да съберат още по-малко от 4 000 лв., за да могат да започнат градежа на църквата и да я докарат до груб строеж, оповести кметицата Перихан Хюлмиева. В момента в дарителската сметка има 44 000 лв. Миналата година по това време, когато „Труд“ писа за селската неволя, парите бяха към 18 000 лв., но се намериха сърцати дарители. Преди дни с решение на Министерския съвет са отпуснати 8 000 лв. Дирекция ”Вероизповедания” е уведомила писмено кметството, че отправената молба от църковното настоятелство чрез Варненската и Великопреславска митрополия за отпускане на субсидия за започването на строежа, е удовлетворена и паричният превод е факт, радват се във Вехтово. От четири години мястото за църквата е осветено и е побит кръст. Има дарен проект, според който за цялостен градеж ще са нужни 125 000 лв., но селяните вярват, че стартират ли веднъж храма, ще го завършат. В момента се молят в рущаш се храм, бивша селска пивница с построена камбанария на нея. Дарителска сметка на Православен храм „Св. вмчк Димитър“, с.Вехтово, Шуменско  IBAN: BG58STSA93000021103918, BIC: STSABGSF, “Банка ДСК АД” АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.09", "title": " Село събира последни 4 000 лв. за храм"}
{"url": "https://trud.bg/%d0%b2%d0%b8%d0%b6%d1%82%d0%b5-%d0%b0%d0%ba%d1%86%d0%b5%d0%bd%d1%82%d0%b8%d1%82%d0%b5-%d0%b2-%d0%b1%d1%80%d0%be%d1%8f-%d0%bd%d0%b0-%d0%b2%d0%b5%d1%81%d1%82%d0%bd%d0%b8%d0%ba-%d1%82%d1%80%d1%83-259/", "text": "Румънец разпитван за убийството на Виктория Проверяват алибито на чужденец за зверството в Русе. Сравняват ДНК-то на задържания с откритите следи от мястото на престъплението.         Как спецпрокурорите “вкиснаха” адвоката на Прокопиев, Трайчо и жената на Лозан Панов Съвместните действия на правоохранителните институции ще продължат, независимо от яростната съпротива на засегнатите – анализ на „Труд“.         САЩ в топ 6 на чуждите инвеститори в България 4,5 млрд. лв. са привлечени от Америка. Щатите осигуряват 5,8% от парите от чужбина.         Да се премахне ли корпоративният данък Налогът е неефективен, несправедлив и вреди на икономиката – коментар на Стефан Стоянов.         Светът става все повече село Ако знаех как да преборим корупцията, в Италия нямаше я да има, казва професорът по право Марио Лозано в интервю за „Труд“.           Двама се карат над Сирия – Иран печели Конгресът на САЩ одобри доставката на още F-35 за Израел. Естествено е, че никой не иска да дава жертви – анализ на Димитър Гърдев.           Царицата на шлагера Силует на Маргрет Николова. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.09", "title": " Вижте акцентите в броя на вестник „Труд“ в сряда, 10 октомври 2018"}
{"url": "https://trud.bg/%d1%80%d1%83%d0%bc%d1%8a%d0%bd%d0%b5%d1%86-%d1%80%d0%b0%d0%b7%d0%bf%d0%b8%d1%82%d0%b2%d0%b0%d0%bd-%d0%b7%d0%b0-%d1%83%d0%b1%d0%b8%d0%b9%d1%81%d1%82%d0%b2%d0%be%d1%82%d0%be-%d0%bd%d0%b0-%d0%b2%d0%b8/", "text": "Сравняват ДНК-то на задържания с откритите следи от мястото на престъплението Румънец на 27 години, който водел скитнически живот у нас, бе арестуван днес за 24 часа и разпитван за убийството на Виктория Маринова. “Проверява се съпричастността на много лица към извършеното престъпление. Към момента нямаме конкретен заподозрян. Става въпрос за румънски гражданин с украински произход. Той не е заподозрян, тъй като работата с него продължава и се изяснява алибито му”, каза днес следобед шефът на ОДМВР-Русе Теодор Атанасов. До редакционното приключване на броя не стана ясно дали на чужденеца е удължен арестът и дали ще бъде обвинен за зверството. Трупът на 30-годишната административна директорка на русенската телевизия ТВН бе открит в събота следобед в храсталаци до крайбрежната алея на река Дунав. Жертвата била обезобразена от побой, изнасилена и задушена. Според полицейски източници румънецът се скитал безцелно в града и изглеждал съмнително. Това събудило подозрения у полицаи, които го прибрали за разпит. Освен него имало още няколко човека, които също били разпитани за убийството. Шефът на ОДМВР-Русе не съобщи дали е поискано съдействие от румънското МВР за задържания мъж, но каза, че “всичко, което е необходимо, е направено”. Цял ден в Русе заседава оперативен щаб, който работи по разкриването на зверството. В града край Дунав бяха вътрешният министър Младен Маринов, шефът на ГДБОП Ивайло Спиридонов и трима прокурори от Върховна касационна прокуратура. От задържания румънец било взето ДНК, което било изпратено за анализ, за да се сравни с откритото на мястото на убийството. В Русе се появиха слухове и за друг заподозрян, който избягал от страната, а в дома му били открити вещи на Виктория. От полицията и прокуратурата обаче не потвърдиха. Междувременно днес сутринта приятели на Виктория и жители на града решиха да започнат собствено разследване и да извършат оглед на мястото на убийството в търсене на нови следи от екзекутора. Полицаи обаче ги изпревариха и заградиха района. Криминалисти започнаха ново претърсване, което най-вероятно е заради арестувания румънец. Въпреки че течаха разпити за убийството, областната дирекция на МВР в Русе обяви телефон за сигнали от граждани, ако са чули или видели нещо за случая. Хората, които разполагат с информация, могат да позвънят на телефон 0889562407. В позиция на посолството на САЩ в София се изразява шок и негодувание от убийството. От мисията призовават за старателно разследване и предлагат съдействие на властите, ако е необходимо, за да може извършителят да бъде изправен пред правосъдието.   Семейството призова за търпение Семейството и колегите на убитата Виктория призоваха хората към търпение. “Вярваме, че полицията е на финалната права да разкрие извършителя. Молим Ви, не прибягвайте до никакви крайни мерки! Така няма да помогнем, а напротив. Ще има време за гняв! Просто нека не е днес”, пише в апела, разпространен до медиите. Близките на административния директор на телевизия ТВН призоваха и да не се блокира движението в района на ГКПП “Дунав мост”, какъвто протест се подготвя. Те са категорични, че са против подобни действия. “Едва ли Виктория би желала подобно нещо”, казаха  близките й. “За краткото време, в което работихме с Вики, се възхищавах на нейната енергия и способността й да заразява с доброта и милосърдие хората около себе си. Не мога да забравя каузите й в подкрепа на майките на деца с увреждания, в подкрепа на децата в неравностойно положение, спомням си как се опитваше да помогне всячески на всеки, който е в беда”, каза главният редактор на новините в телевизията Силвия Агопян. “Целият екип сме потресени и сме в шок от бруталното убийство” казва и Иван Стефанов, продуцент в телевизията. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.09", "title": " Румънец разпитван за убийството на Виктория (обзор)\t\t\t"}
{"url": "https://trud.bg/%d0%b7%d0%b0%d0%b4%d1%8a%d1%80%d0%b6%d0%b0%d0%bd%d0%b8%d1%8f%d1%82-%d0%b2%d1%8a%d0%b2-%d0%b2%d1%80%d1%8a%d0%b7%d0%ba%d0%b0-%d1%81-%d1%83%d0%b1%d0%b8%d0%b9%d1%81%d1%82%d0%b2%d0%be%d1%82%d0%be-%d0%bd/", "text": "румънски гражданин от украински произход ще бъде освободен. „За момента няма факти и обстоятелства, които да бъдат оповестени“, каза пред журналисти комисар Теодор Атанасов, директор на ОДМВР- Русе.  „При получаване на нова информация ще бъдете уведомени официално“, каза още комисар Атанасов.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2018.10.09", "title": " Задържаният във връзка с убийството на Виктория Маринова ще бъде освободен"}
{"url": "https://trud.bg/%d0%bc%d0%b8%d0%bd%d0%b8%d1%81%d1%82%d1%8a%d1%80-%d0%b3%d0%be%d1%80%d0%b0%d0%bd%d0%be%d0%b2-%d0%bf%d1%80%d0%b8%d0%b7%d0%b8%d0%b2%d1%8a%d1%82-%d0%bd%d0%b0-%d0%bf%d1%80%d0%b5%d0%b7%d0%b8%d0%b4%d0%b5/", "text": "Министърът на финансите Владислав Горанов съобщи, че на 29-и октомври правителството ще приеме проекта на Държавния бюджет за следващата година и ще го внесе в Народното събрание. Горанов коментира като неоснователен призива на президента Румен Радев излишъка в тазгодишния бюджет да се разпредели в края на годината от Народното събрание: “Всички разходи, които ще бъдат направени в рамките на бюджета за 2018 г., ще бъдат в рамките на гласуваните разходи от българския парламент. Не разбирам за кой излишък говори президентът, но ние няма да надхвърлим одобрените разходи, гласувани с Годишния закон Държавния бюджет, ако искаме да изхарчим излишъка, то трябва да актуализираме бюджета, а ние нямаме такова намерение“, заяви министърът на финансите, цитиран от БНР. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.09", "title": " Министър Горанов: Призивът на президента за разпределяне на излишъка от бюджета е неоснователен"}
{"url": "https://trud.bg/%d0%bc%d0%b0%d1%89%d0%b0%d0%b1%d0%bd%d0%b0-%d0%ba%d0%be%d0%bd%d1%84%d0%b5%d1%80%d0%b5%d0%bd%d1%86%d0%b8%d1%8f-%d0%b1%d1%8a%d0%bb%d0%b3%d0%b0%d1%80%d0%b8%d1%8f-%d0%b1%d1%8a%d0%bb%d0%b3%d0%b0/", "text": "Историческият факултет на Великотърновския университет „Св. св. Кирил и Методий“ спечели проект към Фонд „Научни изследвания“ за организирането на мащабна международна научна конференция в областта на средновековната история. Конференцията е под надслов „България, българите и светът“ с тематично заглавие „Владетел, държава и църква в средновековните Балкани“ и е посветена на 60-годишния юбилей на големия български историк и преподавател в Историческия факултет на ВТУ проф. д-р Пламен Павлов. Ръководител на проекта е доц. д-р Николай Кънев, зам.-декан по научноизследователската дейност на ИФ и изпълняващ длъжността ръководител на Факултета. Конференцията ще се състои от 26 до 28 октомври 2018 г. във Велико Търново и в нея ще участват близо 100 учени от България, Полша, Русия, Украйна, САЩ, Франция, Сърбия, Македония, Казахстан и др. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.09", "title": " Мащабна конференция „България, българите и светът“ организира Историческият факултет на ВТУ\t\t\t"}
{"url": "https://trud.bg/54-%d0%b4%d0%b0%d1%80%d0%b8%d1%82%d0%b5%d0%bb%d0%b8-%d0%b4%d0%b0%d0%b4%d0%be%d1%85%d0%b0-%d0%ba%d1%80%d1%8a%d0%b2-%d0%b7%d0%b0-%d0%b4%d0%b2%d0%b0-%d0%b4%d0%bd%d0%b8-%d1%81%d0%bb%d0%b5%d0%b4-%d0%b0/", "text": "За по-малко от две денонощия общо 54 души се отзоваха на призива за кръводаряване за пострадалите от тежката   в неделя. Според медиците от старата столица такава обществена реакция се случва за първи път в последните няколко години. Само в понеделник общо 36 души са преминали през кръв центъра на МОБАЛ „Д-р Стефан Черкезов“, а във вторнок преди обяд са се отзовали още 18 човека. Веднага след тежкият инцидент, началникът на реанимацията на здравното заведение, д-р Сибила Маринова, призова в социалните мрежи всеки, който може да дари, тъй като болницата има спешна нужда от кръв от всички групи. Само за няколко часа постът й обиколи социалната мрежа и беше споделен близо 1000 пъти.  „Тъй като кръвните групи „АБ“ и „А“ са изключително редки, болницата винаги има нужда от тях“, коментира д-р Маринова. В пътното произшествие на 7 октомври пострада и бременна жена. Тя все още е с опасност за живота и остава в реанимация. Съпругът й е с гръдна травма, но е стабилизиран. Втора жена, която е с травма на лицев череп, в понеделник е била транспортирана в Пирогов, а най-леко пострадалият е напуснал болницата по собствено желание. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.09", "title": " 54 дарители дадоха кръв за два дни след апел на болницата в Търново"}
{"url": "https://trud.bg/%d0%be%d1%82%d0%ba%d1%80%d0%b8%d1%85%d0%b0-%d0%be%d0%b1%d0%bd%d0%be%d0%b2%d0%b5%d0%bd%d0%b0-%d0%b4%d0%b5%d1%82%d1%81%d0%ba%d0%b0-%d0%b3%d1%80%d0%b0%d0%b4%d0%b8%d0%bd%d0%b0-%d0%b2-%d1%82%d1%8a%d1%80/", "text": "Обновена детска градина, първи обект от образователната инфраструктура, която се модернизира в Търговище, откри във вторник кметът д-р Дарин Димитров. В целодневна детска градина „Приказка”, в която има 100 деца, са вложени над 1,2 млн. лв. за цялостен ремонт, въвеждане на мерки за енергийна ефективност, ново обзавеждане и оборудване. На официалното откриване с водосвет присъстваха още областният управител на Търговище Митко Стайков, представители на институции, родители и граждани. Кметът д-р Димитров припомни, че градината е сред четирите обекта от образователната инфраструктура, които се обновяват по Оперативна програма „Региони в растеж” в Търговище. Паралелно се извършва благоустрояване на кв. „Запад 2”, ремонти на уличната и тротоарна мрежа. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.09", "title": " Откриха обновена детска градина в Търговище"}
{"url": "https://trud.bg/%d0%be%d1%82%d1%80%d1%8f%d0%b7%d0%b0%d1%85%d0%b0-%d1%82%d0%b0%d0%ba%d1%81%d0%b8%d1%82%d0%b0%d1%82%d0%b0-%d0%b2%d1%8a%d0%b2-%d0%b2%d0%b0%d1%80%d0%bd%d0%b0-%d0%b4%d0%b0-%d0%b2%d0%b4%d0%b8%d0%b3%d0%b0/", "text": "Минималните цени за таксиметров превоз във Варна остават същите-0.75 лв. и 0.85 лв. за дневна и нощна тарифа. Искането за повишаването им с 0.22 лв. беше отхвърлено от постоянната комисия по транспорт към ОбС на проведеното във вторник заседание. Инициативен комитет на таксиметровите шофьори с подписка мотивира искането на бранша заради мащабните ремонти в града, задръствания, вдигане на горивата с 30 % и увеличените разходите по поддръжката на автомобилите, както и плащането на въведения общински данък за жълтите коли в размер на 800 лв. Според председателя на синдикат „Авто 94“ Димчо Иванов таксита карат на цени под себестойността на услугата и са на загуба. Заради това има огромен отлив от професията, дефицит на таксита, а минималните им цени конкурират билетчето в градския транспорт. Шофьорите са категорични, че скоро Варна ще остане без таксиметрови превози, защото от 3000 коли вече са останали не повече от 1800, което затруднява изпълнението на поръчки и потърпевши са и клиенти, сред които и туристи. Според общински съветници от ГЕРБ пазарът определя цените и местният парламент не може да се бърка в конкуренцията. Но именно той определя размера на общинския данък „такси“, който законодателят е определил  да е между 300 и 1000 лева на година, контрираха шофьорите, които поискаха  сваляне на налога. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.09", "title": " Отрязаха такситата във Варна да вдигат минималните цени"}
{"url": "https://trud.bg/%d0%bc%d0%b0%d0%b9%d0%ba%d0%b8%d1%82%d0%b5-%d0%bd%d0%b0-%d0%b4%d0%b5%d1%86%d0%b0-%d1%81-%d1%83%d0%b2%d1%80%d0%b5%d0%b6%d0%b4%d0%b0%d0%bd%d0%b8%d1%8f-%d0%b8-%d0%b2%d0%bb%d0%b0%d1%81%d1%82%d1%82%d0%b0/", "text": "След няколкомесечни преговори и размяна на остри реплики, включително и ескалация на напрежението на срещата в парламента преди седмица, днес управляващите и майките на деца с увреждания се договориха за конкретен план на действие и график за изпълнението му. Това стана и с посредничеството на омбудсмана. Това стана ясно по време на брифинг след среща с майките на деца с увреждания. Жените обаче заявиха, че протестите им остават до изпълнението на поетите ангажименти от правителството. Под него са подписите на всички заинтересовани страни, показа доволен споразумението финансовият министър Владислав Горанов. Планът включва приемането в пакет на законите за хората с увреждания и за личната помощ. Проектозаконът за хората с увреждания ще бъде обсъден на 11 октомври от Националния съвет на хората с увреждания, на 16 октомври влиза в тристранката, а на 17-и – в Министерския съвет за приемане. На 19 октомври по график законопроектът ще бъде внесен в Народното събрание, обяви социалният министър Бисер Петков. Той гарантира, че двата закона ще бъдат приети до средата на декември, за да може да финансирането да стане факт с новия бюджет. Конкретно в екшън плана са разписани направленията по разходване на предвидените 150 млн. по закона за хората с увреждания, като е разписано в какви размери ще се изплаща. За целта ще има пет степени на размера на помощта, определени спрямо линията на бедност. За 2019 г. са предвидени ограничения – лицата с над 90 на сто увреждане ще имат право на чужда помощ, а по отношение на децата над 50 на сто, като се лимитират часовете за лична помощ, не повече 168 часа месечно или 8 часа на денонощие, заяви социалният министър. отпускането на месечната финаносав помощ в началото на 2019 г. След 1 април 2019 г. започва подаването на заявления по новата методика, а от 1 септември догодина – и изплащането на личната помощ. Министерският съвет ще предприеме действия за изменение на наредбата за медицинската експертиза, ангажира се още властта. „Имаше натрупано недоверие между отделните страни в процеса“, отбелязаха финансовият министър Владислав Горанов, който участва във финалния кръг преговори от последните два дни. Той мотивира нуждата от разписания план за действие, за да не останат с впечатление майките на децата с увреждания, че изпълнителната власт иска да шиканира процеса, каквито обвинения се чуваха през последните месеци от страна на омбудсмана Мая Манолова. „Това недоверие трябваше да се преодолее. Планът за действие дава първа отправна точка – до средата на декември 2018 г., за да не налага и по Коледа родителите да протестират, освен ако не останат неудовлетворени“, коментира Горанов. Той отчете, че всички страни са извървели своите стъпки. Правителството е получило разбирането на национално представителните организации на хората с увреждания и на родителите, че са съгласни с тези срокове. „Това не е отстъпление. Ако по наша вина ангажиментите бъдат нарушени, ние ще претърпим справедливия гняв на тези, които са застанали до нас, че сме нарушили поети ангажименти“, зарече се Горанов. Омбудсманът Мая Манолова посочи, че най-сетне са направени първите крачки към една важна реформа. „Най-накрая бяха поети конкретни ангажименти с конкретни срокове. Аз ще следя как се изпълняват и няма да допусна тези толкова важни закони да бъдат осакатени“, закани се Манолова. Тя остава заедно с майките на протеста. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.09", "title": " Майките на деца с увреждания и властта се договориха, но протестът остава"}
{"url": "https://trud.bg/%d0%ba%d0%b0%d0%bb%d0%be%d1%8f%d0%bd-%d0%bf%d0%b0%d1%80%d0%b3%d0%be%d0%b2-%d0%b2%d1%8a%d0%bf%d1%80%d0%be%d1%81%d1%8a%d1%82-%d0%b7%d0%b0-%d0%bc%d0%b5%d1%81%d1%82%d0%bd%d0%b8%d1%8f-%d1%80%d0%b5%d1%84/", "text": "Въпросът за местния референдум за изграждане на инсталация за изгаряне на RDF-отпадъци е прекалено важен, за да си позволяват управляващите в Столична община да се подиграват с него. Това заяви лидерът на БСП – София и председател на групата на социалистите в Столичния общински съвет Калоян Паргов, съобщиха от партията. Той направи коментара, след като стана ясно, че внесеният вчера от общо 15 общински съветници от 4 групи в СОС – БСП и представители на Група 5, „Сердика“ и ДСБ от Реформаторски блок Доклад с искане за местен референдум за изграждане на инсталация за горене на RDF в София е бил разпределен за разглеждане в комисии още от днес. „Настояваме общинските съветници да се запознаят обстойно и внимателно с мотивите в него и искаме становището на кмета Йорданка Фандъкова, заяви Калоян Паргов. – Действията на ГЕРБ в СО изобщо не ме изненадват, напълно в техен стил е да принуждават общинските съветници да гласуват нещо, с което не са се запознали. Така беше и с последния Доклад, свързан със завода за боклук, който беше внесен за гласуване през пролетта. Пуснаха ни го един ден преди да го разглеждаме при това без проекта и без финансовата обосновка. Сега се опитват да пробутат и референдума по същата формула. Колко от членовете на комисите, които заседават днес и гледат Доклада, са го прочели и са го осмислили?! Това искам да знам. Председателят на СОС Елен Герджиков е длъжен в срок от 3 дни да го разпредели за гледане в Комисиите, но няма правило в 24-часов срок да бъде разгледан от членовете на тези комисии. Това не е извънредна точка. Срокът за гласуване на Сесия на СОС на подобен доклад е един месец, за да може всички съветници да прочетат доклада, да се запознаят и да осмислят мотивите, за да вземат решение дали да го подкрепят или – не“. Въпросите, на които гражданите на София биха имали възможност да отговорят, ако бъде проведен местен референдум, са три. Първият е – съгласни ли сте Столична община да изразходва 157 милиона евро, от които 67 милиона евро заем за изграждане на инсталацията за изгаряне на RDF/изгаряне на отпадъци? Вторият – съгласни ли сте инсталацията за изгаряне на RDF/отпадъци да се построи в центъра на София, район Сердика, бул. „История Славянобългарска”, на територията на ТЕЦ “София”? И третият – съгласни ли сте инсталацията за изгаряне на RDF/отпадъци да се построи до Завода за механично и биологично третиране на отпадъци в местността „Садината” до село Яна? “Основният дебат в Столичния общински съвет беше именно за мястото на изграждане на инсталацията за горене на RDF. Тогава с много „крехко“ мнозинство беше избрано да бъде на територията на ТЕЦ „София“, припомни Калоян Паргов. – Видяхме, че софиянци също са доста объркани. Появиха се много анкети, в които мненията бяха разнопосочни. В крайна сметка, по толкова важен въпрос за гражданите, трябва да се чуе и тяхното мнение. Защото проблемът със замърсения въздух в София, за който най-накрая през 2017 година управляващите в СО бяха принудени да признаят, е доста притеснителен. При това той се прояви, след като същите тези управляващи бяха инвестирали над 600 милиона лева за справяне с него. И тук да ги попитам – тези пари на вятъра ли бяха хвърлени? И не на последно място смятам, че гражданите имат право да заявят мнението си по въпросите, които се отнасят до качеството на живота им в града. Доказателство за това е и възникналото огромно напрежение около ремонта на улица „Граф Игнатиев“ и градинката пред църквата „Свети Седмочисленици“. Калоян Паргов припомни, че позицията на БСП е инсталацията за изгаряне на отпадъците да бъде изградена на площадката на завода в местността „Садината“. „Така ще бъдат спестени разходи за транспорт, няма да бъде допълнително замърсяван въздухът в столицата. Все пак ТЕЦ „София“ се намира в централната градска част и евентуално замърсяване от него ще се отрази на качеството на живот на над 200 000 души, които живеят в кварталите и селата наоколо. Нека не забравяме, че в последните статистически доклади за продължителността на живота, данните показаха, че ние живеем с 2,5 години по-малко заради замърсения въздух в града ни. А според експерти, местността „Садината“ е много подходяща за изграждане на подобна инсталация, тъй като въздушните маси се движат от запад на изток и вероятността запрашаването да се върне в София е нищожна. Не случайно точно на това място преди години е бил построен и заводът „Кремиковци“. Заместник-председателят на СОС от БСП Милка Христова добави, че се надява този път Столична община да създаде добър прецедент и да одобри провеждането на местен референдум за разлика от отхвърления преди време във връзка със „Софийска вода“. „Дано управляващите да не се уплашат от мнението на гражданите, каза тя. – Всички сме длъжни да вземем предвид различните мнения на хората. Всяка една от групите, които поставиха въпросите си за бъдещия местен референдум, ще си ги защитава със съответните доводи и аргументи. В крайна сметка софиянци сами трябва да изберат, това е тяхно право. Дори и да не събере необходимото мнозинство този референдум, за да стане задължителен за Столична община, той ще покаже желанието на гражданите. Трябва да имаме предвид също, че този заем от 67 милиона евро, на който бенефициент е СО, ще бъде изплащан от столичната “Топлофикация”. При наличието на огромните задължения, които тя има към момента и които наближават 800 милиона лева, веднага би следвало да поставим въпроса как това почти фалирало наше общинско дружество ще изплаща огромната сума. И как това ще се отрази на цената на топлинната енергия и евентуално няма ли да повлияе на такса смет. Ние досега не видяхме никакви убедителни разчети в тази посока. Подозирам, че именно клиентите на „Топлофикация“ ще се наложи да изплащаме този заем“. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.10.09", "title": " Калоян Паргов: Въпросът за местния референдум е прекалено важен, за да се подиграват с него управляващите в СО"}
