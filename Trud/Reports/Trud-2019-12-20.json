{"url": "https://trud.bg/%d0%bd%d0%b0%d0%b4-56-%d0%be%d1%82-%d0%b2%d0%be%d0%b4%d0%b0%d1%82%d0%b0-%d1%83-%d0%bd%d0%b0%d1%81-%d1%81%d0%b5-%d0%b3%d1%83%d0%b1%d0%b8/", "text": "Най-много потребяват в София и Благоевград Близо 500 милиона кубични метра вода се губят в България, показват данните на НСИ за 2018 г. това са 56,4% от всичката доставена вода в страната. Загубите не намаляват, показват още данните на статистиката. През 2017 г. загубите са били 56,8% от водата. Преобладаващата част са загубите при транспорта на водата (реални загуби), като през 2018 г. те се оценяват на 425,6 млн. куб. метра. Среднодневното потребление на питейна вода от домакинствата през 2018 г. се оценява на 99 литра на човек, което е на равнището на 2017 г. Над средното за страната е потреблението на вода от домакинствата в Югозападния район – 118 литра на човек на ден, а най-ниско – в Североизточния район – 85 л/чов./ден. Разпределението по области показва, че най-много вода харчат софиянци – 126 л/чов./ден. и жителите на Благоевград – 117 л/чов./ден., а на последно място са Търговище (69 л/чов./ден.) и Сливен (70 л/чов./ден.). През 2018 г. 1,1% от населението в страната е било на режим на водоснабдяване поради недостиг на вода, предимно сезонен. Най-засегнати от режим на водоснабдяване са областите Габрово (28,2%), Търговище (13,1%) и Сливен (7,8%). АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2019.12.20", "title": "\n\t\t\tНад 56% от водата у нас се губи\t\t\t"}
{"url": "https://trud.bg/%d0%b3%d1%80%d0%b8%d0%bf%d1%8a%d1%82-%d0%b4%d0%be%d0%b9%d0%b4%d0%b5-%d0%b1%d1%80%d0%b8%d0%b7%d0%b1%d0%b5%d0%b9%d0%bd-%d0%b2%d1%8a%d1%80%d0%bb%d1%83%d0%b2%d0%b0-%d0%b2-%d0%b1%d1%83/", "text": "Две деца са с положителна проба  Ваксините са изчерпани  Регистрирани са първите случаи на грип унас и те са в Бургас. Две деца на 3-годишна възраст са с положителна проба за грип от вида А H1N1 – „Бризбейн”, заяви за „Труд” главният държавен здравен инспектор доц. д-р Ангел Кунчев. Той се позовава на данни на реферетните лаборатории. Децата са приети в тежко състояние в многопрофилната университетска болница в Бургас. Лекарите веднага са започнали лечение с противогрипни препарати. Децата вече са добре и са изписани от болница, разказа доц. д-р Кунчев. Щамът „Бризбейн” е сравнително нов за страната ни, за пръв път населението се сблъска с него през 2018 година. Симптомите му са рязко повишаване на телесната температура, световъртеж, болки в главата, болки в мускулите и ставите, и отпадналост. „Грипът трудно може да се сбърка с вирус. Върлуващите в момента респираторни инфекции са с хрема и кашлица и се изкарват на крак. При грипа симптомите са доста по-силно изразени”, обясни доц. д-р Кунчев. Около 2% от заболелите от грип развиват пневмонии, отити, трахелити, бронхити и други усложнения, които изискват болнично лечение, допълни здравният инспектор. Противогрипните ваксини са изчерпани. По безплатната програма за ваксиниране на хора над 65-годишна възраст бяха внесени 120 000 души, търсенето е било двойно по-голямо. Дозите предвидени за свободна продажба в аптечната мрежа свършиха преди месец. „Догодина ще се опитаме да увеличим бройката на ваксините, за да се възползват повече хора”, заяви Кунчев. Специалистите съветват да се избягва употребата на антибиотици при борбата с грипа. Най-ефективни са противогрипните препарати, особено ако се започне прием при първите симптоми. „Грипната епидемия се развива много интензивно и тогава каквито и да са условията, веднъж дошла, тя нараства. Първите случаи съвпадат с празниците, децата не са струпани в градини и училища, и това ще забави процеса на разпространение. Най-вероятно след празниците ще се увеличат драстично заболелите от грип”, обясни още Ангел Кунчев. Той препоръча, когато дойде грипната вълна, хората, които са най-уязвими, да останат вкъщи за около 10 дни, за да избегнат най-острата фаза на епидемията. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2019.12.20", "title": "\n\t\t\tГрипът дойде – „Бризбейн” върлува в Бургас\t\t\t"}
{"url": "https://trud.bg/%d0%bc%d0%b2%d0%bd%d1%80-%d0%b1%d1%83%d1%80%d1%8f%d1%82%d0%b0-%d1%84%d0%b0%d0%b1%d0%b8%d0%b5%d0%bd-%d1%81-%d0%b2%d0%b5%d1%82%d1%80%d0%be%d0%b2%d0%b5-%d0%b4%d0%be-120-%d0%ba%d0%bc-%d1%87/", "text": "Силна буря и ветрове до 120 км в час се очакват в Португалия. Метеорологичните служби прогнозират значително влошаване на времето в страната поне до 23 декември 2019 г. Това съобщиха от пресслужбата на Министерството на външните работи (МВнР). По информация на Португалския институт за морето и атмосферата на 21 декември се очаква през територията на страната да премине бурята Фабиен, съпътствана от силни валежи и ветрове. На места скоростта на ветровете може да достигне 120 км в час. Очаква се и силно вълнение по цялото протежение на атлантическото крайбрежие на страната. Португалската Национална служба за извънредни ситуации и гражданска защита препоръчва включително: да се шофират моторни превозни средства с повишено внимание и намалена скорост, да не се преминава през наводнени зони, поради опасност от пропадане в дупки на пътната настилка или открити отводнителни шахти; гражданите да проявяват повишено внимание при преминаване през пространства с дървета поради опасност от падане на клони и дървета; да се проявява повишено внимание при преминаване по крайбрежните речни и океански райони и по възможност да се избягва преминаването и престоя в тези зони поради опасност от заливането им; да не се практикува спортен риболов, водни спортове и разходки по крайбрежието, включително избягване паркирането на автомобили в близост до крайбрежието. Препоръчваме българските граждани в Португалия да спазват стриктно изброените предохранителни мерки и да бъдат особено внимателни към състоянието на метеорологичната обстановка, както и да спазват стриктно конкретните указания на португалските власти. Актуална информация за състоянието и прогнозите за развитието на метеорологичната обстановка може да бъде открита на интернет-страниците на: \n– Португалския институт за морето и атмосферата –  ; \n– Национална служба за извънредни ситуации и гражданска защита –  . Телефонът за спешни случаи в Португалия е 112. Дежурният телефон за спешни случаи на българското посолство в Португалия е +351 933 611 337. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2019.12.20", "title": "\n\t\t\tМВнР: Бурята „Фабиен“ с ветрове до 120 км/ч ще премине в Португалия, българите да спазват указанията на властите\t\t\t"}
{"url": "https://trud.bg/%d1%80%d0%be%d1%81%d0%b5%d0%bd-%d0%b6%d0%b5%d0%bb%d1%8f%d0%b7%d0%ba%d0%be%d0%b2-%d1%89%d0%b5-%d0%bf%d1%80%d0%b5%d0%b4%d0%bb%d0%be%d0%b6%d0%b8%d0%bc-%d0%bd%d0%be%d0%b2%d0%b8-%d1%84%d0%be%d1%80%d0%bc/", "text": "След Нова година ще предложим нови форми на контрол над изпита за шофьорските курсове, обяви пред БТВ министърът на транспорта Росен Желязков. Не искаме формата да убие съдържанието, коментира той. „Няма да чакаме новия закон за движение по пътищата, за да действаме, а в рамките на настоящия ще внесем определени изменения. Още до пролетта трябва да знаем електромобилността, особено в големите градове – тротинетки и други електромобилни средства, да бъдат регламентирани да се знае какви са правилата за движение за тях“, отбеляза още министърът на транспорта. По отношение на наказанията в новия закон за движение по пътищата, той коментира, че е важно правоприлагането, а не увеличението на размера им. „Ние искаме общ закон, в който ясно да е разписано какво е регулирането и какво е правоприлагането. Размерът на наказанията в случая е без значение, важно е какво е правоприлагането и ефективността на прилаганото наказание. Целта е всичко да бъде регламентирано и е важно да се знае, че когато нарушителят е установен, той ще бъде наказан“, допълни той. Вътрешният министър каза, че събираемостта се е увеличила с 50% и това не е защото има повече нарушения, а защото хората все повече и повече разбират, че санкциите са неотменими“, посочи Росен Желязков. По думите му санкциите трябва да бъдат съразмерни, защото те имат две функции – едната е превантивна, а другата – наказателна. Важното е да се знае, че ако нарушителят е установен, той ще бъде наказан, каза министърът. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2019.12.20", "title": "\n\t\t\tРосен Желязков: Ще предложим нови форми на контрол за шофьорските изпити\t\t\t"}
{"url": "https://trud.bg/%d1%81%d0%b1%d0%bb%d1%8a%d1%81%d1%8a%d0%ba-%d0%bc%d0%b5%d0%b6%d0%b4%d1%83-%d0%bf%d0%be%d0%bb%d0%b8%d1%86%d0%b8%d1%8f-%d0%b8-%d0%bf%d1%80%d0%be%d1%82%d0%b5%d1%81%d1%82%d0%b8%d1%80%d0%b0%d1%89%d0%b8/", "text": "Протестиращите заради водната криза в Перник се сблъскаха с полицията в опит да стигнат до кръстовището със София, предаде  . За щастие няма пострадали. От днес в града започва нов режим – в някои квартали ще има вода през деня, в други през вечерта. Хората искат този режим да е равен за всички. Протестът започна след 18 ч., а гражданите поискаха премиера Бойко Борисов да отиде при тях. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2019.12.20", "title": "\n\t\t\tСблъсък между полиция и протестиращи в Перник заради водната криза\t\t\t"}
{"url": "https://trud.bg/%d0%be%d0%bd%d0%bb%d0%b0%d0%b9%d0%bd-%d0%bf%d0%bb%d0%b0%d1%89%d0%b0%d0%bd%d0%b5-%d1%81-%d0%b1%d0%b0%d0%bd%d0%ba%d0%be%d0%b2%d0%b0-%d0%ba%d0%b0%d1%80%d1%82%d0%b0-%d0%b1%d0%b5%d0%b7-%d0%ba%d0%b0%d1%81/", "text": "Удължават срока за големите компании Онлайн търговците, които приемат плащане с банкови карти, може да не дават касови бележки на клиентите си. Но за да ползват това облекчение, онлайн магазините въобще не трябва да приемат плащане в брой. Това гласят промени в Наредба Н-18 за отчитане на оборота, които са пуснати за обществено обсъждане. Допълнително изискване е парите от продажбите да постъпват по сметка на онлайн търговеца, открита в България, в страна от ЕС или в държава, с която имаме споразумение за обмяна на банкова информация. Ако не дават касови бележки, онлайн магазините ще трябва да изпращат на клиентите си електронен документ с всички данни за продажбата. С други промени в наредбата се удължава с два месеца до 31 март 2020 г. срокът, в който на новите изисквания трябва да отговорят търговците, използващи интегрирани автоматизирани системи за управление на търговската дейност (ИАСУТД), което са предимно големи данъкоплатци. \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2019.12.20", "title": "\n\t\t\tОнлайн плащане с банкова карта без касова бележка\t\t\t"}
{"url": "https://trud.bg/%d1%81%d0%bf%d0%b8%d1%80%d0%b0%d1%82-%d0%b4%d0%b0%d1%80%d0%b5%d0%bd%d0%b8%d1%8f-%d0%be%d1%82-%d0%b1%d0%b8%d0%b7%d0%bd%d0%b5%d1%81%d0%b0-%d0%b7%d0%b0-%d0%bf%d0%b0%d1%80%d1%82%d0%b8%d0%b8/", "text": "Патриотите променят закон БСП решават как да гласуват НФСБ и ВМРО искат 6 млн. лв. таван за субсидиите, такъв вече има за вероизповеданията Да бъдат забранени дарения за партиите от бизнеса искат патриотите с промени в Закона за политическите партии. Текстовете предвиждат физически лица да могат да дават не повече от 10 хил. лв. годишно. В последния работен ден преди коледната ваканция на парламента те внесоха проекта в деловодството на НС. В него се настоява държавната субсидия на партия да не надхвърля 6 млн. лева годишно, поясни председателят на НФСБ Валери Симеонов. “Парите, които се насочват към партиите, които държавата предоставя, особено на големите партии, са прекалено много, размерът е прекалено голям и самото обстоятелство, че тези партии държат субсидиите си на банков влог и печелят от лихви, мисля, че е ненормално и неморално”, коментира той. Подобен таван по настояване на патриотите има и за вероизповеданията. При гласуваната субсидия за партиите от 8 лв. мярката би засегнала ГЕРБ и БСП, който през 2020 г. ще получат съответно 9 178 336 лв. и 7 643 920 лв. Останалите парламентарни партии ща далеч под бариерата от 6 млн. лв. – тяхната субсидия е между 1,1 млн. лв. и 2,5 млн. лв. Очаква се ГЕРБ да подкрепят текстовете за даренията, но да се противопоставят на тавана за субсидията. От БСП казаха, че предстои след Нова година да вземат решение как да гласуват. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2019.12.20", "title": "\n\t\t\tСпират дарения от бизнеса за партии\t\t\t"}
{"url": "https://trud.bg/%d0%b5%d1%81-%d0%b2%d0%bb%d0%b0%d0%b3%d0%b0-%d0%bf%d0%be%d0%b2%d0%b5%d1%87%d0%b5-%d0%be%d1%82-80-%d0%bc%d0%bb%d0%bd-%d0%b5%d0%b2%d1%80%d0%be-%d0%b7%d0%b0-%d0%ba%d0%b0%d1%87%d0%b5%d1%81%d1%82%d0%b2/", "text": "Прищина се задушава от замърсяването, причинено от електроцентралата на въглища, отоплението с твърдо гориво и старите автомобили, съобщи МИА. Луиджи Бруса от бюрото на ЕС в Косово заяви, че качеството на въздуха в Прищина е сходно с това в Пекин, който е един от най-замърсените градове в света. Днес децата в Прищина бяха с маски. За да подчертаят проблема, маски бяха поставени на статуята на Майка Тереза и на бившия държавен секретар на САЩ Мадлийн Олбрайт. Димът от електроцентралата в Кастриоти (Обилич – бел.ред.) обикновено образува облак над Прищина. Брюксел подписа договор за инвестирането на 76 млн. евро за обновяване на инсталациите, за да се намали отделяният прах. Строителните дейности ще започнат през май следващата година. Освен това ЕС влага още 7 млн. евро за увеличаване капацитета на отоплителната централа „Термокос” за около 2 000 домакинства, включително училища и детски градини. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2019.12.20", "title": "\n\t\t\tЕС влага повече от 80 млн. евро за качеството на въздуха в Косово\t\t\t"}
{"url": "https://trud.bg/%d1%88%d0%be%d1%84%d1%8c%d0%be%d1%80%d1%8a%d1%82-%d0%bf%d0%be%d0%b3%d1%83%d0%b1%d0%b8%d0%bb-%d0%b1%d0%b5%d0%b1%d0%b5-%d0%bf%d1%80%d0%b8-%d0%ba%d0%b0%d1%82%d0%b0%d1%81%d1%82%d1%80%d0%be%d1%84%d0%b0/", "text": ", причинил тежката катастрофа снощи в Русе, при която   на година и половина, управлявал автомобила с 2,44 промила алкохол в кръвта. Това информираха от Окръжната прокуратура в крайдунавския град, цитирани от БТА. Шофьорът на автомобила – Д.Т., е привлечен като обвиняем. По делото са извършени огледи, разпитани са свидетели, изискани са справки, взети са проби от кръв и урина, назначени са медицински експертизи за установяване концентрацията на алкохол в кръвта на водача и преценка за евентуална употреба и на наркотични вещества. Автомобилът е конфискуван като веществено доказателство. Обвинението е за престъпление, за което се предвижда затвор от три до 15 години. Мъжът е задържан за срок до 72 часа. Осъществена е координация със сектор „Арести“ в Русе за откриване на охранителен пост в Университетската болница „Канев“ в града, където в момента обвиняемият е настанен за лечение. До момента 43-годишният Д.Т. е осъждан общо 10 пъти. Последната му присъда е от Окръжния съд в Пловдив – за грабеж, противозаконно проникване в чуждо жилище и изнасилване. Той е изтърпял общо наказание от пет години и 11 месеца затвор, като е освободен през 2015 година. При катастрофата почина дете на година и половина и пострадаха трима души. 43-годишният шофьор е с охлузни и прорезни рани по главата и крайниците и с фрактура на ребра, жена на 45 години е с фрактура на нос, челюст и таз, а 17-годишно момиче е със счупена подбедрица. Тримата бяха настанени за лечение в болница. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2019.12.20", "title": "\n\t\t\tШофьорът, погубил бебе при катастрофата в Русе, карал с 2,44 промила алкохол \t\t\t"}
{"url": "https://trud.bg/%d0%b4%d0%be%d0%b6%d0%b8%d0%b2%d0%be%d1%82%d0%b5%d0%bd-%d0%b7%d0%b0%d1%82%d0%b2%d0%be%d1%80-%d0%b7%d0%b0-%d0%b6%d0%b5%d1%81%d1%82%d0%be%d0%ba%d0%be-%d1%83%d0%b1%d0%b8%d0%b9%d1%81%d1%82%d0%b2%d0%be/", "text": "Бургаския апелативен съд измени 20-годишна ефективна присъда от Окръжния съд в Ямбол и увеличи наказанието на „доживотен затвор“. Наказанието е за Мишо В. от село Срем, община Тополовград, област Хасково. Той е признат за виновен в убийството на 87-годишна жена. Престъплението е извършено през ноември 2016 година. 46-годишният Мишо В. влязъл в дома на възрастната жена и й отнел 3000 лева, а после я убил. По време на делото е установено, че подсъдимият е имал информация, че жертвата живее сама, има пари и съседите й отсъстват. След като влязъл в чуждия дом, Мишо В. нанесъл на жената множество удари с юмруци в лицето с такава сила, че се стигнало до счупвания на лицеви кости. Освен това, жертвата била душена, имала е счупване на щитовидния хрущял, понесла е силни удари в областта на гръдния кош, установени са кръвонасядания на сърдечната торбичка и други травми. Според въззивния състав ударите определят убийството като извършено с особена жестокост. След случилото се подсъдимият се прибрал у дома, наредил на жената, с която живее, да изпере дрехите му, за да заличи следите, легнал и заспал. Това го определя като жесток човек, който въпреки предишните си осъждания и наказания, не се е поправил и превъзпитал, смята държавното обвинение. Въззивната инстанция е приела, че извършеното престъпление е изключително тежко и затова най-справедливо и подходящо наказание, според Апелативния съд, е доживотен затвор. Изменен е и режимът на изтърпяване на наказанието – от „строг“ на „специален“. Решението за изменение на присъдата може да бъде обжалвано пред Върховния касационен съд в 15-дневен срок. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2019.12.20", "title": "\n\t\t\tДоживотен затвор за жестоко убийство на възрастна жена в Хасковско\t\t\t"}
{"url": "https://trud.bg/%d0%b5%d0%b2%d1%80%d0%be%d0%b4%d0%b5%d0%bf%d1%83%d1%82%d0%b0%d1%82%d1%8a%d1%82-%d0%b8%d0%b2%d0%be-%d1%85%d1%80%d0%b8%d1%81%d1%82%d0%be%d0%b2-%d0%bf%d1%80%d0%b5%d0%b4-%d1%82%d1%80%d1%83%d0%b4/", "text": "Не сме готови за бъдеще, в което едва ли не технологиите ще управляват света Предстоящото въвеждане на 5G технологиите предизвиква много противоположни коментари – нещо като „от осанна до разпни го“. Инженери и учени са на различни позиции, а здравето и защитата на личните данни са основните притеснения на хората от бъдещото им въвеждане. Именно по този въпрос евродепутатът организира голяма кръгла маса в Брюксел, на която двете мнения се сблъскаха. По тези въпроси, както и някои злободневни теми от българската политика, разговаряме с г-н Иво Христов. – Господин Христов, много „за“ и много „против“ 5G мрежата се чуха на форума, организиран преди дни от Вас в Европарламента. Еколози, инженери и учени спориха доста разпалено, защитавайки своите тези. Изглежда, борбата между двете виждания за тази технология ще бъде тежка, не мислите ли? \n– Не мисля. За съжаление, в последните три десетилетия технологиите се развиват стремително, а регулациите са поставени пред свършен факт. Заедно с постиженията на техническия гений получаваме в пакет и всички проблеми: за здравето, психиката, околната среда. Дебатът за влиянието на социалните мрежи върху изборите е илюстрация на диахрона между технологиите и регулациите. Мрежите от пето поколение (5G) вече се въвеждат. Затова се опитах да отключа дебата по всички страни на тази технология, за да бъдат осведомени гражданите, а специалистите да оценят и минимизират рисковете при въвеждането u. Не бива да се подхранват истерии срещу 5G, която вече покрива 80% от територията на Южна Корея и значителна част от Швейцария, да речем. Но трябва да въведем технологията отговорно, премислено и предугаждайки всички проблеми, които тя би породила. – Здравето и защитата на личните данни са основните притеснения на хората от въвеждането на 5G технологията, а в редица европейски страни има и сериозни протести срещу прокарването u. Вие самият заявихте, че ЕП в момента не разполага с оценка на риска за човешкото здраве. Какви действия бихте предприели в тази насока? \n– Поръчах изследване на влиянието на 5G върху човешкото здраве на научния панел на Европейския парламент. Ако се констатират рискове, специалистите ще могат да прецизират честотите, на които да се осъществява комуникацията, за да не влияе чувствително на хората и на околната среда. – Но това, което екоактивистите посочиха, е доста стряскащо – например нуждата от изрязване на дърветата по улиците. Това хич не звучи обнадеждаващо? \n– Това също се надявам да се изясни, защото ми се струва недопустимо посегателство, особено в градска среда, където всяко дърво е скъпоценно. – На всички е ясно, че рано или късно 5G мрежата ще бъде въведена в ЕС и срокът за това е от 2-3 до 5 години. Възможностите, които се откриват, са впечатляващи. Но ако се окаже, че цената за тях е ужасна, какво правим? \n– Не съм враг на технологията. Но искам всички да се запознаем достатъчно с нея, за да не навредим на себе си, на природата и на обществата си. Благодаря и на г-жа Габриел, която заяви позициите си на форума. Важно е да има диалог между Европарламента и Еврокомисията. – Всъщност, ние готови ли сме за такова бъдеще, в което едва ли не технологиите ще управляват света? \n– Според мен не. Човешката психика и физика преминават безпрецедентно изпитание. Разумът и ценностната ни система, които хилядолетия са се развивали постъпателно, днес форсирано се преформатират в духа на алгоритмите, които са заложени в нашите смартфони. Това създава нов тип човек. Да речем съвсем просто нещо като селфитата. Рефлексът на съвременния турист е да обърне гръб на произведението, което уж е дошъл да види, за да увековечи себе си пред него. Новият тип човек е нарцистичен, мисли в кратки форми, предпочита образа, затова и речта му закърнява. А какво би станало с банализирането на виртуалната реалност, което ще стане факт с 5G, можем само да гадаем. – Европа не изостава ли в тази сфера – виждаме колко агресивни са Китай, а Щатите също все още не могат да ги настигнат и използват политически инструменти срещу тях. \n– Европа изостава в разгръщането, но това u дава възможност да оцени грешките на другите, ако действа умно. Според мен, можем да превърнем изоставането в предимство, ако си спестим всички проблеми, които наблюдаваме при пионерите в технологията. – А ние къде сме? Какви ще бъдат последствията за България от въвеждането на 5G мрежата за мобилни комуникации? Имаме ли въобще някаква готовност за това? \n– Трите големи оператора вече проведоха демонстрации. Има няколко проблема. Първият е тежкият административно-строителен режим, който затруднява изграждането на базовите станции. Вторият е липсата на достатъчно инвестиции, тъй като пазарът у нас е малък. Третият са честотите, които още не са отдадени. Впрочем, смятам, че трябва да изчакаме учените да кажат какво е въздействието на различните честоти и тогава да обмислим как да устроим мрежата си. Това е въпрос на няколко месеца. – Ако специалистите казват, че индустрията е готова да посрещне това предизвикателство, инвеститорите може би не мислят така, защото като че ли се бавят? \n– Да. В Китай инвеститорите са окуражавани от държавата, която вижда в тази технологична революция възможност да поеме световното лидерство. Другаде по света все още има известна предпазливост. У нас също. – Ще трябват страшно много пари за тази 5G мрежа – десетки милиарди евро. Има ли някакъв примерен разчет колко би струвало подобно нещо? \n– Има само предположения, възлизащи на стотици милиарди в световен мащаб. Но борсите могат да превърнат очакванията в нов спекулативен балон, затова не можем да сме точни. – По време на търговската война между САЩ и Китай, на която уж беше сложен края, се видя, че Европейският съюз също попада като част от миманса или от участниците в този гигантски сблъсък. Акцията срещу компанията „Хуауей“ е видна. \n– Китай лобира много агресивно за своите технологии. САЩ се опитват да го възпрат с политически средства. Разните страни реагират различно. Някои допускат китайски доставчици, други се придържат към американската линия. Въпросът се превърна в геополитически. Както вече споменах, залогът е технологичното и икономическо лидерство през следващите десетилетия. – Предвижда се обща европейска регулация за тази технология, но това предполага ли надмогване на националното его, което пък понякога дори изглежда невъзможно? \n– Смятам, че такава е необходима, защото ще намали цената на трансграничните услуги, а ЕС е сбор от много държави. Единна регулаторна политика ще ни постави в по-силна позиция спрямо външните играчи, ще улесни и инвестициите. – В Европа сега има и друга тема, която буквално е като революция – темата за климата. От форума за 5G мрежата се видя, че групата на „Зелените“ е изключително високоговоряща и смела в твърденията си. Докъде може да стигнат исканията им по тази тема? \n– Това също е неизследвана тема. Какъв ще бъде ефектът на 5G върху климата? „Умните ферми“ и „умните градове“ ще са много по-ефективни енергийно, но самото разгръщане и функциониране на мрежата също предполага много енергия. Не е ясна общата сметка. Мегаломанът Илон Мъск вече работи по проекта Starlink, по-нататъшно развитие на интернет, който предвижда извеждането в околоземна орбита на 42 000 микроспътника. Само учените могат да отговорят какъв би бил ефектът върху атмосферата и климата на такъв мегаломански проект, който вече е на път без никой да е отговорил на тези въпроси. – Нашите „зелени“ обаче са известни повече с усвояването на грантове, отколкото с каузите, за които се борят колегите им в Европейския съюз. Пишман политици се опитват на наш гръб да убедят Европа, че сме вредни за себе си. Как се излиза от този омагьосан кръг? \n– Ние действително сме вредни за себе си, щом допуснахме да се превърнем в бунището на Европа. Когато започваше великият грабеж, на шега подмятахме, че скоро ще плащаме и за въздуха. Ето, че това се сбъдна: плащаме за въздуха чрез лекарствата, които купуваме, за да лекуваме белодробните си проблеми. Чрез парите за топлоенергия, която недобросъвестни бизнесмени уж ни доставят, като вместо традиционни горива използват боклуците, от които всяка държава гледа да се отърве. Боклукът не струва нищо, но ние го плащаме като газ или въглища, а мошеници от България и Европа си делят тези пари, тъй сякаш отоплението е произведено по правилата. Властта покровителства, а гражданите не протестират. – Темата за Истанбулската конвенция отново се появи на дневен ред, вие гласувахте против резолюцията на ЕП тя да стане документ на Евросъюза. Защо е този силов подход спрямо нас и ще бъдем ли принудени в крайна сметка да клекнем и за това? \n– Целта е всички, включително България, да приемат конвенцията. Подходът е силов и показва, че мотивите не са свързани с насилието над жени и домашното насилие. Това е идеологически документ и бизнес за НПО. Статистиката не показва спад на насилието в страните, в които е приет. – Предполагам, че следите острите реплики, които използват българските президент и премиер напоследък по време на наддумването си – нека така да го кажем, по различни въпроси. Как изглежда то, погледнато от Брюксел? \n– В Брюксел този спор няма отзвук. Борисов е пазител на статуквото. Президентът олицетворява надеждата за промяна. Тя преминава през стъпки за конституционна реформа. Сегашната институционална система е напълно овладяна от Борисов и задкулисието и промяна в нейните рамки и с нейните механизми е невъзможна. Вече нямаме и честни избори, при положение, че стотици хиляди бюлетини са обявени за „невалидни“, а фалшификациите са повсеместни и стават пред камерите на телевизиите. Сегашната парламентарна република не подхожда на българската народопсихология, която изисква по-централизирана власт, повече лична отговорност, повече отчетност и контрол. – След като се заговори усилено за промени в Конституцията, смятате ли, че това е възможно и има ли достатъчна политическа воля за тях?  \n– То е належащо и неизбежно. Дори който го отрича днес, ще се убеди скоро. Воля в политическата класа още няма, но очакването в народа расте. Политическата класа е родена и отрасла в тази среда и няма да я напусне доброволно. Все едно да очакваме някой шаран да изскочи от тинята и да тръгне към извора на някой чист планински ручей. Няма да стане. Тинята на прехода е неговата родна среда. Да се плава срещу течението е трудно, затова гражданите отказват да поемат натам. Но кислородът в тинята приключва, като в заблатените води на пернишки язовир. Въпрос на време е да го осъзнаем. Нашият гост \nИво Христов е роден на 8 октомври 1970 г. в Истанбул. Завършва средното си образование в “Athїnїe Royale” в Брюксел, а висшето си юридическо образование в СУ “Св. Климент Охридски”. Преводач на множество романи, работил е като журналист в RFI-България, НТВ, БНТ и сп. “Europe Magazine”, издавано в Париж. Автор на политическата биография на Франсоа Митеран, издадена на български език през 2000 г. Редактор и коментатор в списанието за политически анализи “A-specto” (2014-2016). Автор на две фотографски изложби. Създател на сдружение “Солидарна България”. Владее френски, английски, руски и испански език. Началник на кабинета (2017-2019) на държавния глава Румен Радев. Сега е депутат от групата на Прогресивния алианс на социалистите и демократите в Европейския парламент. \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2019.12.20", "title": "\n\t\t\tЕвродепутатът Иво Христов пред „Труд“: Истанбулската конвенция е идеологически документ и бизнес за НПО\t\t\t"}
{"url": "https://trud.bg/%d0%bb%d0%b0%d0%b7%d0%b0%d1%80%d0%be%d0%b2-%d0%bf%d1%80%d0%b5%d0%b4%d0%b0%d0%b4%d0%b5-%d0%b2%d0%be%d0%bb%d0%b5%d0%b9%d0%b1%d0%be%d0%bb%d0%b0-%d0%bd%d0%b0-%d0%b3%d0%b0%d0%bd%d0%b5%d0%b2/", "text": "Войната в българския волейбол е на път да свърши. Президентът на федерацията Данчо Лазаров предаде властта на кандидата на опозицията Любо Ганев, като го упълномощи да ръководи централата наравно с него до 13 март 2020-а в София. За въпросната дата бе насрочено извънредно Общо събрание, след като форумът по искане на Инициативния комитет за радикални промени във волейбола бе провален. На новия форум ще бъда избран и нов състав на Управителния съвет, както и председател. Дотогава Лазаров формално запазва поста, тъй като това ще му позволи да се кандидатира за нов мандат в Борда на Европейската волейболна конфедерация (ЦЕВ). \nРешението бе взето на събранието на централата в Казанлък, на което присъстваха 103 от членовете. \n„Струва ми се, че това беше много важен ден за нашия спорт – заяви Лазаров. – Всички проблеми, а тях ще ги има, ще се решават демократично. Да покажем, че волейболът е обединен около идеята за развитие на играта.“ \nОт Управителния съвет бяха освободени Любомир Герасимов и Деко Григоров, смятани за близки до Лазаров. А Борислав Кьосев оттегли кандидатурата си за президент. \n„Ще подкрепя Любо Ганев, защото неговата платформа се доближава до моите възгледи“, заяви легендата. \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2019.12.20", "title": "\n\t\t\tЛазаров предаде волейбола на Ганев\t\t\t"}
{"url": "https://trud.bg/%d1%81%d0%b2-%d0%bd%d0%b0%d1%83%d0%bc-%d0%b8-%d0%bd%d0%b5%d0%b3%d0%be%d0%b2%d0%b8%d1%8f%d1%82-%d0%bc%d0%b0%d0%bd%d0%b0%d1%81%d1%82%d0%b8%d1%80/", "text": "Светецът израснал в Мизия като син на благородни родители В самото навечерие на големия празник Рождество Христово отбелязваме паметта на св. Наум Плисковско-Охридски в деня на неговото Успение (23 декември). Надали е необходимо да поясняваме, че Наум е едно от най-ярките имена в историята на българската духовност и култура, на нашата църква и държава. Въпреки че от неговото някога богато творчество е оцеляло твърде малко, и до днес изумява невероятната духовна мощ на този български Учител „с главна буква“, най-близкият събрат и сподвижник на св. Климент Охридски. Животът и делата на преподобния Наум са отразени в четири жития (две на старобългарски и две на гръцки език), в други средновековни творби, в неговите стенописни изображения и икони. Не на последно място, съхранената памет за този знаменит българин от Средновековието е отразена и в безизкусни, но колоритни легенди и предания, създавани през вековете от българите от земите около Охридското езеро. Изграденият от Наум манастир „при извора на Бялото езеро“, както се казва в посветеното му т. нар. Второ житие, продължава да е една от най-обичаните и посещавани български обители – и от сънародниците ни отвъд Осогово, и от гости от днешна България. Затова нека преди деня на св. Наум си спомним за неговите дела, както и за красивия манастир на брега на Охридското езеро. Наум e един от най-близките ученици на Светите братя Кирил и Методий, а животът и дейността му са тясно свързани с Климент Охридски, княз Борис-Михаил Покръстител (852-889, 2 май 907 г.) и цар Симеон Велики (893-927). За българския произход на светеца ясно свидетелства цитираното по-горе житие. Неизвестният автор съобщава, че Наум „… израснал в Мизия…“ (т. е. в земите на Българското царство), като „… син на благородни родители…“ Роден е нейде през тридесетте години на IX век и е бил почти връстник на Константин-Кирил Философ. Кога, как и защо е напуснал „света“, за да се отдаде на монашеското поприще, е неизвестно. Факт е обаче, че още на младини се присъединява към учениците на Светите братя в тогавашна Византия. Възможно е бъдещият светец да е произлизал от средите на онези представители на българското болярство, които са изпращани да получат образование в Константинопол или пък са придружавали личности от семейството на българския владетел във византийската столица. Да припомним легендата за Персика, сестрата на Борис, която, бидейки заложница във Византия, приема Христовата вяра. Разбира се, не твърдим, че Наум е бил в свитата на царствената българка, но през 886 г. близостта му с Борис-Михаил и неговите най-верни хора в столицата Плиска е факт. Както научаваме от т. нар. Първо житие на Наум, той се присъединява към Константин-Кирил Философ и Методий, като през 863 г. е един от включилите се в Моравската мисия техни ученици. При посещението на Светите братя в Рим през 868 г. Наум е ръкоположен за презвитер от самия папа Адриан II заедно с Климент и други свои събратя. През следващите години е неизменно до Методий, тогава архиепископ в земите на Средния Дунав, като споделя всички успехи и трудности на Моравската мисия. След нейния крах и смъртта на Методий (6 април 885 г.), през 886 г. Наум заедно с Климент и Ангеларий, като един от „корифеите“ на мисията, търси убежище в България. Тримата монаси, както разказва архиепископ Теофилакт Охридски, „… за България си мислели, за България копнеели…“ През Белград (дн. столица на Сърбия, през Средновековието български град) те пристигат в Плиска, посрещнати повече от радушно от княз Борис-Михаил. Отначало двамата с Климент са настанени в дома на Есхач, един от най-близките съветници на Борис – израз не само на гостоприемство, но и на пълно доверие. В своите разговори с княза и неговите най-верни хора Климент и Наум (междувременно тежко болният Ангеларий умира) градят планове за духовното и културно издигане на своя народ. В Плиска и свързаните със столицата обители Наум работи до 893 г. Възможно е център на неговата дейност да е бил големият манастир при село Равна, Провадийско. Надписите, открити при археологическото му проучване, свидетелстват за активна книжовна и просветна дейност – аналогична на онази, която Климент, а после Наум по-късно провеждат в днешна Македония. В предисловието на известното Учително Евангелие епископ Константин Преславски се обръща към Наум като към свой наставник: „… И аз, скромният Константин…, брате Науме, преклоних се пред твоето смирение.“ От творчеството на Наум е оцеляло твърде малко – един канон, посветен на апостол Андрей Първозвани, както и фрагменти от други предполагаеми негови творби. Нека отново подчертаем, че Климент и Наум работят с кръг от сподвижници, сред които са бъдещият владетел Симеон (тогава все още монах), Докс (брат на княз Борис-Михаил), Константин Преславски, Йоан Екзарх, загадъчният Черноризец Храбър… По образеца на школата с център Плиска, а след 893 г. Велики Преслав, е създадено второто духовно и образователно огнище в държавата. Негов център е Охрид, където е изпратен Климент. Климент и Наум, двамата учители на раждащата се българска християнска интелигенция, дори и на стотици километри един от друг, остават „тандем“ в своите творчески усилия. Когато Климент Охридски е избран за „пръв епископ на български език“, на неговото място в Охрид владетелят Симеон изпраща именно Наум. Той продължава започнатата просветителска дейност, като през цялото време си сътрудничи със своя „… брат, другар и състрадалец…“ Климент…“ През 905 г., вече в напреднала възраст, Наум се оттегля от активна дейност в изградения от него манастир „Св. Архангели Михаил и Гавраил“ на Охридското езеро, който от векове е наричан „Св. Наум“. Манастирът с неговите сгради, храм, болница и т. н. е построен с “… богатството и повелята на благочестивия български цар Борис и на неговия син цар Симеон…“ И днес в манастирската църква на видно място вдясно от входа в притвора е портретът на „цар Михаил“. Въпреки че е изписан в периода 1800-1806 г., образът на Покръстителя следва по-стари средновековни изображения. Ролята на владетеля е помнена през вековете, като е изрично отбелязана и в дарствената грамота на влашкия воевода Александър Ипсиланти от 8 септември 1781 г. за „… манастира, наречен Свети Наум, построен от великия император Михаил Борис…“ Подкрепата за една обител, разположена толкова далече от Дунава, е още едно доказателство за българската етнокултурна природа на средновековните княжества Влашко и Молдова. Вляво от портрета на Борис има слаби следи от друг стенописен портрет, за съжаление унищожен. Най-вероятно там е бил изографисан цар Симеон Велики, другият голям ктитор на манастира. При съществуващите днес модерни методи тази възможност следва да бъде проверена от специалистите от днешните държави Северна Македония и България. Св. Наум умира на 23 декември 910 г. Гробницата му е разположена в дясното крило на храма и от векове привлича поклонници отблизо и далеч. Днешните сгради на манастира „Св. Наум“ са построени през XVIII и XIX век, като следват архитектурните традиции от предишните времена. От най-ранния храм са останали отделни архитектурни детайли с глаголически и кирилски надписи. Строителната история на манастирската църква има няколко етапа. В днешния си вид стенописната украса е от периода 1800-1806 г. и е дело на даровития художник Търпо Зограф и неговите ученици. Сред стенописните композиции има и такива, които разказват за чудесата на светеца. Една от тях представя популярното предание „Свети Наум и мечката“. Ето малък откъс от нея на местния охридски говор: „Едно време, кога орачите от Свети-Наумовия манастир си орале на нивьето, им дошла една мечка, та им изела еден от орачките волови. Ралото им останало со еден вол, та не можело веке да орат…“ Светецът направил така, че мечката била впрегната „… во яремот заедно со другиот вол…“ и така селянинът изорал нивата си. Отказваме се да спорим с „експертите“ от Македонската академия на науките какъв е езикът на преданието… А и как да повярваме, че св. Наум е „македонски“ светител при дълбоката българска същност на неговата личност, живот и дела… И при паметта за знаменития книжовник и учител, отразена в многовековната ни духовна и културна традиция – традицията на днес разделен, но някога единен народ. \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2019.12.20", "title": "\n\t\t\tСв. Наум и неговият манастир\t\t\t"}
{"url": "https://trud.bg/%d1%82%d1%80%d1%83%d0%b4-%d1%83%d0%b8%d0%ba%d0%b5%d0%bd%d0%b4-%d0%b5%d0%b4%d0%b8%d0%bd-%d0%b2%d0%b5%d1%81%d1%82%d0%bd%d0%b8%d0%ba-%d0%b7%d0%b0-%d0%b4%d0%b2%d0%b0-%d0%b4%d0%bd%d0%b8-49/", "text": "Тази събота и неделя: Никол Кидман: Не ми пречи да играя гола Още жадна за успех.               Кладата на „Люти чушки” опърли задника на властта Епиграмите на Радой Ралин и Борис Димовски се преписваха като Паисиевата история. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2019.12.20", "title": "\n\t\t\t„Труд Уикенд“ – един вестник за два дни\t\t\t"}
{"url": "https://trud.bg/%d0%ba%d0%bb%d0%b8%d0%bc%d0%b0%d1%82%d0%b8%d1%87%d0%bd%d0%b8%d1%82%d0%b5-%d0%b2%d0%b5%d1%89%d0%b8%d1%86%d0%b8/", "text": "Мистификация, измислена от елита, за да се печелят големи пари Kогато през 1992 г. – на път за Новозеландските Алпи, се появихме с алпиниста Кольо Рапела на плажа в Сидни, забелязахме табела с надпис „Burning time-15 min“ (Време за безопасно препичане на слънцето -15 мин.). „Брей, че са напреднали озитата! – рекохме си ние. Контролират си даже събирането на тен, който ние най-безразсъдно и в излишък получаваме по рилските върхове. Озоновата дупка сигурно е нещо по-сериозно, отколкото ние сме си представяли.“ Но ето че изминаха 27 години и предупредителните табели на плажовете изчезнаха. Оказа се, че през 2019 г. озоновата дупка е достигнала минимални размери от 1982 г. насам. Климатичните промени намаляват, а не увеличават озоновата дупка. Канадското момиче Севърн Карлис-Сузуки, което по време на Конференцията по климата в Рио (1992), се страхуваше да излиза от къщи заради пробитата от Човека озонова дупка, порасна и отдавна се излежава без страх по плажовете. Протоколът от Монреал (1987), забраняващ употребата на фреони и подписан единодушно от 197 страни, се оказва напълно излишен. Само дето причини на страна като Съветския съюз колапс на цялата му хладилна промишленост – 100 млрд. долара загуби и 100 000 безработни. Но в същото време монополът и печалбите от „безопасните“ хладилни агенти на ТНК (концерна „Дюпон“) беше осигурен. А обяснението защо озоновият слой над полюсите е два пъти по-тънък, въпреки че там няма хладилници и дами, пръскащи козметика с фреони, се оказа доста елементарно. Ами при този наклон на земната ос интензивността на космическото лъчение, разпадащо кислородните молекули (О2) за да образуват след това озон (О3) е минимално т. е. Антарктида е така да се каже „на сянка“. А фреоните, освен че ги няма в Южното полукълбо, са и тежички и трудно биха се издигали на 15-20 км за да разлагат озоновия слой. За останалото са отговорни до някъде температурата и променящата се циркулация на въздушните потоци. След като психозата за киселинните дъждове и озоновата дупка изигра ролята си за възпиране ръста на бързо развиващите се икономики, транснационалните компании (ТНК) трябваше да намерят нова спирачка. И тя им беше предложена от услужливи „учени“, които докараха от девет дерета вода и изровиха хипотези на световни умове от XIX век (на математика Жозеф Фурие и химика Сванте Арениус) заедно с техните заблуди. Всичко се започна към средата на 70-те години на ХХ век с шокиращите доклади на Римския клуб (Club of Rome), които предизвикаха необходимата паника. Те размътиха главите на повечето хора, че в условията на промишлената революция, повишаването на температурата на Земята е неизбежно и то се дължи на отделяните от индустрията и животновъдството т. н. парникови газове (ПГ). Опасността от нов всемирен потоп ставала реална и са необходими спешни мерки. Хипотезата за „климатичен апокалипсис“ беше подхваната от политици и държавни лидери. В училищата на Съединените щати беше въведен предмет „глобално затопляне“. И преди учените да отреагират по същество, се стигна до Протокола от Киото (1997) и до огромни печалби за лобистите с пазара на квоти за емисии на ПГ. Новата лъжа отначало беше наречена „глобално затопляне“ (global warming), а напоследък, по-предпазливо – „климатични промени“ (climate change). Вместо решаване на важни екологични проблеми, като ликвидиране на островите от пластмаси в Тихия океан, например, с подписания протокол се изпират по 150 млрд. долара годишно за намаляване емисиите на набедения за главен виновник – въглеродния диоксид (СО2). Алармистите стават все по-агресивни и искат „Отричането на глобалното затопляне да бъде приравнено с отричането на Холокоста“. И двете били престъпления срещу човечеството. Една непризната заблуда често довежда до следващата. Новата лъжа трябваше да бъде поддържана от живи авторитети и повтаряна многократно. Връх на кампанията за „глобално затопляне“ бяха книгата и филмът на бившия вицепрезидент на САЩ „Неудобната истина“ (2006) Ал Гор, за които той получава в 2007 г. два „Оскар“-а и Нобелова награда за мир. Цяло поколение беше сугестирано, че Земята не успява да се охлажда и към 2015 година белите мечки в Северния Ледовит океан ще останат без лед. Конференциите по климата следваха една след друга. Всичко вървеше по ноти, но точно преди Конференцията в Копенхаген в 2009 г. (годината в която Ал Гор стана „зелен милиардер“), хакери разобличиха климатолозите от Университета в Норич (подаващи данни за IPCC, Междуправителствена комисия по климатичните проблеми), че премълчават, подправят и изтриват всички несъответстващи на глобалното затопляне данни. Те разкриха, че определени хора паразитират върху мита за глобалното затопляне. Ужас!!! Очертаващият се „Климат гейт“ можеше да провали следващото Парижко споразумение, което трябваше да задължи подписалите го държави да събират по 100 милиарда долара годишно за борба с климатичните промени. Наложи се да се изчака известно време за да отшуми скандалът. На това място нервите на учени и политици не издържаха. Трябваше да се намери момчето, което да извика „Царят е гол!“. Първи „изокаха“, както в разказа на Чудомир, бивши високопоставени експерти. Съветникът на президента Тръмп по науката Дейвид Гелентер енигматично заяви следното: „Кацането на човек на Луната е пълен абсурд и най-голямата лъжа в историята на човечеството, даже по-голяма от безсмислицата за глобалното затопляне“. Последваха го екс-президентът на Националната Академия на науките на САЩ Фредерик Зайц. „Консенсус има само между учените, които получават грантове, за да тръбят, че трябва да се борим с глобалното затопляне“ – заяви той и поднесе петиция, подписана от 15 000 учени, които призовават за отказ от Протокола в Киото. „Не съществуват никакви убедителни доказателства, че емисиите от въглероден диоксид, метан и други ПГ причиняват или могат да причинят в бъдеще катастрофално затопляне на земната атмосфера и разрушаване на климата“. Още по-гневни бяха проф. Фред Сингер – ръководител на Държавната метеорологична служба на САЩ и д-р Джеймс Бейтс – директор на NOAA (National Oceanic and Atmospheric Administration): „Теориите за промяна на климата като резултат на човешката дейност могат да се разглеждат като основани на фалшификации“. През Средновековието за промените в климата и по-точно за застудяването между 1650 и 1710 г. са обвинявали вещиците и дори са ги изтребвали. Ал Гор и Комисията към ООН наречена IPCC (International Panel of Climate Change) силно приличат на вещици, които пророкуват за възможната гибел на съвременната цивилизация. Те продължават да твърдят, че „Влиянието на човека е главната причина за затоплянето, наблюдаващо се от средата на ХХ век“. Въпреки научните доказателства за започващ процес на „глобално захлаждане“, климатичните вещици продължават да омайват световния политически елит, че въглеродът изхвърлян в атмосферата провокира парниковия ефект. На конференцията по климата в Мадрид (2-12 декември 2019 г.) генералният секретар на ООН Антонио Гутереш продължи да пее втръсващата вече песен: „Да се откажем напълно от изкопаемите горива и най-вече от въглищата! Да не бъдем запомнени като поколението, което си зарови главата в пясъка! Да изберем между надеждата и капитулацията!“ А г-жа Каролина Шмит, министър на околната среда на Чили, зададе и абсурдната цел: „Глобалните парникови газове до 2050 г. да се намалят с 80%“. Но в капана, наречен Парижко споразумение (2015 г.) засега влизат само 68 страни, отговорни за… 8% от парниковите емисии! Все повече държавни лидери се отнасят подозрително към докладите на IPCC и са склонни да повярват на думите на президента-бизнесмен Тръмп: „Глобалното затопляне е мистификация, измислена от елита, за да се печелят големи пари. Протоколът за въглерода може да стане инструмент за продължаваща деиндустриализация на Съединените щати.“ Явно Тръмп е умножил тоновете въглеродни емисии по 75 дол./тон и се е досетил, че с предлаганата нова световна валута, за разлика от алармистите, го грози опасност да стане отново милионер, след като е бил милиардер. (Очаквайте Втора част) \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2019.12.20", "title": "\n\t\t\tКлиматичните вещици\t\t\t"}
{"url": "https://trud.bg/%d0%bd%d0%b5%d0%b2%d0%b8%d0%b6%d0%b4%d0%b0%d0%bd%d0%b0-%d1%81%d0%bd%d0%b8%d0%bc%d0%ba%d0%b0-%d0%bd%d0%b0-%d1%81%d0%ba%d0%b0%d0%bb%d0%b0%d1%82%d0%b0-%d0%ba%d0%b0%d1%82%d0%be-7-%d0%bc%d0%b5%d1%81%d0%b5/", "text": "Като редица популярни личности в Холивуд покрай коледните празници и Скалата сподели своя непоказвана снимка от детството си. „Моята първа Коледа на 7 месеца“, написа към кадъра актьорът и допълни шеговито: „5 месеца по-късно влязох в пубертета“. Само за 3 часа снимката му бе харесана над 1,5 милиона пъти, което е истински рекорд за социалната мрежа. \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2019.12.20", "title": "\n\t\t\tНевиждана снимка на Скалата като 7-месечно бебе\t\t\t"}
{"url": "https://trud.bg/%d1%87%d0%b5%d1%80%d0%bd%d0%b0-%d0%b3%d0%be%d1%80%d0%b0-%d1%80%d0%b0%d0%b7%d0%bf%d0%be%d0%bb%d0%b0%d0%b3%d0%b0-%d0%b2%d0%be%d0%b5%d0%bd%d0%bd%d0%b8-%d0%bf%d0%be-%d0%b3%d1%80%d0%b0%d0%bd%d0%b8%d1%86/", "text": "Съветът за отбрана и сигурност на Черна гора, председателстван от държавния глава Мило Джуканович, реши на днешната сесия да разположи членове на черногорската армия за защита на държавната граница от нелегални мигранти до края на 2020 г. в подкрепа на полицейските сили. На заседание, на което присъстваха членове на Съвета, председателят на парламента Иван Брайович и премиерът Душко Маркович, беше взето решение за участието на членове на черногорските военни в международни учения догодина. Черногорските военни ще изпратят своите войски на 7 международни учения догодина. Решението е взето въз основа на поетите ангажименти като член на НАТО, процеса на присъединяване към ЕС, регионалните инициативи, двустранните планове за сътрудничество и нуждите на армията за специфично обучение и учения за по-нататъшно развитие на военните способности. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2019.12.20", "title": "\n\t\t\tЧерна гора разполага военни по границата си за защита от нелегални мигранти\t\t\t"}
{"url": "https://trud.bg/%d0%be%d0%b8%d0%ba-%d0%be%d1%82%d0%ba%d0%b0%d0%b7%d0%b0-%d0%b4%d0%b0-%d0%bf%d1%80%d0%b5%d0%ba%d1%80%d0%b0%d1%82%d0%b8-%d0%bf%d1%80%d0%b0%d0%b2%d0%be%d0%bc%d0%be%d1%89%d0%b8%d1%8f%d1%82%d0%b0-%d0%bd/", "text": "ОИК Благоевград отказа да прекрати правомощията на кмета Румен Томов, заради проблеми със заличаване на фирмата му. Само четирима от членовете гласуваха “за”, останалите бяха “против”. Решението обаче може да се обжалва в Административния съд. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2019.12.20", "title": "\n\t\t\tОИК отказа да прекрати правомощията на кмета на Благоевград\t\t\t"}
{"url": "https://trud.bg/%d0%b1%d0%b8%d0%b2%d1%88-%d0%b1%d0%be%d0%b4%d0%b8%d0%b3%d0%b0%d1%80%d0%b4-%d0%bd%d0%b0%d0%bf%d0%b0%d0%b4%d0%bd%d0%b0%d0%bb-%d1%84%d1%81%d0%b1-%d0%b2-%d0%bc%d0%be%d1%81%d0%ba%d0%b2%d0%b0/", "text": "Мотивите за атаката са все още неизвестни В колекцията му е имало две автоматични пушки “Сайга” и една “Вепр” Нападателят, който откри огън в четвъртък срещу сградата на Федералната служба за сигурност (ФСБ) на Русия в Москва бе идентифициран от руски медии като Евгений Манюров, 39-годишен бивш бодигард. Първоначални данни, непотвърдени от официалните руски власти твърдяха, че малкото име на стрелеца е Фатих, без да споменават подробности за самоличността и произхода му. Нападателят бе ликвидиран от органите на реда, след като в четвъртък вечерта уби един човек и рани други петима пред емблематичната сграда на улица “Лубянка” в Москва, седалище на бившата съветска шпионска служба КГБ. Според различни руски медии Манюров е живеел заедно с майки си в град Подолск, в околностите на руската столица и е разполагал с цял арсенал от законно притежавани огнестрелни оръжия, както и взривно устройство, свързано с мобилен телефон. В колекцията му е имало две автоматични пушки “Сайга” и една “Вепр”, както и стотици патрони за тях. Евгений Манюров е работел през годините в различни частни охранителни фирми, преди да загуби последната си работа преди месеци. Руски медии твърдят, че за кратко дори е бил част от охраната на посолството на Обединените Арабски Емирства (ОАЕ) в Москва. Според близки и познати, след като останал безработен, Манюров се е затворил в себе си и е престанал да общува с и без това малкото си на брой приятели. Официалните мотиви за постъпката на Манюров остават неизвестни. В деня преди нападението той казал на майка си, че отива на дежурство, въоръжил се е със законно притежаваната от него карабина “Сайга” и е пристигнал в Москва с влак. Малко след 18 часа местно време в четвъртък открива огън срещу фасадата на сградата на ФСБ, убивайки един служител от охраната и ранявайки най-малко петима други, сред които четирима униформени служители на реда и един случаен минувач. Евгений Манюров е бил ликвидиран от военнослужещи от спецчастите на руското Министерство на вътрешните работи след близо едночасова престрелка с тях, уточняват медиите в Москва. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2019.12.20", "title": "\n\t\t\tБивш бодигард нападнал ФСБ в Москва (обзор)\t\t\t"}
{"url": "https://trud.bg/%d0%b0%d0%bb%d0%b5%d0%ba%d1%81-%d1%81%d1%8a%d1%80%d1%87%d0%b0%d0%b4%d0%b6%d0%b8%d0%b5%d0%b2%d0%b0-%d0%bd%d1%8f%d0%bc%d0%b0%d1%85-%d0%bf%d0%b0%d1%80%d0%b8-%d0%b4%d0%b0-%d0%bf%d0%be%d0%b3%d1%80%d0%b5/", "text": "Алекс Сърчаджиева даде откровено интервю пред Ники Кънчев, в което разкри всички трудности, с които се е сблъскала след смъртта на Иван Ласкин. „Гадна година, нямам търпение да се махне. Човек трябва да си мине по пътя и през изпитанията, които му се дават. Нямам избор да не продължа напред, защото трябва да си отгледам детето, а аз съм сама“, така Сърчаджиева описа настоящата 2019-та. Актрисата приема, че смъртта на Ласкин е част от съдбата й, но не крие, че е най-притеснена за дъщеря си София: „Това ще й остане травма за цял живот. Връзката й с Иван беше много силна. Аз бях просто мама, а той – всичко в света й“. Освен от емоционална гледна точка, загубата на Иван се е отразила и на финансовото състояние на Алекс. Тя споделя, че в рамките на 3 месеца след като той си отива, тя банкрутира: „Стигнах дотам, и не ме е срам да го кажа, че нямах пари да го погреба“. В този момент на помощ са й се притекли близки, роднини и много непознати хора, благодарение на които тя е стъпила обратно на краката си. \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2019.12.20", "title": "\n\t\t\tАлекс Сърчаджиева: Нямах пари да погреба Иван (ВИДЕО)\t\t\t"}
{"url": "https://trud.bg/%d1%81%d1%82%d0%b5%d1%84%d0%b0%d0%bd%d0%b8-%d0%ba%d0%b8%d1%80%d1%8f%d0%ba%d0%be%d0%b2%d0%b0-%d1%81%d1%82%d0%b0%d0%bd%d0%b0-%d1%81%d0%bf%d0%be%d1%80%d1%82%d0%b8%d1%81%d1%82-%d0%bd%d0%b0-%d0%b3%d0%be/", "text": "Състезателката на националния ансамбъл по художествена гимнастика Стефани Кирякова грабна приза „Спортист на годината“ за 2019 в Бургас. Нейната награда бе обявена от кмета Димитър Николов, по време на официалната церемония, на която в петък бяха отличени най-заслужените спортисти в морския град. Стефани не присъства на церемонията заради ангажименти, свързани с подготовката и, затова наградата пое нейният баща. Състезателят по канадска борба Димитър Щерев, с треньор Станко Щерев, получи наградата в категорията „Спортист с увреждания“. \nСъставът на волейболния „Нефтохимик 2010“ бе определен в анкетата на спортните журналисти за „Отбор на годината“. Победител в категорията „Млад талант“ е Десислава Белова от плувен клуб „Черноморец“ – Бургас. На втора позиция е Ванеса Стоянова от полицейския клуб по карате и джу джицу, а на трета Костадин Иванов от клуб по борба „Черноморец“. Втори в анкетата „Спортист на годината в Бургас“ е кикбоксьорът Атанас Божилов. Трети е състезателят по класическа борба и син на легендарния Армен Назарян – Едмонд Назарян. Четвърти в подреждането е шахматистката Нургюл Салимова. Състезателят по джу джицу Радостин Константинов зае петата позиция, а на шесто и седмо място са плувкинята Жанет Ангелова и двойката акробати Мариела Костадинова и Теодор Великов. Автомобилният състезател Пламен Камбуров е осми, а деветата позиция е за състезателят по свободна борба Цветан Мустафов. На десето място е кикбоксьорът Живко Гюров. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2019.12.20", "title": "\n\t\t\tСтефани Кирякова стана „Спортист на годината“ в Бургас\t\t\t"}
{"url": "https://trud.bg/%d0%bf%d0%be%d1%8f%d0%b2%d0%b8%d1%85%d0%b0-%d1%81%d0%b5-%d0%bd%d0%be%d0%b2%d0%b8-%d0%ba%d0%b0%d0%b4%d1%80%d0%b8-%d0%be%d1%82-%d1%81%d1%82%d1%80%d0%b5%d0%bb%d0%b1%d0%b0%d1%82%d0%b0-%d0%b2-%d0%bc%d0%be/", "text": "Руските медии публикуваха ново видео на стрелбата пред сградата на руската Федерална служба за сигурност (ФСС) в Москва, при която загина агент на ФСС и бяха ранени още петима души. На кадрите се вжда как мъж тича около централата, а през това време се чуват изстрели. Също така се вижда и стрелба по сградата. Все още не е ясно кой и защо нападна руската Федерална служба за сигурност. Според медиите в страната виновникът е 39-годишният московчанин Евгений Манюров. Властите обаче не потвърждават тази информация. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2019.12.20", "title": "\n\t\t\tПоявиха се нови кадри от стрелбата в Москва (ВИДЕО)\t\t\t"}
{"url": "https://trud.bg/%d1%81%d0%bf%d0%be%d1%80%d0%b5%d0%b4-%d1%80%d1%83%d1%81%d0%ba%d0%b8-%d0%bc%d0%b5%d0%b4%d0%b8%d0%b8-%d0%bc%d1%8a%d0%b6%d1%8a%d1%82-%d1%83%d0%b1%d0%b8%d0%bb-%d0%b0%d0%b3%d0%b5%d0%bd%d1%82-%d0%bd%d0%b0/", "text": "Руски медии идентифицираха днес мъжа, който откри вчера   щабквартирата на Федералната служба за сигурност (ФСС) в центъра на Москва,   човек и ранявайки петима души, като 39-годишен жител на съседен град. Днес жертвите се увеличиха на две, след като бе съобщено, че един от ранените – служител на ФСС, е починал, предаде  . Официално потвърждение за самоличността на нападателя, убит от органите на реда след престрелка в четвъртък вечерта, няма, но руски медии съобщиха, че е бивш охранител, чието хоби било спортна стрелба. Той живеел в Подолск – на около 40 км южно от Москва. „Комосомолская правда“ и Рен ТВ съобщиха, че нападателят е разполагал с цял арсенал – 7 законно притежавани оръжия. Името му е Евгений Манюров. ФСС, наследник на КГБ, даде малко информация за стрелеца, който бе застрелян на ул. „Голяма Лубянка“ пред щабквартирата на службата и близо до популярна търговска зона в сърцето на Москва. Следственият комитет, който разследва тежки престъпления, обяви, че един служител на службата за сигурност е убит, а петима други, включително цивилен, са ранени. Русия не е обявявала дали стрелбата е терористичен инцидент и е започнала разследване на атака срещу органите на реда. Евгений Манюров е работел в различни частни охранителни фирми. Дълги години се е занимавал професионално със стрелба. Живеел е с майка си в град Подолск. Преди няколко месеца е загубил последната си работа. Затворил се е в себе си и е престанал да общувал с и без това малкото си на брой приятели. Вчера е казал на майка си, че отива на дежурство, въоръжил се е със законно притежаваната от него карабина „Сайга“ и е пристигнал в Москва с влак. Малко след 18 ч. московско време е открил огън пред централата на Федералната служба за сигурност, убивайки неин служител и ранявайки петима души, четирима униформени и един цивилен гражданин. След едночасова престрелка специалните части са успели да ликвидират нападателя. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2019.12.20", "title": "\n\t\t\tСпоред руски медии: Мъжът, убил двама агенти на ФСС, е бивш охранител, практикуващ спортна стрелба\t\t\t"}
{"url": "https://trud.bg/%d0%b7%d0%b0%d0%bb%d0%be%d0%b2%d0%b8%d1%85%d0%b0-%d0%b1%d0%bb%d0%b8%d0%b7%d0%be-8-000-%d0%be%d0%bf%d0%b0%d0%ba%d0%be%d0%b2%d0%ba%d0%b8-%d1%81%d0%b5%d0%ba%d1%81%d1%83%d0%b0%d0%bb%d0%bd%d0%b8-%d1%81/", "text": "Митнически служители от Главна дирекция „Митническо разузнаване и разследване“ /ГД МРР/ иззеха 7950 опаковки, съдържащи общо 50 670 сашета и таблетки със сексуални стимуланти, при митническа проверка на излизащ от страната микробус в района на ГКПП Дунав мост-Видин. На 17.12.2019 г., в района на ГКПП Дунав мост-Видин, служители от ГД МРР отклоняват за щателна митническа проверка микробус с холандска регистрация, управляван от български гражданин. Шофьорът заявил, че превозва пратки на физически лица, личен багаж и козметика за Западна Европа и представил две товарителници, в които стоката не била подробно описана. При извършената митническа проверка, митническите служители откриват в пратката за Германия кашони съдържащи 2970 кутии с 20 790 сашета лекарствен препарат с надпис „KAMAGRA“ и 4980 блистера с 29 880 таблетки „SILDENAFIL“ – и двете лекарствени средства са видове стимуланти за полова мощ. Лекарствените препарати са иззети тъй като не са разрешени за продажба на територията на ЕС. Работата по случая продължава. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2019.12.20", "title": "\n\t\t\tЗаловиха близо 8 000 опаковки сексуални стимуланти в района на Дунав мост – Видин\t\t\t"}
{"url": "https://trud.bg/%d0%b4%d0%b5%d1%86%d0%b0-%d0%be%d1%82-%d0%bd%d0%b5%d0%b4%d0%b5%d0%bb%d0%bd%d0%be-%d1%83%d1%87%d0%b8%d0%bb%d0%b8%d1%89%d0%b5-%d0%b3%d0%be%d1%82%d0%b2%d1%8f%d1%82-%d0%b1%d0%bb%d0%b0%d0%b3%d0%be%d1%82/", "text": "Празник и рождественски базар в храм „Св. Пимен Зографски“ в кв. Крайморие са подготвили децата от неделното училище. Той ще се състои навръх Рождество на 25 декември /сряда/ от 11 часа. Преди това в храма ще има литургия по случай големия християнски празник Рождество Христово. Децата от Неделното училище, което се ръководи от отец Стелиян Кунев, са изработили коледни картички и сувенир, които ще бъдат изложени на благотворителен базар. Малчуганите сами са пожелали да дарят средствата, събрани от базара за благотворителни цели. Продължава и кампанията за набиране на средства за изографисване на храма, съобщиха от кметството. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2019.12.20", "title": "\n\t\t\tДеца от неделно училище готвят благотворителен базар\t\t\t"}
{"url": "https://trud.bg/%d0%b4%d0%b5%d0%bf%d1%83%d1%82%d0%b0%d1%82%d0%b8%d1%82%d0%b5-%d0%b8%d0%b7%d0%bb%d1%8f%d0%b7%d0%be%d1%85%d0%b0-%d0%b2-%d0%ba%d0%be%d0%bb%d0%b5%d0%b4%d0%bd%d0%b0-%d0%b2%d0%b0%d0%ba%d0%b0%d0%bd%d1%86-2/", "text": "Народното събрание излезе в Коледна ваканция до 15 януари 2020 г. По правилник депутатите са във ваканция от 22 декември до 10 януари – петък, предаде БГНЕС. „Искам да ви пожелая светли Коледни и новогодишни празници. Да се посрещнем на 15 януари от 9.00 ч. на следващото пленарно заседание живи и здрави, и готови за работа“, каза председателят на парламента Цвета Караянчева. За българските граждани почивните дни са освен коледните празници – 24, 25 и 26 декември 2019 г. и 1 януари 2020 г. – Васильовден. От 2 януари започват работните дни от Новата 2020 година. Учениците пък тръгват на училище на 6 януари 2020 г. През 2019 г. за коледните и новогодишните празници няма допълнителни почивни дни, работни дни са 23 декември, 27 декември, 30 декември и 31 декември 2019 г. Депутатите си гласуваха 11 работни дни за почивни, като от тях 5 дни са понеделници и вторници, които са нормални работни дни, но Народното събрание тогава не провежда пленарни заседания. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2019.12.20", "title": "\n\t\t\tДепутатите излязоха в коледна ваканция до 15 януари\t\t\t"}
{"url": "https://trud.bg/%d0%be%d1%81%d1%82%d0%b0%d0%b2%d0%b8%d1%85%d0%b0-%d0%b2-%d0%b0%d1%80%d0%b5%d1%81%d1%82%d0%b0-%d0%b1%d0%be%d0%bc%d0%b1%d0%b0%d0%b4%d0%b6%d0%b8%d1%8f%d1%82%d0%b0-%d0%be%d1%82-%d0%bc%d0%be%d0%bd%d1%82/", "text": "Окръжният съд в Монтана отказа днес да постанови по-лека мярка за неотклонение на задържания под стража Цветан Василев – обвинен за взривяването на джип на местен адвокат. Нека припомним, че през нощта на 7 октомври 2019 г. в гараж на жилищна кооперация в Монтана стана експлозия, която унищожи лек автомобил „Волво“, ползван от адвоката Красимир Босев, и нанесе щети на цялата сграда. На 23 октомври полицията арестува за престъплението Цветан Василев, а ден по-късно му бе наложена постоянна марка „Задържане под стража“. Сега задържаният и двамата му защитници поискаха от съда мярката му да бъде изменена в по-лека -„домашен арест“, заради тежкото му здравословно състояние след претърпяна преди години травма. След съвещание обаче магистратите обявиха, че оставят без уважение искането за по-лека мярка за неотклонение. Събраните досега доказателства не разколебават обоснованото предположение, че той е извършител на деянието, което е с висока степен на обществена опасност. Справка в съдебното досие на Василев показва, че досега той има издадени 17 присъди и според съдиите има опасност да се укрие или да извърши друго престъпление, ако бъде освободен от ареста. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2019.12.20", "title": "\n\t\t\tОставиха в ареста бомбаджията от Монтана\t\t\t"}
{"url": "https://trud.bg/%d0%be%d1%82%d0%ba%d1%80%d0%b8%d1%85%d0%b0-%d0%bf%d1%8a%d0%bb%d0%bd%d0%b0-%d1%81-%d0%bc%d0%b0%d1%80%d0%b8%d1%85%d1%83%d0%b0%d0%bd%d0%b0-%d0%b3%d0%b0%d0%b7%d0%be%d0%b2%d0%b0-%d0%b1%d1%83%d1%82%d0%b8/", "text": "Пълна с марихуана газова бутилка в български автомобил откриха митническите служители на Главна дирекция „Митническо разузнаване и разследване“, съобщиха от Агенция „Митници“. На 18.12.2019 година около 5.30 сутринта на ГКПП Капитан Андреево на трасе „Изходящи автомобили и автобуси“ пристига лек автомобил с българска регистрация, управляван от български гражданин. По метода „анализ на риска“ автомобилът е селектиран за щателна проверка, при която след пролъчване с рентгенова апаратура се установяват необичайни плътности на газова бутилка в багажното отделение. При последващ физически контрол в газовата бутилка са открити 69 пакета вакумирани полиетиленови пликове, обвити с алуминиево фолио. След разрязването на един от пликовете е установено, че съдържа зелена тревиста маса. Направеният полеви наркотест е реагирал на марихуана. Общото тегло на наркотичното вещество е 4,450 кг. По случая е образувано досъдебно производство от разследващ митнически инспектор под надзора на Окръжна прокуратура – Хасково. Шофьорът е задържан с прокурорска мярка „задържане под стража“ за 72 часа. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2019.12.20", "title": "\n\t\t\tОткриха пълна с марихуана газова бутилка на лек автомобил на МП Капитан Андреево\t\t\t"}
{"url": "https://trud.bg/%d1%87%d1%83%d0%b6%d0%b4%d0%b8%d1%82%d0%b5-%d0%b8%d0%bd%d0%b2%d0%b5%d1%81%d1%82%d0%b8%d1%86%d0%b8%d0%b8-%d0%bd%d0%b0%d1%80%d0%b0%d1%81%d0%bd%d0%b0%d1%85%d0%b0-%d1%81-58/", "text": "Компании изтеглят капитали Преките чужди инвестиции в страната нарастват с 953,3 млн. евро за периода от януари до октомври, обявиха от БНБ. Това е с 58% повече от нетния привлечен капитал година по-рано. Но ръстът на инвестициите се дължи на отпуснати заеми от компаниите майки на дъщерните си дружества в България. Същевременно чуждестранни компании продават бизнеса си в страната на български фирми и изтеглят капиталите си. Привлеченият дялов капитал (придобиване от чуждестранни компании на акции и дялове от български фирми и плащания по сделки с недвижими имоти) има отрицателна стойност в размер на минус 429,6 млн. евро за периода януари-октомври, при положителна стойност от 185,7 млн. евро година по-рано. Инвестициите в недвижими имоти от чуждестранни граждани и фирми са 3,4 млн. евро, при 15,7 млн. евро година по-рано. Най-големият приток на инвестиции в имоти е от Германия (1 млн. евро), Холандия (0,6 млн. евро), Латвия (0,5 млн. евро) и Казахстан (0,5 млн. евро). Реинвестираната печалба от чуждестранни компании в български дружества е 81,2 млн. евро, при 267,6 млн. евро за същия период на миналата година. Същевременно нетните задължения на български фирми към задгранични компании нарастват с 1,3 млрд. евро, при намаляване на дълговете с 53,8 млн. евро за периода януари – октомври миналата година. Най-големият нетен приток на преките чужди инвестиции в страната от януари до октомври е от Холандия (422 млн. евро), Германия (233,7 млн. евро) и Великобритания (168,3 млн. евро). Преките инвестиции на български фирми в чужбина от януари до октомври нарастват с 290,8 млн. евро, при 222,5 млн. евро година по-рано. Премиерът Борисов също се похвали с данните във фейсбук. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2019.12.20", "title": "\n\t\t\tЧуждите инвестиции нараснаха с 58%\t\t\t"}
{"url": "https://trud.bg/%d0%b1%d0%be%d0%bb%d0%bd%d0%b8%d1%86%d0%b0%d1%82%d0%b0-%d0%b2-%d1%88%d1%83%d0%bc%d0%b5%d0%bd-%d0%bf%d0%be%d0%bb%d1%83%d1%87%d0%b8-350-000-%d0%bb%d0%b2-%d0%b7%d0%b0-%d0%b0%d1%81%d0%b0%d0%bd%d1%81/", "text": "Министерство на здравеопазването е отпуснало близо 350 000 лв. на болницата в Шумен за подмяна на старите товарни асансьори за носилки и инвалидни колички, също и за апаратура, съобщи изпълнителният директор д-р Димитър Костов. Той е подписал три договора за инвестициите с ведомството и парите вече са по сметката на болничното заведение. С подобна държавна подкрепа могат да се похвалят малко болнични заведения в страната. Предстои обявяване на обществена поръчка и за 180 000 лв. ще бъдат подменени двата товарни асансьора в Хирургическия блок, които са поне на 30 г. С тях се транспортират тежко болни пациенти от интензивно отделение към рентгена или след операции към отделенията. Настоящите етажни возила често аварират, а пред тях се образуват опашки от чакащи. До 6 месеца обновлението и удобството за болницата трябва да е факт, каза д-р Костов за „Труд“. Пак с държавни 130 000 лв. ще бъде закупена мобилна рентгенова уредба тип С-рамо за операционната на „Ортопедия“, за да могат медиците по време на операции да следят точно как протичат те. В момента МБАЛ-Шумен разполага с остарял подобен апарат. Болницата ще закупи с целевите средства и ехограф за Първо вътрешно отделение за 35 000 лв. за диагностика на коремни и заболявания на дебелото черво. Сега медиците използват ехографа на друго отделение. За шуменското здравеопазване е нужен и нов ядрено магнитен резонанс, но цената му е над 1 млн.лв. В момента градът е без такава прецизна апаратура, след като старата е бракувана и се налага болните да посещават съседни региони. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2019.12.20", "title": "\n\t\t\tБолницата в Шумен получи 350 000 лв. за асансьори и апаратура\t\t\t"}
{"url": "https://trud.bg/%d0%b4%d1%8f%d0%b4%d0%be-%d0%ba%d0%be%d0%bb%d0%b5%d0%b4%d0%b0-%d0%b8-%d1%81%d0%bd%d0%b5%d0%b6%d0%b0%d0%bd%d0%ba%d0%b0-%d0%b4%d0%be%d0%bb%d0%b5%d1%82%d1%8f%d1%85%d0%b0-%d1%81-%d0%bf%d0%b0%d0%bd%d1%82/", "text": "Зрелищно шоу организираха ВМС за децата на военни и цивилни служители от Варненския гарнизон. Броени дни преди Рождество Христово на пирса във Военноморска база долетяха Дядо Коледа и Снежанка. Двамата пристигнаха на борда на хеликоптер „Пантер“ от авиобаза „Чайка“ и бяха посрещнати с радостни възгласи от над 100 деца и техните родители. Те съпроводиха гостите до празнично украсената спортна зала на Пункта за базиране. Там децата поздравиха Дядо Коледа с песни и стихотворения, подариха му рисунки и разказаха колко са били послушни през годината. За награда всеки от малчуганите получи торбичка с лакомства и обещание от белобрадия старец, че ще намери мечтаните подаръци под елхата в коледната сутрин. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2019.12.20", "title": "\n\t\t\tДядо Коледа и Снежанка долетяха с „Пантер“ край морето\t\t\t"}
{"url": "https://trud.bg/%d0%bc%d0%bb%d0%b0%d0%b4-%d0%bc%d1%8a%d0%b6-%d0%b7%d0%b0%d0%b3%d0%b8%d0%bd%d0%b0-%d0%bf%d1%80%d0%b8-%d1%83%d0%b4%d0%b0%d1%80-%d0%b2-%d0%b4%d1%8a%d1%80%d0%b2%d0%be-%d0%b2-%d1%82%d0%b5%d1%82%d0%b5%d0%b2/", "text": "25-годишен мъж загина при катастрофа в Тетевенско в петък сутрин. Инцидентът е станал около 04.40 часа, а сигналът за него е получен от водач на преминаващ автомобил. Това съобщиха от пресслужбата на полицията в Ловеч. На пътя между Тетевен и село Гложене лек автомобил, управляван от жител на село Галата, е изхвърчал от пътното платно и се е ударил в крайпътно дърво. Водачът е починал на място. По неофициална информация километражът на автомобила е бил на 170 км/ч. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2019.12.20", "title": "\n\t\t\tМлад мъж загина при удар в дърво в Тетевенско\t\t\t"}
{"url": "https://trud.bg/%d0%b5%d0%bf-%d0%b7%d0%b0%d0%bf%d0%be%d1%87%d0%bd%d0%b0-%d1%80%d0%b0%d0%b7%d1%81%d0%bb%d0%b5%d0%b4%d0%b2%d0%b0%d0%bd%d0%b5-%d1%81%d1%80%d0%b5%d1%89%d1%83-%d0%b0%d0%bd%d0%b3%d0%b5%d0%bb-%d0%b4%d0%b6/", "text": "Председателят на Европейския парламент Давид Сасоли започна разследване срещу българския евродепутат Ангел Джамбазки. Това се случва в отговор на искането на председателя на транспортната комисия към европарламента французойката Карима Дали и германския депутат Измаил Ертуг. В началото на седмицата те изпратиха писмо до Сасоли с искане българският депутат да бъде наказан заради оценки за произхода им, направени от Джамбазки пред медии и чрез социалната мрежа. Обидените евродепутати са ангажирани с процедурите по пакета „Мобилност”, тема по която активно и емоционално се изказваше по време на предизборната кампания за евровота представителят на ВМРО. Оценките му за колегите от Европарламента намериха челно място във водещите европейски медии, доста чувствителни на тема расизъм. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2019.12.20", "title": "\n\t\t\tЕП започна разследване срещу Ангел Джамбазки\t\t\t"}
{"url": "https://trud.bg/%d1%82%d1%80%d0%b8-%d0%b4%d0%b5%d1%86%d0%b0-%d0%be%d1%82-%d1%82%d1%8a%d1%80%d0%bd%d0%be%d0%b2%d1%81%d0%ba%d0%be-%d1%81-%d0%bd%d0%b0%d0%b3%d1%80%d0%b0%d0%b4%d0%b8-%d0%be%d1%82-%d0%bd%d0%b0%d1%86%d0%b8/", "text": "Три четвъртокласнички от Елена и Велико Търново получиха награди от Националния конкурс за рисунка „Аз и Детското полицейско управление“ и в благотворителната кампания на ГД „Национална полиция“ – „Деца помагат на деца“. В надпреварата се включиха общо 87 ученици от цялата страна. 13-те най-добри получиха своите награди на специална церемония в София в началото на месец декември. Останалите участници получиха грамоти и подаръци за отлично представяне. Днес в присъствието на родители и учители старши комисар Димитър Машов връчи наградите на отличилите се момичета – Божидара Станкова и Цветелина Иванова от ОУ „Иван Момчилов“ – гр. Елена и Гюнеш Шабанова от ОУ „П. Р. Славейков“ във В. Търново. Всички творби, които бяха изпратени в Министерството на вътрешните работи бяха изложени и продадени на търг на годишната церемония „Полицай на годината“, а събраните средства ще бъдат внесени по сметката на Националната благотворителна кампания в подкрепа на децата на загиналите и пострадалите при изпълнение на служебните задължения служители от системата на МВР. Програмата „Детско полицейско управление” (ДПУ) се реализира от 2016 г. от служители на МВР. За изпълнение на програмата беше сключено споразумение между четири министерства – на вътрешните работи, на образованието и науката, на младежта и спорта и на правосъдието, и Българската православна църква, Българския червен кръст, Българския туристически съюз и Националното сдружение на общините в Република България. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2019.12.20", "title": "\n\t\t\tТри деца от Търновско с награди от национален конкурс на МВР\t\t\t"}
{"url": "https://trud.bg/%d0%b7%d0%b5%d0%bc%d0%b5%d1%82%d1%80%d0%b5%d1%81%d0%b5%d0%bd%d0%b8%d0%b5-%d1%81-%d0%bc%d0%b0%d0%b3%d0%bd%d0%b8%d1%82%d1%83%d0%b4-7-%d0%bf%d0%be-%d1%80%d0%b8%d1%85%d1%82%d0%b5%d1%80-%d0%b2-%d0%b0%d1%84/", "text": "Земетресение с магнитуд 7 по Рихтер е регистрирано в планинска верига Хиндукуш в Афганистан, съобщава китайският сеизмологичен център. Информация за пострадали или материални щети засега няма. Хиндукуш е планинска верига в Афганистан и северните територии на Пакистан. Простира се на дължина от 800 км между централната част на Афганистан и Северен Пакистан. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2019.12.20", "title": "\n\t\t\tЗеметресение с магнитуд 7 по Рихтер в Афганистан\t\t\t"}
{"url": "https://trud.bg/%d0%bc%d0%b2%d1%80-%d0%bf%d1%80%d0%b5%d0%b4%d1%83%d0%bf%d1%80%d0%b5%d0%b4%d0%b8-%d1%89%d0%b5-%d0%b1%d1%8a%d0%b4%d0%b5-%d0%bf%d1%80%d0%b8%d0%bb%d0%b0%d0%b3%d0%b0%d0%bd%d0%b0-%d0%bd%d1%83%d0%bb%d0%b5/", "text": "Във връзка с очаквания интензивен трафик преди и след поредицата почивни дни е изготвен план и създадена организация за осигуряване безопасността на движението по основните пътни артерии на територията на ОДМВР- София, извършване на контрол над водачите на МПС, неспазващи ЗДвП и неизпълняващи разпорежданията на контролните органи, както и недопускане на движение на МПС в лентата за аварийно спиране на автомагистралите. Това съобщиха от пресслужбата на МВР. В тази връзка по автомагистралите „Хемус“ и „Тракия“ и главните пътища на обслужваната територия ще бъдат разположени максимален брой полицейски екипи, в това число и служители на дирекция „Жандармерия“, които да подпомагат движението и да следят за недопускане на автомобилни колони в участъците с въведена временна организация на движението. Служебните автомобили ще се движат в аварийната лента с включена светлина сигнализация. Наред с това нарядите ще следят и контролират и забраната за движение на МПС над 12 тона на 23 декември, за времето от 14 до 21 часа и на 26 декември, за времето от 12 до 20 часа, съгласно заповед на Агенция „Пътна инфраструктура“, като обезпечават безопасността на движението чрез регулиране и подпомагане на автомобилния трафик. В пътните участъци със стеснения поради ремонтни дейности също ще има полицейски екипи, които ще обезпечават пропускателната възможност. Служителите, работещи по контрол на пътното движение, ще бъдат ангажирани приоритетно към подпомагане и регулиране на движението, контрол на водачите с рисково поведение /неправилно изпреварване, неправилни маневри, отнемане на предимство/, както и на водачите с опасно и демонстративно управление без необходимата дистанция, които извършват рискови маневри, изпреварване или преминаване от една лента в друга, създавайки непосредствена опасност за останалите участници в движението. Засилен ще е контролът и по отношение спазването на скоростните режими, управлението на МПС след употреба на алкохол и от неправоспособни водачи. Сформирани са мобилни групи с необозначени автомобили по всички основни направления, които ще документират пътната обстановка и извършените нарушения от водачите. С превантивна цел ще се извършват и обходи на трасетата в района на прилежащите търговски обекти и бензиностанции. С цел недопускане образуването на автомобилни колони и създаването на тапи, при необходимост ще се въвежда временна организация на движението чрез въвеждането на реверсивно движение на магистралите. Предприемането на тази мярка ще е съобразно интензивността на трафика и в двете посоки. Обръщаме внимание на водачите, че санкцията за движение в аварийната лента при първо нарушение е в размер на 1000 лева и 3 месеца лишаване от правоуправление спрямо водача. Санкцията за нарушаване на забраната за движение на МПС над 12 тона е в размер на 300 лева и 1 месец лишаване от правоуправление спрямо водача и спиране на МПС от движение за 1 месец спрямо собственика. ОДМВР- София информира, че ще бъде прилагана нулева толерантност към всички нарушители. Водачите, които с рисковото си поведение на пътя застрашават своята безопасност и тази на останалите участници в движението, ще бъдат санкционирани с цялата строгост на закона! АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2019.12.20", "title": "\n\t\t\tМВР предупреди: Ще бъде прилагана нулева толерантност към всички нарушители на пътя по празниците\t\t\t"}
{"url": "https://trud.bg/%d0%b0%d1%82%d0%b0%d0%ba%d0%b0-%d0%be%d1%82%d0%bb%d0%b0%d0%b3%d0%b0%d0%bd%d0%b5%d1%82%d0%be-%d0%bd%d0%b0-%d0%b7%d0%b0%d0%ba%d0%be%d0%bd%d0%b0-%d0%b7%d0%b0-%d1%81%d0%be%d1%86%d0%b8%d0%b0%d0%bb%d0%bd/", "text": "АТАКА смята, че отлагането на Закона за социалните услуги с 6 месеца е подъл удар срещу децата ни и трябва да бъде категорично отменен, а не да влезе в сила след половин година. В петък депутатите от ГЕРБ, БСП, ДПС, ВМРО, НФСБ и ВОЛЯ отхвърлиха предложението на АТАКА той да бъде отменен. За пълна отмяна на антисемейния закон се обявиха още десетки родителски организации и хиляди протестиращи в цялата страна. По време на дебатите в НС зам.-председателят на АТАКА Десислав Чуколов подчерта, че законът легализира в България влизането на частния сектор в социалната сфера. „Този закон дава на частни организации, на чужди НПО-та възможността да изземват държавната функция, каквато е грижата за населението. Представете си да приемем закон за военните услуги и държавата да плаща на частни армии да охраняват границата ни”, даде за пример той. От АТАКА смятат, че частни организации ще трупат печалба на гърба на социално слабите, на хората, които най-много имат нужда от социална подкрепа. „Самата основа на този закон е грешна. Ще се дават огромни права на частни организации, които да влизат в дома ви, дори да \nпроверяват хладилника ви”, каза още Чуколов. По думите му изцяло сбъркан закон не може да се поправи нито за 6 месеца, нито за 1 година, нито за 5 години. „Държавата трябва да отговаря за социалните грижи. Трябва да имаме изряден нов закон, а не да изменяме нещо, което в очите на българите вече е компрометирано”, призова другите партии атакистът. Той напомни на депутатите за многохилядните протести в страната, които също поискаха отмяна, а не отлагане на закона. Колегата му от АТАКА Павел Шопов допълни, че законът противоречи на консервативните, традиционните виждания в обществото ни. „Той се прави, за да бъдат нахранени НПО-та, които са участвали в създаването му”, подчерта Шопов и обобщи, че по този начин се пренасят социалните грижи в сферата на бизнеса. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2019.12.20", "title": "\n\t\t\tАТАКА: Отлагането на Закона за социалните услуги е подъл удар срещу децата ни! Искаме пълна отмяна!\t\t\t"}
{"url": "https://trud.bg/%d0%b1%d0%bd%d0%b1-%d1%81-%d0%bc%d0%b5%d1%80%d0%ba%d0%b8-%d1%81%d1%80%d0%b5%d1%89%d1%83-%d0%b1%d1%8a%d1%80%d0%b7%d0%b8%d1%8f-%d1%80%d1%8a%d1%81%d1%82-%d0%bd%d0%b0-%d0%ba%d1%80%d0%b5%d0%b4%d0%b8%d1%82/", "text": "БНБ предприе още една стъпка за охлаждане на бързия ръст на кредитирането в страната. Управителният съвет на БНБ повиши нивото на антицикличния капиталов буфер, приложим към отпусканите кредити в страната на 1,5% за първото тримесечие на 2021 г. Това означава, че банките ще заделят повече резерви за всеки отпуснат кредит. В момента буферът е 0,5%, а от 1 април 2020 г. ще нарасне на 1%. Продължителното запазване на ниски лихвени проценти би могло да доведе до значително увеличение на задлъжнялостта, което да направи качеството на активите, доходността и капиталовата позиция на банковия сектор по-чувствителни в случаи на евентуални неблагоприятни изменения в икономическата среда, мотивират решението си от БНБ. Увеличаването на нивото на антицикличния буфер има за цел да засили устойчивостта на банковия сектор към такива развития. Най-голям ръст има при жилищните кредити. Те се увеличават с 14,1% за година, сочат последните официални данни на БНБ към края на октомври. Потребителските заеми нарастват с 10,8%. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2019.12.20", "title": "\n\t\t\tБНБ с мерки срещу бързия ръст на кредитите\t\t\t"}
{"url": "https://trud.bg/%d1%81%d0%bf%d0%b5%d1%86%d0%bf%d1%80%d0%be%d0%ba%d1%83%d1%80%d0%b0%d1%82%d0%b0-%d0%b7%d0%b0%d0%b4%d1%8a%d1%80%d0%b6%d0%b0%d1%85%d0%bc%d0%b5-%d1%80%d0%b0%d0%b4%d0%be-%d1%82%d0%b5%d0%bc%d0%b5%d1%80/", "text": "Радослав Иванов, известен като Радо Темерута, е задържан в специализирана акция на територията на Варна и София, при която е неутрализирана организирана престъпна група, разпространявала наркотици в двата града. Задържани са общо 9 лица. Това съобщиха на пресконференция заместник-директорът на ГДБОП ст. комисар Стоян Темелакиев и ръководителят на специализираната прокуратура Димитър Петров. Операцията е проведена на 16 и 17 декември на територията на Варна и София. Бяха извършени процесуално-следствените действия по претърсване, обиски и изземване на общо 33 адреса, автомобили и на лица, заяви Димитър Петров. В хода им са намерени и иззети различни по вид и количество наркотични вещества. „Преобладаващо като вид наркотично вещество са амфетамини и метамфетамини, съхранявани под формата на кристали с различна форма. Открит е около килограм хероин и оранжерия с 333 стръка канабис“, добави Петров. Ден по-късно, на 18 декември, в София, бе задържан и основният доставчик на групата, действала във Варна, известен сред криминалния контингент. Петров обясни, че задържаният е използвал доста от способите, характерни за службите. Именно затова е използвал криминално проявени, които преди негова среща проверявали района за съмнителни според тях автомобили или лица. Независимо от тези негови предохранителни мерки обаче, той бе задържан от служителите на ГДБОП. Това е голям успех за службите, тъй като през годините е влизал в тяхното полезрение“, подчерта Димитър Петров. На всички задържани е внесена е мярка за неотклонение, на шестима от деветимата са взети мерки „задържане под стража“, а на останалите – „домашен арест“, обясни ръководителят на Специализираната прокуратура. Ст. комисар Темелакиев допълни, че информация за организирана група, структурирана за вътрешен транспорт на наркотици и последващо разпространение на територията на Варна е получена от колегите им от сектора на ГДБОП още през януари т.г. След потвърждаване на получените данни и образувано наказателно производство, започва и разследването под ръководството на Специализираната прокуратура. Заместник-директорът на ГДБОП подчерта, че групата е била много добре структурирана, всеки от членовете им е имал точно определена роля, а лидерът им е отговарял за доставката с дрога, разпределял зоните за разпространение – предимно във Варна и Добрич, и събирал парите от продадената стока. В хода на разследването е установено, че столичният снабдител също е „предавал уроци“ за безопасно поведение на групата – да сменят често сим-картите на телефоните си, да слязат от луксозните коли и да ползват по-често ползвани автомобили. При претърсванията са открити две бази, в които се е съхранявал наркотикът, като къщите били обезпечени с видеокамери, имало е и т.нар. отцепки – лица, които наблюдавали за появата на подозрителни хора и коли, намерени са и две каси с пари от оборота на групата. Ст. комисар Темелакиев поздрави сърдечно и благодари на колегите си от териториалния сектор във Варна, работили активно по разследването на престъпната група, която е имала цел да завземе изцяло наркопазара на морската ни столица. Ръководителят на специализираната прокуратура и заместник-директорът на ГДБОП заявиха, че успешно проведената операция се дължи на професионалните умения и проявено търпения на разследващите. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2019.12.20", "title": "\n\t\t\tСпецпрокуратурата: Задържахме Радо Темерута при акция срещу наркотрафика\t\t\t"}
{"url": "https://trud.bg/%d0%be%d0%b8%d0%ba-%d1%80%d0%b5%d1%88%d0%b0%d0%b2%d0%b0-%d0%b4%d0%b0%d0%bb%d0%b8-%d1%89%d0%b5-%d0%bf%d1%80%d0%b5%d0%ba%d1%80%d0%b0%d1%82%d0%b8-%d0%bf%d1%80%d0%b0%d0%b2%d0%be%d0%bc%d0%be%d1%89%d0%b8/", "text": "Днес след 18 часа ще стане ясно дали Общинската избирателна комисия ще прекрати правомощията на кмета на Благоевград Румен Томов. Комисията ще заседава в голяма зала довечера заради интереса на граждани към процедурата. До местния импийчмънт се стигна след като досегашния градоначалник Атанас Камбитов подаде сигнал, в който обяви, че настоящият управник е нарушил ЗМСМА, тъй като не е заличил в едномесечен срок от обявяване на изборния резултат своя фирма в Търговския регистър. Справката сочи, че Томов е прехвърлил дружеството на сина си Мартин Томов, но с ново име и нов булстат. Старата фирма обаче не е заличена и реално продължава да съществува в правния мир, което е нарушение на закона. Камбитов настоява в сигнал до ОИК правомощията на Румен Томов да бъдат прекратени предсрочно. По процедура Общинската избирателна комисия изиска от Търговския регистър удостоверение дали въпросното дружество е заличено и дали до 4 декември настоящият кмет е подал заявление за заличаването му, както и поиска лични обяснения от кмета Румен Томов. Тази вечер след като се прегледат документите ОИК ще вземе решение по казуса. Каквото и решение да вземе обаче избирателната комисия, то подлежи на обжалване пред Административния съд, като жалбата обаче трябва да бъде подадена от политическа партия. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2019.12.20", "title": "\n\t\t\tОИК решава дали ще прекрати правомощията на кмета на Благоевград Румен Томов\t\t\t"}
{"url": "https://trud.bg/%d0%ba%d0%b0%d0%bf%d0%b8%d1%82%d0%b0%d0%bd%d1%8a%d1%82-%d0%bd%d0%b0-%d1%86%d1%81%d0%ba%d0%b0-%d1%82%d0%b2%d1%8a%d1%80%d0%b4%d0%b8-%d0%bc%d0%b8%d0%bb%d0%be%d1%88-%d0%ba%d1%80%d1%83%d1%88%d1%87%d0%b8/", "text": "Сърбинът Милош Крушчич трябва да остане треньор на ЦСКА. Мнението е на капитана на „червените“ Петър Занев, който се превърна в един от най-важните футболисти на „Армията“. „Резултатите ни от последните мачове показаха, че Крушчич има бъдеще в тази професия – коментира националът пред „Канал 3″. – Опитва се да налага неговите виждания за стил. Трябва му време. Аз знам, че Крушчич остава в ЦСКА. От различни медии чета, че щели да го сменят. Фактът е, че под негово ръководство отборът заигра по-добре. Крушчич и Люпко Петрович са различни. По друг начин минава тренировъчния процес. Изискванията са различни. Последните шест месеца не бяха добри за ЦСКА. Причините са различни. Първата е лошият старт, който повлия за климата в отбора. Малко време имахме да се сработим с многото нови. Ако изчистим слабостите в подготовката, ще се върнем в битката за титлата.“ \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2019.12.20", "title": "\n\t\t\tКапитанът на ЦСКА твърди:  Милош Крушчич е точният треньор\t\t\t"}
{"url": "https://trud.bg/1500-%d0%bf%d0%b0%d1%80%d1%87%d0%b5%d1%82%d0%b0-%d0%b1%d0%b0%d0%bd%d0%b8%d1%86%d0%b0-%d1%81-%d0%ba%d1%8a%d1%81%d0%bc%d0%b5%d1%82%d0%b8-%d0%b7%d0%b0-%d0%b1%d1%83%d1%80%d0%b3%d0%b0%d0%b7%d0%bb%d0%b8/", "text": "По традиция Община Бургас ще зарадва празнуващите на площад Тройката с новогодишна баница с късмети. Над 1 500 парчета ще бъдат раздадени на тези, избрали да посрещнат новата 2020 година на открито, а в полунощ всички празнуващи ще се хванат на общо новогодишно хоро. В празничния концерт на площад „Тройката“ ще участват популярни имена от българската музикална сцена, сред които и изпълнителката на хитовете „Не ти ли стига“, „Стъпка напред“ и „Листата падат“ Михаела Маринова. Меломаните я познават още от участията ѝ в няколко телевизионни шоута като „Екс фактор“, „Маскираният певец“ и „Като две капки вода“. В празничната нощ един от най-атрактивните български ансамбли – Берковската духова музика с ръководител Росен Георгиев, ще огласи площад „Тройката“. Съставът е популярен с изпълненията си на автентичен и обработен фолклор. Музикантите са свирили с оркестрите на Горан Брегович и Бобан Маркович, както и с популярни формации от САЩ, Франция, Сърбия, Турция, Македония, Румъния и други. Фолклорната формация е печелила престижни награди от редица международни фестивали за духови оркестри. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2019.12.20", "title": "\n\t\t\t1500 парчета баница с късмети за бургазлии\t\t\t"}
{"url": "https://trud.bg/%d0%b1%d1%8a%d0%b4%d0%b5%d1%89%d0%b5%d1%82%d0%be-%d0%bd%d0%b0-%d1%81%d0%bb%d0%b0%d0%b2%d1%87%d0%b5%d0%b2-%d1%8f%d1%81%d0%bd%d0%be-%d0%bf%d1%80%d0%b5%d0%b4%d0%b8-%d0%ba%d0%be%d0%bb%d0%b5%d0%b4%d0%b0/", "text": "Бъдещето на национала Симеон Славчев трябва да се изясни преди Коледа. Халфът за дълго остана извън групата на своя „Карабах“, който снощи игра последен мач за годината – срещу „Кесла“ за купата на страната. Преди това шефовете явно не желаеха да взимат решения кой продължава и кой не. „Левски“ отдавна има сериозен интерес да привлече Славчев, който странно изпадна от сметките на „Карабах“. Последният му мач датира от 6 октомври, а през сезона има само осем срещи. „Сините“ се надяват националът да прекрати договора си и да може да дойде като свободен агент на „Герена“. „Левски“ обаче далеч не е единственият кандидат за Славчев. От него се интересуват отбори в Полша, Португалия и Турция. Особено добро име Славчев има на полска земя. В „Лехия“ (Гданск) халфът изигра 50 мача в периода 2016-2018 година. Юношата на „Септември“ направи първия си голям трансфер като футболист на „Литекс“ през 2014 година. Тогава „Спортинг“ (Лисабон) го купи за 2,5 милиона евро и държеше правата му до 2018 година. За „лъвовете“ обаче българинът изигра само три двубоя. „Спортинг“ го преотстъпи последователно на „Болтън“, „Аполон“ (Лимасол) и „Лехия“. На 5 юли 2018 година Славчев подписа договор с „Карабах“ за три сезона, но явно ще изпълни само половината от него. „Левски“ все още не е обявил ново попълнение за 2020-а. Засега няма и изходящ трансфер на „Герена“. \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2019.12.20", "title": "\n\t\t\tБъдещето на Славчев ясно преди Коледа\t\t\t"}
{"url": "https://trud.bg/%d0%b8%d0%b7%d0%b7%d0%b5%d1%85%d0%b0-%d0%bd%d0%b0%d0%b4-1800-%d0%bd%d0%b5%d0%b7%d0%b0%d0%ba%d0%be%d0%bd%d0%bd%d0%b8-%d0%bf%d0%b8%d1%80%d0%be%d1%82%d0%b5%d1%85%d0%bd%d0%b8%d1%87%d0%b5%d1%81%d0%ba%d0%b8/", "text": "Служители на сектор „Контрол на общоопасните средства“ в ОДМВР-Монтана иззеха голямо количество пиротехнически изделия, продавани в нарушение на закона без нужното разрешително. Това съобщиха от пресслужбата на МВР. Незаконната продажба е установена на 18 декември при проверка на бус, паркиран на общинския пазар във Вълчедръм. В него са открити общо 1823 пиротехнически изделия от категория F4, F3 и F2 и 600 халосни патрона 9mm. Съставен е акт за установено административно нарушение по чл. 35, ал. 1 от Закона за оръжията, боеприпасите, взривните вещества и пиротехническите изделия, а незаконно предлаганите материали – с обща маса 27 кг, са иззети. Напомняме, че в момента се извършват засилени проверки за недопускане на нерегламентирана продажба и употреба на пиротехнически изделия. На деца под 12 години е забранено да се продават изделия от категория F1, които са с ниска степен на опасност. Изделията от категория F2, които са със средна степен на опасност и нисък шум и са забранени за продажба на лица под 16 години, тези от категория F3, които са със средна степен на опасност и предназначени за боравене на открито, са забранени за продажба на ненавършили 18 години, а категория F4 са предназначени за продажба само на хора, имащи разрешение за професионално боравене с пиротехника. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2019.12.20", "title": "\n\t\t\tИззеха над 1800 незаконни пиротехнически изделия във Вълчедръм\t\t\t"}
{"url": "https://trud.bg/%d0%b4-%d1%80-%d0%b1%d0%be%d1%80%d0%b8%d0%bc%d0%b8%d1%80-%d1%84%d1%83%d1%80%d0%bd%d0%b0%d0%b4%d0%b6%d0%b8%d0%b5%d0%b2-%d0%b3%d0%bb%d0%b0%d0%b2%d0%be%d0%b1%d0%be%d0%bb%d0%b8%d0%b5%d1%82%d0%be-%d0%b7/", "text": "Хипохондрията е психосоматично разстройство, при което човек прекомерно се съсредоточава върху най-малките промени във физическото си състояние и при леко неразположение се ужасява и паникьосва. Пациентът постоянно се наблюдава и смята, че страда от някаква болест, и то сериозна. Симптомите у хората с диагноза хипохондрия могат да се менят в широк диапазон и да са различни при отделните пациенти, обяснява д-р Боримир Фурнаджиев, отоневролог, специализирал още фониатрия и психоанализа в Израел.  Причините не са ясни Според физиолога акад. И. П. Павлов болестта е резултат от нарушена функция на кората на главния мозък. Смята се, че 4-6% от населението в европейските страни има симптоми на хипохондрия, а според последни изследвания до 10% от посещенията при лекар могат да се свържат със страх от заболяване. При хипохондрията има редица особености, които наподобяват тези при обсесивно-компулсивното разстройство. Основното различие между тях е, че при обсесивната болест се наблюдава страх пациентът да не се разболее от нещо, докато при хипохондрията човек смята, че вече е болен. Общото между двете е цикличността на процеса, по време на който симптомите и при двете състояния се усилват. Прекаленият светец и Богу не е драг Хипохондричен синдром може да се развие дори при постоянно гледане на реклами с медицинско съдържание, както и у студенти по медицина, когато започнат да изучават симптоматиката на различни заболявания. Срещат се и хора, които изпадат в паника при най-малък физически дискомфорт и започват да полагат усилия да си върнат идеалното състояние, като сами си съставят диети и упражнения за перфектна форма. Положителното при тях е, че не се смятат за болни. Те полагат усилия да водят „преувеличено” здравословен живот и с това понякога си вредят повече. Хипохондрията по-често се появява през втората половина от живота, понякога след като болният или някой от кръга на познатите му е прекарал тежко заболяване. Психолозите различават два вида хипохондрия: идеохипохондрия, която се изразява само в опасение от разболяване, и сензохипохондрия, при която са налице и неприятни субективни усещания. Тревожното търсене на лекар, който да разбере болестта му и да я локализира в определен орган, отговаря на потребността на хипохондричния човек да бъде признат за болен, т.е. да бъде освободен от отговорности и без чувство за вина да се ползва от грижите на друг човек. Съчетава се с налудност за преследване Хипохондрията се среща също при неврозите и при психозите. В първия случай тя запазва безобидния си характер. При психозите понякога приема налудна форма (често се съчетава с налудността за преследване). Хипохондричната  налудност може да накара болния да смята себе си за жив мъртвец. При хипохондриците обикновено болестите са „смъртоносни, неочаквани, скоротечни“. Симптомите се преиначават и подсилват. Ако има главоболие например, болният ще прибави световъртеж, залитане, дискретен шум в ушите и още няколко симптома (които не е задължително да ги има), като например отслабване на зрението, и ще го диагностицира като „рак в мозъка“. Това го кара да обикаля по лекарски кабинети с дни и седмици. Кашлицата пък задължително се приема като рак на белия дроб, а незначителна болка в гърдите – сърдечен пристъп. Такива хора не могат да се отърват от натрапчивото усещане, че са болни. При тях се забелязва преувеличаване в голяма степен. Един от критериите е, че след определено време, ако се почувства по-добре, се появява нов симптом. Тези хора не вярват на лекари Те постоянно си мислят, че нещо не са им открили. При тях е много вероятно да подейства плацебо хапче. Може да пият витамин С за рак в мозъка с месеци и да се чувстват по-добре. За такива хора е препоръчително да не гледат филми за болести, защото те им дават още идеи за ново заболяване. Обикновени изследвания на кръв, урина, електрокардиограма ще покажат какво е общото състояние на организма. Могат да се назначат още ултразвукови и рентгенови изследвания по преценка на лекаря, както и консултация с психиатър. \nС хипохондрични симптоми могат да започнат сериозни заболявания като шизофрения, депресия, затова е важно да се започне лечение навреме. Хипохондрията е доста устойчиво състояние и не бива да се пренебрегва – в комбинация с депресия се превръща в сериозен проблем. При това трудно се овладява дори със съвременни медикаменти. Типични примери за натрапчиви мисли и поведение – Чести визити при лекар, понякога посещение при няколко в един ден. \n– Многократно повтарящи се изследвания за едно и също предполагаемо състояние. \n– Постоянно наблюдение и анализ на случващото се с организма, търсене на симптомите на „много вероятното“ заболяване. Пациентите осъзнават, че мислите им са преувеличени, но не могат да се освободят от натрапчивостта им. \n– Уверенията на доктора, че няма място за безпокойство не звучат убедително за хипохондриците. Те са категорични, че е станала някаква грешка поради неопитността на лекаря или поради неговото невнимание. Те са в състояние да заведат дело срещу лекар, убедени, че той им отказва лечение. Подобна проява вече се смята за начало на шизофрения. \n– Постоянно избягване на контакт с хора или ситуации поради страх от заболяване. \n– Неспирно търсене в интернет на информация за болести и симптомите им – състояние, известно като киберхондрия. \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2019.12.20", "title": "\n\t\t\tД-р Боримир Фурнаджиев: Главоболието за хипохондрика със сигурност е рак\t\t\t"}
{"url": "https://trud.bg/%d0%be%d0%b1%d1%89%d0%b8%d0%bd%d1%81%d0%ba%d0%b8%d1%8f%d1%82-%d1%81%d1%8a%d0%b2%d0%b5%d1%82-%d0%b2-%d0%b1%d0%bb%d0%b0%d0%b3%d0%be%d0%b5%d0%b2%d0%b3%d1%80%d0%b0%d0%b4-%d0%b8%d0%b7%d0%b1%d1%80%d0%b0/", "text": "След рекордните осем гласувания и пет сесии съветниците на Благоевград успяха да изберат свой председател. Лидерът на ПП „Зелените“ в Благоевград Андон Тодоров е новият председател на ОбС в града. Той бе избран със 25 гласа „за“, 16 пък бяха невалидните бюлетини. Андон Тодоров бе единственият кандидат за председател на ОбС-Благоевград на днешното заседание. Тодоров бе кандидат за кмет на Благоевград, но не успя и се класира трети. Той обаче подкрепи сегашния кмет Румен Томов. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2019.12.20", "title": "\n\t\t\tОбщинският съвет в Благоевград избра председател след осем гласувания\t\t\t"}
{"url": "https://trud.bg/%d0%bc%d0%b8%d1%81%d1%82%d0%b5%d1%80%d0%b8%d1%8f-%d1%81-%d0%b2%d1%83%d0%bd%d0%b4%d0%b5%d1%80%d0%ba%d0%b8%d0%bd%d0%b4%d0%b0-%d1%85%d0%b0%d0%b0%d0%bb%d0%b0%d0%bd%d0%b4/", "text": "В мистерия е забулено бъдещето на Ерлинг Хааланд. Норвежкият вундеркинд долетя от Ставенгер в Манчестър и всички предположиха – трасферът в „Юнайтед“ се доопича. В „Борусия“ (Дортмунд) и „Лайпциг“ стиснаха зъби от яд. Но е ясно – Оле Гунар Солскяр даде дебют на Хааланд в „Молде“ и няма как да не е фаворит за подписа му. На борда на самолета на норвежките авиолинии бе и бащата на звездата от „Залцбург“ – Ян Инге Хааланд, бивш футболист на „Нотингам“, „Лийдс“ и „Манчестър Сити“. „Ерлинг не идва при мен – изненада Солскяр, треньорът на „червените дяволи“. – Сигурно използва Манчестър, за да се прекачи за коледната си почивка.“ Хааланд вкара 28 гола в 22 мача в австрийската Бундеслига, купата на страната и Шампионската лига. Само на 19 години е, а когато игра за „Молде“ при Солскяр заби 20 попадения в 50 срещи. За пореден път Солскяр отрече слуховете за трансфер на Пол Погба. От септември французинът не играе заради контузия на глезена. В последните дни в Англия тръгнаха спекулации, че никога повече Погба няма да излезе с фланелката на „Юнайтед“. \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2019.12.20", "title": "\n\t\t\tМистерия с вундеркинда Хааланд\t\t\t"}
{"url": "https://trud.bg/%d0%b0%d1%82%d0%b0%d0%ba%d0%b0-%d1%81%d0%b8%d0%bc%d0%b5%d0%be%d0%bd%d0%be%d0%b2-%d0%ba%d0%be%d0%bc%d0%b0%d0%bd%d0%b4%d0%b2%d0%b0-%d0%b1%d0%be%d1%80%d0%b8%d1%81%d0%be%d0%b2-%d1%87%d1%80%d0%b5%d0%b7/", "text": "Под давлението на Валери Симеонов беше увеличена субсидията на партиите, а депутатите от АТАКА – махнати от комисиите в парламента. Точно лидерът на НФСБ изви ръцете на премиера Борисов да бъде увеличена субсидията за партиите от 1 лв. на 8 лв., като го заплаши, че няма да гласуват държавния бюджет. Сега Симеонов продължава да командва министър-председателя чрез шефката на ГЕРБ в парламента Даниела Дариткова и гони от комисии, в които участват, депутатите от АТАКА Десислав Чуколов, Павел Шопов, проф. Станислав Станилов, Маргарита Николова и Николай Александров. Шопов вече е изключен от социалната комисия, а Чуколов – от Комисията по вътрешна сигурност и обществен ред. Уважаваният проф. Станилов е изхвърлен от Комисията по културата и медиите, Николова – от Комисията по бюджет и финанси, а Александров – от Делегацията в Парламентарната асамблея на Съвета на Европа. След като НФСБ и ВМРО неправомерно, в разрез със споразумението между трите партии и Правилника на НС, подмениха ръководството и състава на парламентарната група на Обединени патриоти, сваляйки от председателското място и изключвайки от групата Волен Сидеров и колегите му Чуколов и Шопов, сега реваншизмът на Симеонов продължава и с изгонването от комисии на депутати от АТАКА. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2019.12.20", "title": "\n\t\t\tАТАКА: Симеонов командва Борисов чрез Дариткова в парламента\t\t\t"}
{"url": "https://trud.bg/%d1%81%d0%bf%d0%b5%d1%86%d0%bf%d1%80%d0%be%d0%ba%d1%83%d1%80%d0%b0%d1%82%d1%83%d1%80%d0%b0%d1%82%d0%b0-%d0%b5-%d0%b8%d0%b7%d0%b8%d1%81%d0%ba%d0%b0%d0%bb%d0%b0-%d0%b8%d0%bd%d1%84%d0%be%d1%80%d0%bc/", "text": "Във връзка с повишения медиен и обществен интерес, с разрешение на наблюдаващ прокурор от Специализирана прокуратура, на основание на чл.198, ал.1 от НПК (в разпореждане от 20 декември 2019 г.) се предоставя следната информация: С постановление на Специализираната прокуратура от 20 декември 2019 г. е образувано досъдебно производство по пр.пр.№ 2552/2019г. за извършено през декември 2017 г. в София престъпление по чл. 214, ал. 2, т.1, вр. чл. 213а, ал. 2, т.1 от НК, като на основание чл.46, ал.2, т.2 от НПК разследването ще се извърши от наблюдаващия прокурор. Към момента са изискани официални справки от Държавната комисия по хазарта налагани ли са принудителни административни мерки по реда на  Глава четвърта от Закона за хазарта по отношение на  дружествата „ЕФБЕТ“ ООД, „ЕВРОФУТБОЛ“ ООД, „ЕФБЕТ ПАРТНЕРС“, „НОВЕ ХОЛДИНГ“ АД, „ ЕВРОФУТБОЛ ЛИМИТЕД“, на какво правно основание, за какъв срок. Изискани са и данни санкционирани ли са същите търговци по реда на Глава пета от Закона за хазарта, извършването на  какви административни нарушения на Закона за хазарта им е било вменено, какви административни наказания са им били наложени със съответните наказателни постановления, издадени от председателя на ДКХ. От Министерство на финансите е изискана официална информация извършвани ли са данъчни ревизии и проверки от органите по приходите по Глава петнадесета от ДОПК на дружествата „ЕФБЕТ“ ООД, „ЕВРОФУТБОЛ“ ООД, „ЕФБЕТ ПАРТНЕРС“, „НОВЕ ХОЛДИНГ“ АД, „ЕВРОФУТБОЛ ЛИМИТЕД“, на какво правно основание е осъществен данъчно-осигурителният контрол, с какъв акт е възложено извършването на съответното производство, какви са били предметът и ревизираните срокове, с какви актове са приключили производствата, били ли са констатирани от органите по приходите нарушения на данъчното и осигурителното законодателство, установени ли са били задължения за данъци, били ли са наложени административни наказания. Изискани са данни за евентуално влезли в сила ревизионни актове и за проведени принудителни изпълнения за събиране на публични вземания. \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2019.12.20", "title": "\n\t\t\tСпецпрокуратурата е изискала информация за хазартни дружества\t\t\t"}
{"url": "https://trud.bg/%d0%b4%d0%be%d0%b1%d1%80%d0%be%d0%b2%d0%be%d0%bb%d1%86%d0%b8-%d0%be%d1%82-%d0%b1%d0%bc%d1%87%d0%ba-%d1%89%d0%b5-%d0%b7%d0%b0%d1%80%d0%b0%d0%b4%d0%b2%d0%b0%d1%82-%d1%81-%d0%bf%d0%be%d0%b4%d0%b0%d1%80/", "text": "В навечерието на Коледа доброволците на Български младежки Червен кръст – Варна организират дарителска акция, насочена към децата, които няма да са у дома за празниците. На 21 декември от 15 до 17 часа младежите канят жителите на града на благотворителен коледен базар във Varna Mall. На него ще бъдат изложени ръчно изработени коледни картички, ще се набират и дарения. С приходите ще бъдат закупени плюшени играчки, които доброволците ще раздадат на 23 декември на малките пациенти в детските клиники на УМБАЛ „Св. Марина“ и МБАЛ „Св. Анна“. „Коледа е един от най-светлите семейни празници – символ на добротата, на мира и радостта, на мечтите и желанията, на надеждата за ново, по-добро начало. Нека зарадваме децата в този труден за тях момент“, призовават от БМЧК. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2019.12.20", "title": "\n\t\t\tДоброволци от БМЧК ще зарадват с подаръци децата в две варненски болници\t\t\t"}
{"url": "https://trud.bg/%d0%b3%d0%b5%d1%88%d0%b5%d0%b2-%d0%bd%d0%b0-%d1%81%d1%80%d0%b5%d1%89%d0%b0-%d1%81-%d1%8e%d1%80%d0%b3%d0%b5%d0%bd-%d1%89%d0%be%d0%ba-%d1%81%d0%bb%d1%83%d1%87%d0%b0%d0%b8%d1%82%d0%b5-%d0%bf%d0%be/", "text": "Главният прокурор на Република България Иван Гешев се срещна с генералния секретар на Интерпол Юрген Щок, който е на посещение в София по случай 30-годишнината от подновяването на членството на страната ни в международната организация. Това съобщиха от пресслужбата на ПРБ. Юрген Щок поздрави Иван Гешев за избирането му за главен прокурор и изрази удовлетворение от факта, че начело на българската прокуратура застава човек, който е запознат с работата на терен и разбира естеството на функциониране на цялата правоохранителна система. По време на срещата главният прокурор Иван Гешев заяви, че благодарение на добрата съвместна работа между Прокуратурата и Интерпол, са издирени обвиняеми и подсъдими лица по важни за България дела. „Случаите, по които работихме с Интерпол, са вече в съдебна фаза“, добави Иван Гешев.Гешев на среща с Юрген Щок: Случаите, по които работихме с Интерпол, са вече в съдебна фаза „Ние действаме по правила, за разлика от тези, които нарушават законите. Затова трябва да подобрим сътрудничеството между всички институции вътре и извън България в борбата срещу престъпността“, каза още главният прокурор. „България е страна за пример с успешното си взаимодействие между правоохранителните си органи и сътрудничеството с Интерпол“, заяви на свой ред генералния секретар на Интерпол. „Ние строим мостове между полицейските и разследващите органи в 194 държави“, каза още Юрген Щок. В хода на разговорите участниците в срещата се обединиха около становището, че е от първостепенно значение навременната обмяна на данни между всички правоохранителни органи с оглед адекватното противодействие на престъпления като тероризъм, организирана престъпност и киберпрестъпления. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2019.12.20", "title": "\n\t\t\tГешев на среща с Юрген Щок: Случаите, по които работихме с Интерпол, са вече в съдебна фаза\t\t\t"}
{"url": "https://trud.bg/%d0%b1%d0%b0%d0%b1%d0%b0%d1%82%d0%b0-%d0%bd%d0%b0-%d0%b4%d0%b5%d1%86%d0%b0%d1%82%d0%b0-%d0%be%d1%82-%d0%ba%d0%b0%d1%80%d0%b4%d0%b0%d0%bc-%d0%b8%d0%bc-%d1%81%d1%82%d0%b0%d0%b2%d0%b0-%d0%bd%d0%b0%d1%81/", "text": "Стоянка Йорданова – баба на петте деца от Кардам, чието братче Стефан почина преди месец и половина, става официален представител на децата в отсъствието на майка им. Временната мярка за закрила е приложена със заповед на директора на дирекция „Социално подпомагане“ в Генерал Тошево Минчо Иванов, предаде  Днес социални работници са посетили бабата и дядото на децата в Кардам. Бабата Стоянка Иванова е , за да стане настойник на петте деца. Тази мярка е в съответствие със Закона за закрила на детето. Тя ще е в сила докато Районният съд се произнесе с решение по казуса за попечителство на децата. Росица Маринова – майка на шестте деца от генералтошевското село Кардам, едно от които почина в края на октомври, е в село в Харманлийско. Това съобщи пред „  Вили Димитрова – организатор на благотворителната кампания за подпомагане на почерненото семейство. Тя получила информация, че Росица в момента живее с местен овчар. Към кампанията в подкрепа на братчетата и сестричетата на починалия 9-годишен Стефан от село Кардам се присъединява и община Генерал Тошево. Вили Димитрова съобщи, че е одобрено отпускането на сумата от 2000 лева. 9-годишният Стефан почина в дома си в село Кардам на 27 октомври. Две от сестрите му бяха лекувани в болница във Варна, едната бе в критично състояние с увреждане на сърцето. Другите три деца от семейството бяха приети в болницата в Добрич. Прокуратурата обяви, че смъртта на момчето и здравословните проблеми на другите пет деца са причинени от отравяне с газ фосфин, който е отделен от отрова за гризачи, поставена в къщата на семейството. Бащата на децата е в затвора. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2019.12.20", "title": "\n\t\t\tБабата на децата от Кардам им става настойник\t\t\t"}
{"url": "https://trud.bg/%d0%b4%d0%b2%d0%b5-%d0%b1%d1%8a%d0%bb%d0%b3%d0%b0%d1%80%d0%ba%d0%b8-%d0%b2-%d1%82%d0%be%d0%bf-10-%d0%bd%d0%b0-%d0%b1%d0%b0%d0%bb%d0%ba%d0%b0%d0%bd%d0%b8%d1%82%d0%b5/", "text": "Две българки попаднаха сред най-добрите 10 на Балканите за годината в 47-то издание на анкетата, организирана от БТА. Европейската шампионка на закрито в тласкането на гюле Радослава Мавродиева остана извън топ десет в класацията Спортист на годината, но е сред номинираните на полуострова. Признание получи и Тайбе Юсеин, европейска шампионка и „сребърна“ от мондиала по борба, която завърши на престижното пето място в допитването на Нове АД Холдинг. Общо 42 спортисти получиха гласове. В топ 10 влязоха още босненецът Амел Тука (лека атлетика), Майлинда Келменди от Косово (джудо), сърбите Новак Джокович (тенис) и Тияна Бошкович (волейбол), гърците Стефанос Циципас (тенис) и Янис Антетокунбо (баскетбол), румънката Симона Халеп (тенис) и турчинът Реза Кааялп (борба). \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2019.12.20", "title": "\n\t\t\tДве българки в топ 10 на Балканите\t\t\t"}
{"url": "https://trud.bg/%d0%ba%d0%be%d0%bc%d0%b8%d1%82%d0%b5%d1%82%d1%8a%d1%82-%d0%bd%d0%b0-%d0%bf%d0%be%d1%81%d1%82%d0%be%d1%8f%d0%bd%d0%bd%d0%b8%d1%82%d0%b5-%d0%bf%d1%80%d0%b5%d0%b4%d1%81%d1%82%d0%b0%d0%b2%d0%b8%d1%82/", "text": "Комитетът на постоянните представители (Корепер) одобри днес пакета „Мобилност“, който касае условията на труд на водачите, специалните правила за командироването на водачи в международния транспорт, достъпа до пазара на автомобилни превози на товари и по-доброто правоприлагане. „Правилата, които одобрихме днес, са ясни, справедливи и приложими. Те ще подобрят условията на труд и социалните условия за водачите в професия, която трябва да стане по-привлекателна. Същевременно създаваме по-хармонизирани и стабилни условия за стопанска дейност на транспортните дружества, много от които са МСП. По-плавните процедури и уеднаквеното прилагане ще улеснят работата на водачите, предприятията и националните органи.“, заяви Тимо Харака, министър на транспорта и комуникациите на Финландия и председател на Съвета. Правилата относно максималното работно време и минималните периоди на почивка на водачите остават непроменени. Същевременно в организацията на работните графици на водачите в международния товарен транспорт ще бъде въведена известна степен на гъвкавост, за да могат да прекарват повече време у дома. Освен това шофьорите ще могат да се връщат у дома на всеки три или четири седмици в зависимост от работния си график. Новите правила потвърждават, че нормалната седмична почивка (най-малко 45 часа) трябва да се прекарва извън превозното средство. Ако тази почивка се ползва извън дома, настаняването трябва да бъде платено от работодателя. Въпреки че нормалната седмична почивка не може да бъде ползвана в зона за паркиране, ЕС ще насърчава изграждането и използването на безопасни и сигурни зони за паркиране. Комисията ще разработи стандарти и процедура за сертифициране на такива зони за паркиране чрез вторично законодателство. Освен това ще създаде уебсайт, който да улесни намирането на тези зони. Що се отнася до правилата за транспортните операции, извършвани в рамките на национален пазар извън собствената държава на автомобилния превозвач („каботаж“), сегашната система, която допуска максимум 3 операции за 7 дни, ще остане непроменена. За да се предотврати системният каботаж, ще бъде въведен „срок на прекъсване“ от 4 дни, преди да могат да се извършват по-нататъшни каботажни превози в същата страна със същото превозно средство. Държавите членки могат да прилагат същите тези правила по отношение на отсечките с автомобилен транспорт при операции по комбиниран транспорт на своята територия. Правилата в предложенията относно командироването и достъпа до пазара (включително правилото за връщане на камиони) ще започнат да се прилагат 18 месеца след влизането в сила на правните актове. Правилата в предложението за часовете на шофиране (включително връщането на водачите) ще започнат да се прилагат 20 дни след публикуването, с изключение на специалните срокове за тахографите. Одобреният текст трябва да бъде официално приет — първо от Съвета на ЕС, а след това от Европейския парламент. \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2019.12.20", "title": "\n\t\t\tКомитетът на постоянните представители одобри пакет „Мобилност“\t\t\t"}
{"url": "https://trud.bg/%d0%b2%d0%b0%d1%80%d0%bd%d0%b0-%d1%89%d0%b5-%d0%b3%d1%80%d0%b0%d0%b4%d0%b8-%d1%87%d0%b5%d1%80%d0%bd%d0%be%d0%bc%d0%be%d1%80%d1%81%d0%ba%d0%b8-%d0%bc%d0%bb%d0%b0%d0%b4%d0%b5%d0%b6%d0%ba%d0%b8-%d1%86/", "text": "Варна ще кандидатства за еврофинансиране за изграждането на Черноморски младежки център. Предложението на кмета Иван Портних бе одобрено от съветниците от комисията „Европейски въпроси и международно сътрудничество“ към местния парламент. Центърът ще се помещава в сградата на закритата гимназия по текстил „Мара Тасева“ в кв. Аспарухово“, която МОН прехвърли на общината преди 3 г. Средства ще се търсят по програма „Местно развитие, намаляване на бедността и подобрено включване на уязвими групи“ от финансовия механизъм на Европейското икономическо пространство. Тя отпуска до 2 млн. евро за подобни проекти без изискване за съфинансиране. Чрез Черноморския младежки център община Варна ще осигури образователна подкрепа на младежи между 15 и 29 г., които ходят на училище, но са изложени на риск от отпадане, стана ясно на заседанието. В бъдещата структура ще се предоставят и индивидуални услуги за социално включване на млади хора от уязвимите групи. Ако получи финансиране, общината ще реализира проекта в партньорство с Икономически университет – Варна и сдружение „Варна – Европейска младежка столица“ в срок от 36 до 50 месеца. \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2019.12.20", "title": "\n\t\t\tВарна ще гради Черноморски младежки център\t\t\t"}
{"url": "https://trud.bg/%d0%b1%d1%80%d0%b8%d1%82%d0%b0%d0%bd%d1%81%d0%ba%d0%b8%d1%8f%d1%82-%d0%bf%d0%b0%d1%80%d0%bb%d0%b0%d0%bc%d0%b5%d0%bd%d1%82-%d0%be%d0%b4%d0%be%d0%b1%d1%80%d0%b8-%d1%81%d0%b4%d0%b5%d0%bb%d0%ba%d0%b0/", "text": "Британският парламент прие споразумението за излизане на Обединеното кралство от Великобритания, което премиерът Борис Джонсън сключи с Брюксел. Това означава, че Брекзит ще се състои 31 януари 2020 г. Депутатите в Камарата на общините одобриха с 358 гласа „за“ сделката на Борис Джонсън, като „против“ нея гласуваха 234 депутати. Това означава, че освен консерваторите, които имат мнозинство от цели 80 депутати и голяма част от членовете на Лейбъристката партия са подкрепили сделката на Джонсън. На този етап остава народните представители да гласуват за графика за останалата част от процедурата по ратифицирането на споразумението. То след това ще бъде внесено за гласуване и в Камарата на Лордовете. Одобряването на споразумението не е изненада, след като партията на премиера на Великобритания Борис Джонсън спечели безапелационно изборите на 12 декември и така си осигури мнозинство в парламента. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2019.12.20", "title": "\n\t\t\tБританският парламент одобри сделката на Борис Джонсън за Брекзит\t\t\t"}
{"url": "https://trud.bg/%d1%84%d0%b0%d0%bd%d0%b4%d1%8a%d0%ba%d0%be%d0%b2%d0%b0-%d1%81%d0%be%d1%84%d0%b8%d1%8f%d0%bd%d1%86%d0%b8-%d0%b8%d0%bc%d0%b0%d1%82-%d0%bf%d0%be-%d0%b7%d0%b0%d1%81%d0%b8%d0%bb%d0%b5%d0%bd-%d0%b8%d0%bd/", "text": "До този момент общо информацията ни е за продадени около 23 000 зелени билета, като това не включва продадените от шофьорите, това ще обобщим в края на деня. Това каза пред журналисти столичният кмет Йорданка Фандъкова. По думите й броят на продадените билети към момента е такъв, какъвто предишния път е бил за целия ден, а това е знак, че софиянци имат по-засилен интерес към него. „Много е важно да благодарим на всички хора, които се възползват от тази възможност днес и да кажа, че зеленият билет е сериозна и истинска кампания за това всички ние да се опитаме, поне в дните с голямо превишения, да слезем от автомобилите и да използваме градския транспорт и по този начин да дадем своя принос за подобряването на качеството на въздуха“, допълни Фандъкова. Един ден със зелен билет струва на Столична община между 150 000 и 200 000 лева, но по думите на столичния кмет, на здравето на хората не може да се поставя цена. Фандъкова смята да инициира работни групи в Столичния общински съвет, в които да се коментират и ограничителни мерки за справянето с проблема със замърсяването на въздуха, защото насърчителните, каквато е зеленият билет, не е достатъчна. „Радвам се, че хората имат нагласата и интереса, защото в края на краищата това струва пари, а тези пари са публични средства. Много е важно ние да внимаваме при разходването на публичните средства и за това е важно да ги отделяме тогава, когато сме осигурили условията и интересът на хората, за да може да има реален ефект“, допълни Йорданка Фандъкова. Столичният кмет е получила уверение от директора на Центъра за градска мобилност, че броят на зелените билети ще е достатъчен, а ако има дефицит – ще бъдат направени допълнителни доставки. „От ЦГМ имат възможност да правят допълнителни доставки, съответно през мобилните си групи да реагират, ако билетите някъде свършат. Това е въпрос на организация. Надявам се и очаквам да се справят“, посочи тя. На въпрос има ли вариант Столична община да обявява още на предишния ден, ако ще въведе зелен билет, Фандъкова отговори, че очаква в новия общински съвет да се обсъжда подобряването на механизма и това в бъдеще да бъде възможно. „Механизмът беше въведен за първи път в нашата страна в София. Миналата година предложих и се случи неговото подобряване, но си струва да се работи постоянно, за да намерим най-добрия начин за реакция. Това е свързано с промяна в механизма и решение на СОС, защото в момента механизмът изисква да имаме минимум на две станции превишения над 200 микрограма на кубичен метър от предишния ден, а това може да се види с изтичането на денонощието. Решението за пускането за зелен билет ние го взехме в полунощ, като колегите имаха пълната готовност да реагират за въвеждане. Смятам, че трябва механизмът да се обсъжда и подобрява“, посочи тя. От Столична община не смятат да пускат допълнителни автобуси, тъй като по тяхната информация сочи, че няма проблем с препълнен градски транспорт. „Аз самата смених автобус и тролейбус, нямаше никакви проблеми и то в час пик. Това е усилия да работим в тази посока. Както чухте, част от допълнителните средства, които предлагаме за разпределение в проекта за бюджет за следващата година, са именно 20 милиона повече за градски транспорт, за да можем освен да подкрепим шофьорите, за да има повече шофьори, защото нека не забравяме, че повечето автобуси означават и повече шофьори. Освен това, и подобрение на разписанията и движението на автобусите и тролейбусите, за да бъдат по-удобни. Усилията са насочени към по-добър и удобен градски транспорт и неговото популяризиране. Важно е хората да разберат, че е по-добре и по-бързо се стига, отколкото със собствения автомобил в тези тежки задръствания“, добави още Фандъкова. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2019.12.20", "title": "\n\t\t\tФандъкова: Софиянци имат по-засилен интерес към „зеления билет“\t\t\t"}
{"url": "https://trud.bg/%d0%bd%d0%b0%d0%bf-%d0%b2%d0%b0%d1%80%d0%bd%d0%b0-%d1%82%d1%8a%d1%80%d1%81%d0%b8-%d0%ba%d1%83%d0%bf%d1%83%d0%b2%d0%b0%d1%87-%d0%b7%d0%b0-%d0%b1%d0%bb%d0%b8%d0%b7%d0%be-6000-%d0%bb%d0%b8%d1%82%d1%80/", "text": "5932 литра алкохол продава на търг с тайно наддаване варненската дирекция на Националната агенция за приходите. Напитките са отнети в полза на държавата и са разнородни – водка, ракия, уиски, текила, джин, бренди, ром, ликьор, мента, мастика, коняк, вино, вермут. Съхраняват се в бидони в складове в Русе и Варна. Стартовата цена за наддаване е 1036 лв., а право на участие в търга имат само притежатели на валиден лиценз за управление на данъчен склад за производство или за складиране на акцизни стоки, издаден от Агенция „Митници“, уточниха от НАП-Варна. Алкохолът се продава без гаранция и няма да се приемат рекламации за липса на качество, тегло, брой или грешки в наименованието и състоянието му. Напитките подлежат на преработка с цел последваща реализация като годен краен продукт или за оползотворяване по друг начин, включително деструкция, се посочва в обявата за търга. \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2019.12.20", "title": "\n\t\t\tНАП-Варна търси купувач за близо 6000 литра алкохол\t\t\t"}
{"url": "https://trud.bg/24-%d1%81%d1%8a%d0%b4%d0%b5%d0%b1%d0%bd%d0%b8-%d0%b7%d0%b0%d1%81%d0%b5%d0%b4%d0%b0%d1%82%d0%b5%d0%bb%d0%b8-%d0%bf%d0%be%d0%bb%d0%be%d0%b6%d0%b8%d1%85%d0%b0-%d0%ba%d0%bb%d0%b5%d1%82%d0%b2%d0%b0-%d0%b2/", "text": "Новите съдебни заседатели към Окръжен съд – Велико Търново за мандат 2020 – 2023 година, положиха клетва на специална церемония в Съдебна палата в града. В присъствието на съдиите и пред председателя на съда Теодорина Димитрова те се заклеха да прилагат точно Конституцията и законите на Република България, да изпълняват задълженията си по съвест и вътрешно убеждение, да бъдат безпристрастни, справедливи и да пазят тайната на съвещанието. Съдия Димитрова им разясни правата и задълженията, които трябва да спазват през 4-годишния си мандат. „Вашата роля в съдебните състави, разглеждащи наказателни производства на първа инстанция, е изключително решаваща. Вие имате еднакви права и задължения със съдиите. В съдебните състави Вие сте мнозинство и Вашите решения имат еднаква тежест с тези на съдиите. Това е голяма отговорност, тъй като съдът решава човешки съдби. Като представители на гражданите в съдебния процес, Вие сте длъжни да се грижите за постановяване на справедливи съдебни присъди, според разбирането на обществото ни за справедливост“, посочи съдия Димитрова. Препоръките, които тя даде на новите съдебни заседатели, бяха да бъдат отговорни, почтени и преди всичко справедливи. След ритуала за полагане на клетвата всички заседатели подписаха клетвени листове. Новоизбраните са общо 27, като шестима от тях са назначени за втори мандат. През месец януари предстои те да преминат обучение, което ще им осигури базови познания по наказателно право и процес. То ще бъде водено от председателя на Окръжен съд – Велико Търново Теодорина Димитрова, която е преминала обучение за обучаващ към Националния институт на правосъдието. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2019.12.20", "title": "\n\t\t\t24 съдебни заседатели положиха клетва в Окръжен съд – Велико Търново\t\t\t"}
{"url": "https://trud.bg/%d1%82%d1%80%d1%8f%d0%b1%d0%b2%d0%b0-%d0%bb%d0%b8-%d0%b4%d0%b0-%d1%85%d0%be%d0%b4%d1%8f-%d0%b4%d0%be-%d0%b7%d0%b0%d1%81%d1%82%d1%80%d0%b0%d1%85%d0%be%d0%b2%d0%b0%d1%82%d0%b5%d0%bb%d1%8f-%d0%bf%d1%80/", "text": "Ето какви отговори дават от Комисията за финансов надзор по поставени от медиите въпроси за въвеждането на системата „бонус-малус“ за цената на Гражданска отговорност: 1. Защо се вписва водач в застрахователната полица? Предложението за вписване на водачите, които ще управляват моторното превозно средство в застрахователната полица по задължителната застраховка „Гражданска отговорност“ на автомобилистите, с произтичащите от него последици в случай на невписване на водача е, за да се ангажира персоналната отговорност на водачите на МПС за собственото им поведение. Изключения В някои случаи изискването за вписването на водачи в застрахователната полица не се прилага, така например: по отношение на линейки, автомобили на министерство на вътрешните работи, имащи право да ползват специален режим на движение, учебни моторни превозни средства и др. По отношение на особено чувствителните въпроси, свързани с възникване на извънредна необходимост от управление на МПС от лице извън кръга на вписаните в застрахователната полица (например когато вписан водач не е в състояние да управлява моторното превозно средство поради употреба на алкохол, злополука или влошено здравословно състояние) е предвидено, че управлението на автомобила от друг водач, няма да се счита за неизпълнение на изискването за вписване на водача в застрахователната полица. Това се отнася и за случаите, в които се ползва услугата „не карай пил“ (дринк енд драйв). Всички лица, които управляват автомобила независимо дали са вписани или не като водачи в застрахователната полица остават застраховани. Не се предвижда предложение за промяна на правилата относно кръга на застрахованите лица по задължителната застраховка „Гражданска отговорност“ на автомобилистите, който ще продължи да включва всички лица, които на законно основание управляват или ползват моторното превозно средство, във връзка с което е сключена застраховката, независимо дали са вписани като водачи в нея или не. Това означава, че в случай на пътнотранспортно произшествие, причинено от невписан водач, застрахователят ще продължава да изплаща обезщетение и няма да има право да изисква възстановяване на плащането от невписания водач само на основание, че не е включен в застрахователната полица. 2. Защо „бонус-малус“ класовете се определят на база на административни нарушения и престъпления? Защо не се вземат предвид причинените щети? Системата „Бонус-малус“ се основава на административни нарушения и престъпления във връзка с движението по пътищата. Взети са предвид административните нарушения и престъпления, които в съответствие с извършените анализи в най-голяма степен допринасят за причиняване на пътнотранспортни произшествия (като превишаване на ограниченията на скоростта, отнемане на предимство, извършване на опасни маневри, управление на моторно превозно средство в нетрезво състояние или под въздействието на наркотични вещества или техни аналози, хулиганско поведение при шофиране на моторно превозно средство) или престъпления, които сами по себе си представляват пътнотранспортни произшествия с причинени вреди на имущество или физически лица. Целта на подхода е да съдейства за превенция на риска от настъпване на пътнотранспортни произшествия, като въздейства още на етапа на установяване на рисковото поведение, преди вредите да са настъпили. По този начин предложеният проект за система „Бонус-малус“ ще бъде насочен към противодействие на причините за настъпване на застрахователни събития, вместо да регистрира вече настъпили застрахователни събития и да въздейства едва след като вредоносните последици от тях вече са настъпили. Причинените щети не са част от единните изисквания за коригиране на застрахователната премия, определени с проекта на наредбата за системата „Бонус-малус“, но застрахователите и сега имат практика да предвиждат надбавки и отстъпки от цената на застраховката, определяйки ги въз основа на собствената си ценова политика и характеристиките на индивидуалните им застрахователни портфейли. Проектът на Наредба предвижда възможността тази практика да се запази, като допълнително ще се осигури и достъп до информацията за причинените щети чрез информационната система на Гаранционния фонд. 3. Какво мислите за предложението за система, базирана на данни за изплатените обезщетения, така че само водачите, за които застрахователите са плащали щети, да имат оскъпяване на полицата? Моделът на система „Бонус-малус“, който се предлага работи и в тази насока. В проекта на Наредба №49, публикуван заедно с проекта на Наредбата за системата „Бонус-малус“, се посочва, че за целите на определяне на базовата застрахователна премия застрахователите, ще имат право на достъп до данни за изплатени претенции за предходните 5 год. по застраховки „Гражданска отговорност“ на автомобилистите, като условията и редът на достъп до информацията ще се определят с Наредба № 54. След натрупването на надеждна и структурирана статистическа информация за пазара като цяло при прегледа на системата „Бонус-малус“ ще се анализира и възможността да бъдат включени допълнително и изплатените претенции като фактор. 4. Взимат ли се предвид и щетите? Ако да, от кого и къде? Причинените щети не са част от единните изисквания за коригиране на застрахователната премия, определени с проекта на наредбата за системата „Бонус-малус“, но застрахователите и сега имат практика да предвиждат надбавки и отстъпки от цената на застраховката, определяйки ги въз основа на собствената си ценова политика и характеристиките на индивидуалните им застрахователни портфейли. Предложено е факторите, свързани с изплатени обезщетения по претенции по застраховка „Гражданска отговорност“ на автомобилистите да могат да се използват от застрахователите при формиране на тяхната базова застрахователна премия по застраховката, като да предвидят намаления (отстъпки) или увеличения (надбавки), съгласно разработени от тях тарифи, обявени пред Гаранционния фонд. По този начин не се създава нормативно задължение на застрахователите да прилагат тези фактори в договорната си практика и застрахователите остават свободни да формират тарифите за базовата застрахователна премия по задължителна застраховка „Гражданска отговорност“ на автомобилистите. Единственото ограничение, което се поставя при формирането на базовата премия е тя да не включва факторите, определени за целите на системата „бонус-малус,“ за да се избегне двойното отчитане на едни и същи фактори, както при определяне на базовата премия така и при нейното коригиране. \nВ случай, когато факторите, свързани с изплатени обезщетения по претенции, са предвидени в тарифите на застрахователите, се създават условия за използване на информацията в регистъра на предявените и изплатените претенции, поддържан в информационния център на Гаранционния фонд. Това ще позволи на застрахователите да извършват качествена индивидуална оценка на риска на база изплатени обезщетения при определяне на базовата застрахователна премия по застраховка „Гражданска отговорност“ на автомобилистите и ще се създаде гаранция срещу недобросъвестно скриване или срещу незнание на информация от застраховащите лица по отношение на тези фактори за оценка на риска. 5. Защо системата „бонус-малус“ се въвежда равнопоставено за всички, а не предвижда от първоначалния момент отстъпки за водачи без нарушения (напр. със т.нар. „златен талон“) и утежнения за водачи с нарушения в период от примерно 5 години назад. Въвеждането на система „бонус-малус“ предполага адресатите на нормативния акт да са в известност за последиците от своите действия, за да могат да съобразят поведението си с тяхното настъпване, затова не се предвижда деяния, които са извършени преди влизането на наредбата в сила да се взимат предвид. През следващата 2020 г. и след приемането на наредбата „Бонус-малус“ и обнародването й в Държавен вестник ще има нулев период (измерен в месеци или година), в който ще се събират данни за нарушенията, които всеки един водач на автомобил, извършва на пътя, а самата система, се очаква да започне да функционира през 2021 г. 6. Защо класовете за „малус“ предвиждат утежнение до 400 %, а класовете за „бонус“ предвиждат отстъпка до 23/25%? Един от принципите, на който се основава системата „Бонус-малус“ е финансова неутралност. Това означава, че тя не трябва да води сама по себе си нито до увеличаване, нито до намаляване на общия размер на застрахователните премии, събирани при сключване на застраховка „Гражданска отговорност“ на автомобилистите, а само да преразпределя тежестта между по-рисковите и по-малко рисковите водачи. Съобразно направените анализи се очаква преобладаващата част от водачите (между 70 и 80%) да бъдат в групата на нискорисковите, които се ползват от отстъпка от премията. За да могат да бъдат събрани средствата за финансиране на отстъпката, надбавката върху премията на високорисковите водачи трябва да бъде достатъчна. Следва да се има предвид, че в областта на най-високите класове за малус се очаква да бъдат по-малко от пет процента от водачите на МПС и това ще бъдат лицата, извършващи престъпления или тежки нарушения във връзка с движението по пътищата. \n„Бонус-малус“ системата нито облагодетелства, нито ощетява застрахователите, При тях реално пари в повече няма да остават. Парите трябва само да се преразпределят. Ако 70%-80% от водачите са изрядни и те трябва да получат 23% бонус, то той ще се формира едва от 20% от водачите, които имат по-високо рисково поведение. \nТоест ако имаме 10 човека, от които на 8 трябва да дадем, а на 2 да вземем, то от двама трябва да се вземат по 4 лв., за да се дадат на 8 човека по 1 лв. 7. От бранша коментират, че 80% от шофьорите ще получат отстъпки. Възможно ли е това да затрудни допълнително компаниите, при положение, че именно задължителната полица „Гражданска отговорност“ има най-голям дял? „Бонус-малус“ системата следва да се самофинансирa, като не се изкривява средната годишна премия, което означава, че се създават условия за справедливо коригиране на застрахователна премия по задължителната застраховка „Гражданска отговорност“ на автомобилистите, като не се дава превес на интересите на застрахователите пред тези на гражданите. На база на получените разпределения са определени и премийните множители, по начин, който гарантира, че съществува равновесие не само в дългосрочна, но и във всяка бъдеща година на функциониране на системата. 8. Колко ще са реалните суми, плащани от шофьорите? При примерна базисна премия за ГОА от 300 лв., изчисленията показват, че при 20 степенната скала, полицата за изрядните водачи ще бъде 225 лв. Онези 0,6% от водачите, причинили смърт на пътя, пък ще платят 1200 лв. застраховка или с 900 лв. по-скъпа застраховка. \nПо-долу прилагаме пример с предложение за 20 класа. Средна застрахователна премия 300 лв. \n„бонус-малус“ класове Стационарно разпределение, съгласно разчети Премийни множители Цена на застраховка \n1 44.2% 75% 225 лв. \n2 7.2% 76% 228 лв. \n3 6.3% 77% 231 лв. \n4 6.4% 78% 234 лв. \n5 5.1% 79% 237 лв. \n6 4.3% 80% 240 лв. \n7 4.2% 90% 270 лв. \n8 4.1% 100% 300 лв. \n9 2.9% 110% 330 лв. \n10 2.6% 120% 360 лв. \n11 2.3% 130% 390 лв. \n12 1.9% 160% 480 лв. \n13 1.7% 190% 570 лв. \n14 1.5% 220% 660 лв. \n15 1.3% 250% 750 лв. \n16 1.1% 280% 840 лв. \n17 1.0% 310% 930 лв. \n18 0.8% 340% 1020 лв. \n19 0.7% 370% 1110 лв. \n20 0.6% 400% 1200 лв. 9. Как и за какви нарушения ще се формира коефициентът за отделните водачи? Нарушенията, които ще се вземат предвид за определяне на „бонус-класа“ на водачите са изброени изчерпателно в Приложение №1 към проекта на наредба. Те включват преди всичко административните нарушения по Закона за движението по пътищата, които в най-голяма степен допринасят за причиняване на пътнотранспортни произшествия, а също така и престъпления по Наказателния кодекс, които в преобладаващата си част са свързани с настъпили пътнотранспортни произшествия от които са били причинени материални щети, телесни повреди или смърт на физически лица. Някои примери за нарушения са: – превишаване на ограничението на скоростта с повече от 20 километра в час; \n– изпреварване, създаващо непосредствена опасност за движението; \n– отнемане на предимство; \n– опасни маневри; \n– управление на моторно превозно средство под въздействието на алкохол, наркотични вещества или техни аналози. Всяко едно от административните нарушения или престъпления, които имат отношение към определянето на „бонус-малус“ класа носи съответния брой „малус“ точки, като всяка „малус“ точка води до увеличаване на класа на водача с една степен нагоре. Например, ако водач се намира в базовия клас 6, при влизане в сила на наказателно постановление или електронен фиш за превишаване на скоростта в населено място с между 21 и 30 км/ч – нарушение, за което се предвиждат 3 малус точки, неговият клас ще се промени на 9 клас. Такъв би бил случаят ако водачът е шофирал с повече от 70 километра в час на обикновена градска улица, където ограничението е 50 километра в час или с повече от 90 километра в час на бул. „България“ където ограничението е 70 километра в час. 10. Как се определя коефициентът, с който се коригира застрахователната премия? Гаранционният фонд, на база информацията, получена чрез електронен обмен на данните относно влезлите в сила актове за налагане на наказания на административните нарушения и престъпленията, предвидени в наредбата, определя коефициента на корекция, като по този начин се изключва рискът от субективизъм. Съгласно предложения проект коефициентът, с който се коригира застрахователната премия по застраховка „Гражданска отговорност“ на автомобилистите, се определя автоматизирано от информационната система на Гаранционния фонд и съответства на коефициента на най-високия „Бонус-малус“ клас между определените класове на собственика/собствениците и на водача/водачите на МПС, вписан/и в застрахователната полица. 11. Защо за електронната проверка на личен „бонус-малус“ клас се изисква ПИК или КЕП? Изискването за използване на Персонален идентификационен код, издаден от Националната агенция по приходите или Квалифициран електронен подпис за искане на информация относно личния „бонус-малус“ клас посредством безплатна електронна услуга, предоставяна от Гаранционния фонд е предложено във връзка с необходимостта за спазване на правилата за идентификация на лицата при достъп по електронен път до данни в регистрите, отнасящи се до тях. Лицата имат право на достъп по електронен път до всички данни в регистрите и базите данни, отнасящи се до тях, след като се идентифицират по надлежния ред. \nПроектът на наредба предвижда и алтернативна възможност за заинтересованите лица, които не разполагат с такива кодове за идентификация, да получават информация относно личния си „бонус-малус“ клас посредством застраховател или застрахователен посредник, след като се идентифицират с личен документ по смисъла на Закона за българските лични документи. Направеното предложение е тази проверка също така да бъде безплатна. 12. В началото на декември дойдоха предложения държавата да избере по-плавната 20-степенна скала за системата бонус-малус и да промени текстовете така, че неизрядните шофьори да могат да получат базовата цена след максимум 5 години без нарушение на пътя. Какво мисли КФН по този въпрос? Всички предложения, които са отправени по проекта на Наредба за системата „бонус-малус“ предстоят да бъдат внимателно разгледани и обсъдени от трите институции – КФН, МВР и МТИТС. Приемането на окончателния проект ще бъде публикуван за обществено обсъждане на Портала за обществени консултации и интернет страниците на трите институции за стартиране на законоустановения срок за едномесечно обществено обсъждане. \nСистемите „Бонус-малус“, които имат по-малък брой класове, позволяват по-бърз преход на лицата между различните класове, но водят до по-резки увеличения на премиите, за да се запази баланса в системата. Също така, системите, които предоставят възможност за увеличение на премията на 400%, осигуряват по-големи отстъпки за лицата в бонус класовете. \nПо отношение на предложението след 5 години без нарушение на пътя водачите да се връщат в базов „неутрален“ клас, считаме, че е едно добро предложение, което също трябва да бъде разгледано при приемането на окончателния проект на Наредбата за системата „бонус-малус“. 13. С въвеждането на системата не се ли наказват два пъти за едно и също нарушение шофьорите? Системата „Бoнус-малус“ не е система за наказания, която да дублира административно наказателните разпоредби на Закона за движението по пътищата или престъпленията по Наказателния кодекс. Тя има за цел да категоризира риска и в зависимост от него да определи застрахователната премия. Разликата е в това, че при санкцията водачът получава глоба или наказание лишаване от свобода за вече извършеното административно нарушение или престъпление, докато при застраховката увеличеният „Бонус-малус“ клас отразява повишения риск същият водач за в бъдеще да причини пътнотранспортно произшествие с произтичащите от това вреди, като се изхожда от неговото рисково поведение в миналото. По същия начин се процедира и при „класическата“ система „бонус-малус“, където малусите се начисляват въз основа на вече изплатени обезщетения или настъпили застрахователни събития. Предложената система се опитва да направи крачка напред като взема предвид не настъпилото пътнотранспортно произшествие, а индикациите за неговото възможно настъпване, каквито са извършването на нарушения по пътя. По този начин тя се опитва да въздейства превантивно, а не пост фактум, когато вредите вече ще са настъпили. 14. След като бъде приета системата, след 4 години ли чак може евентуално да бъде променена? Не, текущо всяка година ще се следи системата и вече съобразно натрупаните реални данни ще се калибрира допълнително при необходимост. 15. В семейство има две коли и съпругата никога не прави нарушения, а съпругът всяка година го снимат с 21 км\\ч превишена скорост, но никога не е правил катастрофа. Защо ако всеки от съпрузите си има кола трябва да се плаща по-висока гражданска и за двете коли, само заради вероятността веднъж в годината единият да ползва колана на другия? Вписването на водач в застрахователната полица е указание, че той ще управлява автомобила. Дали и колко често е фактически въпрос. Правната възможност означава, че той може да го управлява всеки ден с произтичащия от това риск от причиняване на вреда. Ако съпрузите в дадения пример считат, че вероятността за управление на автомобила на съпругата от съпруга е толкова малка, че не е обосновано да се заплаща по-висока застрахователна премия заради по-високия му „бонус-малус“ клас, могат да решат да не го вписват в застрахователната полица. В случай на възникване на необходимост в срока на застраховката съпругът все пак да управлява автомобила на съпругата, защото напр. неговият автомобил не е на разположение поради повреда, кражба или друго обстоятелство, предложеният проект предвижда възможността съпругът да бъде вписан допълнително в застрахователната полица на автомобила на съпругата. В извънредна ситуация, когато например съпругата не е в състояние да шофира и се налага съпругът да я превози с нейния автомобил, предлаганият проект предвижда, че той би могъл да управлява автомобила без да понася някаква отговорност. По същия начин, когато управлението на автомобила се налага от други извънредни обстоятелства, които биха могли да се определят като крайна необходимост (напр. необходимостта да бъде спасен нечий живот или здраве, да бъдат предотвратени вреди за имущество или други подобни) по правилата на Закона за административните нарушения и наказания управлението на автомобила на съпругата от невписания съпруг също няма да се третира като административно нарушение. Бихме искали да обърнем внимание, че предлаганият проект не променя кръга на застрахованите лица и дори в ситуацията, в която съпругът не е вписан в застрахователната полица на съпругата си, той ще продължава да бъде застрахован и при причиняването на евентуални вреди от неговото управление застрахователят ще бъде длъжен да ги обезщети без да има право на регрес срещу невписания водач само на основание, че не е бил вписан в полицата. \nКакто е видно предложената уредба не поставя пред гражданите непреодолими пречки пред възможността да управляват разходите по задължителната застраховка „Гражданска отговорност“. 16. Възможно ли е системата „бонус-малус“ да възпрепятства развитието на каквито и да е модерни начини за споделено пътуване заради изискванията за вписване на водачите. По този начин няма да мога да ползвам електроколи и бусове Spark, които са екологични и удобни, при семейство с над 3 водача става сложно, има и други услуги като drink-and-drive, които стават реално невъзможни да функционират. Предложението за модел на системата „Бонус-малус“ върви паралелно с предложения за промени и в Наредба № 49 от 16.10.2014 г. Предложената нова редакция на ал.2 на чл. 6 от тази Наредба, която е предвидила необходимите изключения, където попада услугата от типа „Не карай пил“/ “дринк енд драйв” или други събития, при които вписан водач или собственик-вписан водач, нямат способността да управляват моторното средство и мога да го предоставят на друго невписано лице. След общественото обсъждане ще бъдат отчетени и другите предложения в същата насока. \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2019.12.20", "title": "\n\t\t\tТрябва ли да ходя до застрахователя преди да взема колата на жената?\t\t\t"}
{"url": "https://trud.bg/%d1%82%d0%b0%d0%b9%d0%bd%d0%b8-%d0%bf%d1%8a%d1%82%d0%bd%d0%b8-%d0%bf%d0%be%d0%bb%d0%b8%d1%86%d0%b0%d0%b8-%d1%82%d1%80%d1%8a%d0%b3%d0%b2%d0%b0%d1%82-%d0%bd%d0%b0-%d0%bb%d0%be%d0%b2-%d0%b7%d0%b0-%d0%bd/", "text": "Пътни полицаи в небрандирани автомобили ще патрулират по главните артерии на Варна и областта в празничните дни, съобщиха от Областната дирекция на полицията. Тайните екипи ще действат за първи път в морската столица. Те ще следят за агресивни водачи, за шофиращи с превишена скорост или в буслентите и за отнемане на предимство. Засилено полицейско присъствие ще има в дните с интензивен трафик по входовете и изходите на Варна. Униформените ще регулират движението, за да не стават задръствания и зорко ще следят за шофьори без книжки, с неизправни автомобили и за употребили алкохол или наркотици. От полицията призоваха за толерантност и пешеходците. Съветите към тях са да се обличат цветно, да не тичат да хванат автобус, без да се огледат, да използват подлезите и надлезите и да пресичат само на пешеходни пътеки. \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2019.12.20", "title": "\n\t\t\tТайни пътни полицаи тръгват на лов за нарушители\t\t\t"}
{"url": "https://trud.bg/%d1%81%d1%82%d0%be%d0%bb%d0%b8%d1%87%d0%bd%d0%b0-%d0%be%d0%b1%d1%89%d0%b8%d0%bd%d0%b0-%d0%bd%d0%b0%d0%b4-47-%d1%85%d0%b8%d0%bb%d1%8f%d0%b4%d0%b8-%d0%b7%d0%b5%d0%bb%d0%b5%d0%bd%d0%b8-%d0%b1/", "text": "Над 47 хиляди „зелени билети“ са закупени до 17 часа от касите на Центъра за градска мобилност, метрото и през мобилното приложение https://sofia.mpass.bg. Това съобщиха от пресслужбата на Столична община. Билети са закупувани и от водачите на превозните средства. „Зеленият билет“ е еднодневна абонаментна карта на стойност 1 лев, която важи за всички линии на градския транспорт на територията на Столичната община. Мярката бе въведена във връзка с реализирани превишения на средноденонощните стойности на ФПЧ на две от автоматичните станции на ИА „Околна среда“ над 200 мкг/куб. м. През днешния ден безплатно работиха и буферните паркинги към линиите на метрото на бул. “Цариградско шосе“, бул. “Черни връх“, бул. “Ломско шосе“, бул. “Александър Малинов“ и на бул. “Драган Цанков“. Целта е повече хора да оставят автомобилите си и да се придвижват с градски транспорт. През днешния ден продължиха и проверките на Столичния инспекторат за замърсяване и нерегламентирано горене. Проверени са 42 обекта и са съставени 10 акта за нарушения. От проверените 18 сервиза в три от тях са констатирани нарушения, съставен е 1 акт на сервиз в „Слатина“ и са глобени управителите на два сервиза в районите „Надежда“ и „Красно село“. Проверени са и 24 строителни обекти като в 8 от тях са установени нарушения, за което са съставени актове. Обектите са в районите „Изгрев“, „Триадица“, „Люлин“ и в „Студентски“. В цех за производство на мебели е установено горене на плоскости и пластмаси и е наложена санкция. Продължава и миенето на улици и булеварди. Екипи на фирмите, ангажирани с почистването на София през днешния ден са мили пътните платна на бул. „Симеоновско шосе“ и бул. „Филип Аврамов“ , бул. „Ботевградско шосе“ , бул. „Асен Йорданов“, както и по малки улици в кварталите – ул. д-р Иван Селимински“ и ул. „Витиня“ в район „Подуяне“, ул. „Скопие“ в „Сердика“и ул. „Възрожденска“ в „Надежда“. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2019.12.20", "title": "\n\t\t\tСтолична община: Над 47 хиляди „зелени билети“ са закупени до 17 часа\t\t\t"}
{"url": "https://trud.bg/%d0%bc%d0%b8%d0%bd%d0%b8%d1%81%d1%82%d0%b5%d1%80%d1%81%d1%82%d0%b2%d0%be%d1%82%d0%be-%d0%bf%d0%be%d1%87%d0%b5%d1%82%d0%b5-%d0%b2%d0%b5%d1%82%d0%b5%d1%80%d0%b0%d0%bd%d0%b8%d1%82%d0%b5-%d0%bd%d0%b0/", "text": "Заместник-министърът на културата Румен Димитров посети Дома на ветераните на културата и изкуствата в столичния кв. „Захарна фабрика”. Той поздрави дългогодишните деятели, които живеят там, с настъпващите празници и по традиция им поднесе коледни подаръци от името на министър Боил Банов и екипа на институцията. Изключителен интерес тe проявиха към книжната колекция, както и към възможността да посетят представление в Народния театър „Иван Вазов”, специален жест от директора на културната институция Мариус Донкин. „Зная, че следите културния живот в столицата, така че винаги, когато харесате някоя постановка или концерт, можете да ни казвате, за да Ви съдействаме да я посетите”, сподели зам.-министър Димитров. Той отправи и молба към директора на Дома Галина Алтимирска да се обръща към институцията, да споделя проблемите и идеите си за подобряването на условията за живот на хората в него. В тази връзка зам.-министър Димитров пое ангажимент да съдейства за подновяването на електрическата инсталация в коридора и стаите възможно най-скоро. Живущите в Дома на ветераните попитаха от своя страна дали биха могли да имат постоянна връзка с интернет и абонамент за периодични издания, както и организирани посещения при медицински специалисти. Ветераните от Дома споделиха, че чувстват коледното настроение чрез всички посетители, които обръщат внимание на техните нужди не само по празниците. За ветераните от Дома специална програма подготвиха и възпитаниците от Националното училище за танцово изкуство към Министерството на културата. Срещата между младите и по-възрастните представители на изкуството се оказа изключително вълнуваща и за двете страни. \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2019.12.20", "title": "\n\t\t\tМинистерството почете ветераните на културата и изкуствата по повод настъпващите празници\t\t\t"}
{"url": "https://trud.bg/%d1%82%d1%8a%d1%80%d0%b3%d0%be%d0%b2%d0%b8%d1%89%d0%b5-%d0%bf%d1%80%d0%b0%d0%b7%d0%bd%d1%83%d0%b2%d0%b0-%d0%b8%d0%b3%d0%bd%d0%b0%d0%b6%d0%b4%d0%b5%d0%bd-%d0%bd%d0%b0-%d0%bf%d0%bb%d0%be%d1%89%d0%b0/", "text": "С коледарски наричания за здраве и берекет, дегустация на отбрани винени елексири и постни традиционни гозби отбелязаха празника Игнажден на площада в Търговище. Организаторите от общинската администрация проведоха също конкурс за бяло и червено вино и наградиха майсторите, спечелили аплодисментите на професионалното жури. Общо 19 местни производители, между които и 6 дами, се включиха в конкурса за най-добро домашно вино. На кулинарната изложба, която беше част от празника, пък представиха постни ястия, характерни за трапезата за Бъдни вечер, общо 23 участници. Дошлите десетки граждани на площад „Независимост“ опитаха и от кулинарните, и от винените специалитети. С тържеството за Игнажден, който в народната традиция бележи началото на коледните празници, Община Търговище и лично кметът д-р Дарин Димитров пожелават на всички съграждани светла и споделена Коледа, съобщиха от администрацията му. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2019.12.20", "title": "\n\t\t\tТърговище празнува Игнажден на площада\t\t\t"}
{"url": "https://trud.bg/%d0%b5%d0%bf-%d0%bf%d0%be%d0%b4%d0%ba%d1%80%d0%b5%d0%bf%d1%8f-%d0%be%d1%82%d0%bf%d0%b0%d0%b4%d0%b0%d0%bd%d0%b5%d1%82%d0%be-%d0%bd%d0%b0-%d0%bd%d0%b0%d0%b1%d0%bb%d1%8e%d0%b4%d0%b5%d0%bd%d0%b8%d0%b5/", "text": "Председателят на комисията на Европейския парламент по граждански свободи, правосъдие и вътрешни работи Хуан Лопес изпрати писмо до председателя на Европейската комисия Урсула фон дер Лайен по повод намерението на ЕК да прекрати наблюдението над България по механизма за сътрудничество и проверка. Той съобщава, че след състоялото се обсъждане парламентарната комисия подкрепя премахването на механизма за България. Парламентарната комисия отчита, че ЕК възнамерява да въведе занапред всеобща оценка за върховенството на закона в ЕС. Засега няма официално становище на Съвета на ЕС по намерението на ЕК за прекратяването на механизма за нашата страна. Становищата на министрите и на евродепутатите имат съвещателен, а не задължителен характер, при приемането от ЕК на окончателното решение за отпадане на наблюдението. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2019.12.20", "title": "\n\t\t\tЕП подкрепя отпадането на наблюдението над България по механизма за сътрудничество и проверка\t\t\t"}
{"url": "https://trud.bg/%d0%bb%d0%b5%d0%b4%d0%b5%d0%bd%d0%b0-%d0%bf%d1%8a%d1%80%d0%b7%d0%b0%d0%bb%d0%ba%d0%b0-%d0%b2-%d0%b1%d1%83%d1%80%d0%b3%d0%b0%d1%81/", "text": "Ледената пързалка в Бургас от утре ще очаква любителите на кънките. Тя ще бъде отворена в 10.00 и ще работи да 22.00 часа. Площта на ледената пързалка тази година е 700 кв. м. Пързалката ще предлага кънки под наем с номера от 26 до 47, така че всеки желаещ да я ползва няма да остане отвън. Тя ще бъде украсена в унисон с коледната атмосфера. Скоро ще бъде обявена програма с интересни събития, които допълнително да повишат настроението на кънкьорите. Пързалката ще е на разположение за ползване до февруари, ако времето позволява. Цените се запазват като миналата година – 7 лв. за възрастен и 5 лв. за деца до 12 години. Любителите на кънките на лед ще могат да си купят и карти с определен брой посещения с отстъпка. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2019.12.20", "title": "\n\t\t\tЛедена пързалка в Бургас\t\t\t"}
{"url": "https://trud.bg/%d0%bc%d0%b0%d1%80%d0%b0%d1%8f-%d0%ba%d0%b5%d1%80%d0%b8-%d0%b7%d0%b0%d1%81%d0%bd%d0%b5-%d0%bd%d0%be%d0%b2%d0%be-%d0%b2%d0%b8%d0%b4%d0%b5%d0%be-%d0%bd%d0%b0-all-i-want-for-christmas/", "text": "Гласовитата Марая Кери пусна ново видео към „All I Want For Christmas“, излязла преди цели 25 години. Преди почти месец коледната й песен й донесе  , а преди броени дни парчето оглави за първи път класацията на Billboard. По случай годишнината от издаването на хитовата песен, Марая изненада феновете си с нов клип, пълен с музика, танци и много коледно настроение. \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2019.12.20", "title": "\n\t\t\tМарая Кери засне ново видео на „All I Want For Christmas“\t\t\t"}
{"url": "https://trud.bg/%d0%bf%d1%80%d0%b8%d0%bd%d1%86-%d1%84%d0%b8%d0%bb%d0%b8%d0%bf-%d1%81%d1%8a%d0%bf%d1%80%d1%83%d0%b3%d1%8a%d1%82-%d0%bd%d0%b0-%d0%b1%d1%80%d0%b8%d1%82%d0%b0%d0%bd%d1%81%d0%ba%d0%b0%d1%82%d0%b0-%d0%ba/", "text": "Бъкингамският дворец съобщи, че принц Филип, съпругът на кралица Елизабет II, е приет в болница за наблюдение и лечение „като предпазна мярка“, съобщават медиите на Острова. Принц Филип, който е на 98-години, е настанен в болница „Крал Едуард Седми“ в Лондон. Уточнява се, че той не е пристигнал в лечебното заведение с линейка и не е бил приет по спешност, а става дума за планиран прием в болницата. Принцът е пристигнал в лечебното заведение от Норфолк, където британското кралско семейство прекарва по традиция коледните празници в кралската резиденция Сандрингам, допълва Франс прес. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2019.12.20", "title": "\n\t\t\tПринц Филип, съпругът на британската кралица, е приет в болница\t\t\t"}
{"url": "https://trud.bg/%d0%b0%d0%bf%d0%b8-%d0%b2%d1%8a%d0%b7%d0%bc%d0%be%d0%b6%d0%bd%d0%b8-%d1%81%d0%b0-%d0%b7%d0%b0%d1%82%d1%80%d1%83%d0%b4%d0%bd%d0%b5%d0%bd%d0%b8%d1%8f-%d0%bf%d1%80%d0%b8-%d0%bf%d0%be%d0%ba%d1%83%d0%bf/", "text": "На 21 декември 2019 г., от 0 ч. до 3 ч., са възможни затруднения при покупката на електронни винетки в мрежата за продажби на националния доставчик на услуги „Интелигентни трафик системи“ ЕАД заради планирани дейности по актуализация на електронната им система. Това съобщиха от пресслужбата на АПИ. Дружеството „Интелигентни трафик системи“ ЕАД предлага е-винетки чрез уеб сайтовете www.vinetki.bg, www.tollpass.bg, www.A1.bg, в мрежата на мобилния оператор А1, както и на каса в Български пощи, Easy Pay и в бензиностанциите на „Петрол“, „Лукойл“, „Еко“ и ОМВ. За избягване на риска от проблеми с покупката на е-винетки, напомняме на шофьорите, че е-винетки могат да се купят от сайта bgtoll.bg, мобилното приложение BGTOLL, терминалите за самотаксуване, разположени предимно в бензиностанции, както и на каса на основните гранични контролно-пропускателни пунктове – ГКПП „Калотина“, ГКПП „Кулата“, ГКПП „Капитан Андреево“, ГКПП „Илинден“, ГКПП „Станке Лисичково“, ГКПП „Силистра“, на Дунав мост – Русе и на Дунав мост – Видин. Е-винетки се предлагат и от националния доставчик на услуги „Конкорд Смарт Инфраструктура“ АД чрез уеб сайта www.digitoll.bg и терминалите “Cashterminal” в мрежата на “Интеркапитал груп”. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2019.12.20", "title": "\n\t\t\tАПИ: Възможни са затруднения при покупката на електронни винетки през тази нощ\t\t\t"}
{"url": "https://trud.bg/%d0%b5%d0%bc%d0%b8%d0%bb-%d1%80%d0%b0%d0%b4%d0%b5%d0%b2-%d0%b5%d0%b2%d1%80%d0%be%d0%bf%d0%b0%d1%80%d0%bb%d0%b0%d0%bc%d0%b5%d0%bd%d1%82%d1%8a%d1%82-%d0%be%d1%82%d0%b2%d0%be%d1%80%d0%b8-%d0%bf%d1%8a/", "text": "Европейският парламент изцяло подкрепя свалянето на мониторинговия механизъм за България. Това заяви във Варна евродепутатът от ЕНП/ГЕРБ Емил Радев, който е и зам.-председател на Комисията по граждански права, правосъдие и вътрешни работи в ЕП. „Само преди няколко часа това становище беше изпратено в писмо от председателя на ЕП Давид Мария Сасоли до председателя на Европейската комисия Урсула фон дер Лайен. Всички големи политически сили изрично подкрепиха свалянето на мониторинга за България”, изтъкна Емил Радев и благодари на колегите си от българската делегация в ЕП, с които са работили съвместно за отпадането на механизма. „Работим заедно и по други важни каузи като приемането на България в Шенген и виждаме, че когато действаме единно, защитавайки интересите на страната ни, постигаме успех“, отбеляза Радев. Той обясни, че преди да се произнесе окончателно относно мониторинговия механизъм за България, ЕК очаква и становището на Съвета. Радев прогнозира, че то ще бъде факт през януари. „Изпълнили сме всички 17 изисквания, които ни бяха поставени през 2017 г. Промените в законодателството ни и по отношение на независимостта на съдебната система са необратими. От началото на членството ни досега бяха извършени много реформи за хармонизиране на законодателството с европейското, както и в самата съдебна система. Създадоха се Специализирания съд, Специализираната прокуратура, Антикорупционната комисия. Разбира се, реформите ще продължат, но не защото някой отвън ни ги иска, а за да направим правораздаването още по-бързо и по-справедливо“, посочи Емил Радев. Той припомни, че през ноември в ресорната комисия на ЕП се проведе дебат за свалянето на мониторинтовия механизъм за България. „Напредъкът на страната ни беше категорично отчетен, но за съжаление, не бяха такива констатациите за Румъния, където според доклада на ЕК мониторингът ще продължи, тъй като в северната ни съседка няма трайни промени и се наблюдава отстъпление в независимостта на съдебната система”, допълни Радев. Според него в писмото на председателя на Комисията по граждански права, правосъдие и вътрешни работи в ЕП Хуан Фернандо Лопез Агилар до председателя на ЕП ясно се казва, че мониторингът за България и Румъния не трябва да се свързва с приемането ни в Шенгенското пространство, тъй като сме покрили абсолютно всички технически критерии. Радев отново се обяви за въвеждането на общоевропейски механизъм за върховенството на закона. „Необходими са общоевропейски препоръки към страните-членки в тази насока. Неоснователно е да се сочат с пръст България и Румъния, само защото им беше въведен мониторинг“, заключи Радев. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2019.12.20", "title": "\n\t\t\tЕмил Радев: Европарламентът отвори пътя за окончателното сваляне на мониторинговия механизъм за България\t\t\t"}
{"url": "https://trud.bg/%d0%bc%d0%be%d1%81%d0%b2-%d0%bf%d0%be%d0%b4-50-%d0%b5-%d0%be%d0%b1%d0%b5%d0%bc%d1%8a%d1%82-%d0%bd%d0%b0-%d1%8f%d0%b7%d0%be%d0%b2%d0%b8%d1%80%d0%b8%d1%82%d0%b5-%d1%81%d1%82%d1%83%d0%b4%d0%b5/", "text": "Актуална информация за водните количества в язовирите, които Министерството на околната среда и водите наблюдава, разпространиха от пресслужбата на МОСВ. Сумата от наличните в тях завирени обеми към 20.12.2019 г. е 3653,0 млн. м³ и представлява 56,3% от сумата от общите им обеми. Според основното им предназначение наличните в тях завирени обеми са както следва: питейно-битово водоснабдяване – 65,7% от общия им обем; \nнапояване – 38,7% от общия им обем; \nенергетика – 67,9% от общия им обем. \nЯзовирите с питейно-битово предназначение (от Приложение 1 на ЗВ) са 12 броя. Сумарният завирен обем в тях е 985,3 млн. м³, което представлява 65,7% от общия им обем. Със запълване под 50% са язовирите „Студена, „Асеновец, „Ястребино“ и „Дяково“: яз. „Студена“ – завирен обем 4,004 млн. м³ – 15,89%. Предвид критично ниското водно ниво на язовира, продължаващото засушаване в района и минималния приток, отпуснатите води за питейно-битово водоснабдяване са в размер на 0,950 млн. м³, отговарящи на условията за много суха година с обезпеченост 95%. Водовземане за други цели освен питейно-битови не е разрешено. \nяз. „Асеновец“ – завирен обем 8,96 млн. м³ – 31,77%. Предвид намаления приток, който през 2019 г. е за средно суха година с обезпеченост 75% и ниското ниво в яз. „Асеновец“, заявката на ВиК Сливен е удовлетворена с количествата, одобрени в годишния график за средно суха по влажност година с обезпеченост 75%, при което разрешените обеми за питейно-битово водоснабдяване са редуцирани на 1,8 млн. м³; \nяз. „Ястребино“ – завирен обем 19,412 млн. м³ – 31,16 %. Язовирът е с основно предназначение напояване и водоснабдяване на гр. Антоново и 18 села в района. Обемът в язовира гарантира осигуряване на 100% на питейно-битовото водоснабдяване и не е необходимо редуциране на заявката на ВиК дружеството. \nяз. „Дяково“ – завирен обем 12,704 млн. м³ – 35,89%. С цел обезпечаване на питейно-битовото водоснабдяване с месечния график не е разрешено водовземане за други цели. \nЯзовирите „Калин“ и „Карагьол“ са с основно предназначение производство на електроенергия, представляват технологично свързана водностопанска система – посредством тунел се прехвърлят води между двата язовира. Язовир „Калин“ е със завирен обем 1,024 млн. м³ – 28,2% и яз. „Карагьол“ – завирен обем 2,252 млн. м³ – 39,1%. Предвид че през летните месеци от яз. „Карагьол“ в периода от юни до октомври се изпускат водни маси в размер на 1 млн. м³ за допълнително оводняване на р. Бистрица с цел задоволяване на питейно-битовото водоснабдяване в района на общ. Дупница, с месечния график ще се разреши производство на електроенергия в размер на 0,200 млн. м³/месец, които са за ВиК Кюстендил за питейно-битово водоснабдяване на градовете Рила и Кочериново. Яз. „Тича“ е със завирен обем 173,143 млн. м³ – 55,53 %. Язовирът се ползва за напояване и за питейно-битово водоснабдяване. Санитарният минимум в язовира е между 88 млн. м³ и 112 млн. м³ вода, под който водата в язовира става негодна за питейно-битови нужди. Предвид минималния приток към язовира, отговарящ на условията за много суха година с обезпеченост 95 %, ще се вземат превантивни мерки и с месечния график ще бъдат ограничени водите количества за осигуряване на минимално допустим отток в реката с 50%. В останалите язовириq предназначени за питейно-битово водоснабдяване има достатъчно акумулиран обем за гарантиране нуждите на населението. Сумарният завирен обем на язовирите с основно предназначение напояване е 1 001,3 млн. м³, което представлява 38,7% от общия им обем. Със запълване под 50% са язовирите: „Ахелой“ – 20,84%; „Порой“ – 22,92%; „Бели Лом“ – 44,60%; „Съединение“ – 47,49%; „Ястребино“ – 31,16%; “Горни Дъбник“ – 39,23%; „Сопот“ – 34,69%; „Домлян“ – 21,46%; „Пясъчник“ – 21,10%; „Дяково“ – 36,11%; „Жребчево“ – 34,49%; „Кула“ – 41,61%; „Рабиша“ – 33,54%; „Огоста“ – 32,25%; „Тополница“ – 23,51%; „Тракиец“ – 49,61%; „Георги Трайков“ – 44,39%. Язовирите са едногодишни изравнители, които след края на напоителния сезон се празнят и отново се пълнят през пролетното пълноводие. Очакваните максимални притоци постъпват в периода от март до май. Ще се разреши единствено вода за осигуряване на минимално допустим отток в реките след язовирите с количества, отговарящи на притока към тези язовири със съответна обезпеченост. Енергийните язовири са със сумарен завирен обем 2291,3 млн. м³, което е 67,9% от обема им. Със запълване под 50% са язовирите: „Широка поляна“ – 24%; „Чаира“ – 38,5%; „Тошков Чарк“ – 43,3%; „Копринка“ – 28,7%; „Калин“ – 28,2%; „Карагьол“ – 39,1%. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n \n\t \n", "date": "2019.12.20", "title": "\n\t\t\tМОСВ: Под 50% е обемът на язовирите „Студена, „Асеновец, „Ястребино“ и „Дяково“\t\t\t"}
