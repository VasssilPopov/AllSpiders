{"url": "https://trud.bg/%d0%bc%d0%b5%d1%80%d0%ba%d0%b5%d0%bb-%d0%b7%d0%b0%d1%81%d0%bb%d1%83%d0%b6%d0%b0%d0%b2%d0%b0-%d0%b2%d0%b8%d1%81%d1%88-%d0%bf%d0%be%d1%81%d1%82-%d0%b2-%d0%b5%d1%81-%d1%81%d0%bc%d1%8f%d1%82%d0%b0-%d1%8e/", "text": "Шефът на ЕК очаква намеса в евровота Жан-Клод Юнкер не можел да си представи, че Ангела Меркел ще изчезне от политическата сцена след като приключи мандатът й като канцлер. Канцлерката Ангела Меркел е “високо квалифицирана” и заслужава да заеме топ пост в Евросъюза, когато се оттегли от поста начело на кабинета в Берлин. Такова мнение изрази шефът на Еврокомисията Жан-Клод Юнкер в интервю за германската медийна група “Функе”, предаде “Политико”. В разговора Юнкер, чийто мандат начело на ЕК приключва през есента, сподели, че не може да си представи Меркел да изчезне от политическата сцена. “Тя е не просто уважавана личност, а произведение на изкуството”, смята Юнкер. Той обаче не бе толкова ласкав по отношение на френския президент Еманюел Макрон, основно заради неговия отказ да подкрепи система за “водещи кандидати” за шефове на ЕК на отделните политически семейства в Европа. “Една от причините за кризата ся доверието към политиката е именно фактът, че това, което е обещано преди избори, не е това, което се прави след тях”, каза Юнкер в защита на издигането на водещи кандидати. И продължи с критикити: “Либералите, към които принадлежи Еманюел Макрон, не успяха да се обединят около водещ кандидат и издигнаха 9 такива. Още сега мога да кажа със сигурност – няма да има 9 либерали начело на ЕК”. Юнкер изрази и загриженост за опити да се повлияе чрез фалшиви новини на изхода от вота за ЕП през май, но не само извън ЕС, а и от евродържави.", "date": "2019.04.21", "title": " Меркел заслужава висш пост в ЕС, смята Юнкер\t"}
{"url": "https://trud.bg/%d0%b1%d1%80%d0%b0%d0%ba%d1%83%d0%b2%d0%b0%d1%82-%d0%b0%d0%b3%d0%bd%d0%b5%d1%88%d0%ba%d0%be-%d1%81-%d0%bd%d0%b5%d1%87%d0%b5%d1%82%d0%bb%d0%b8%d0%b2-%d0%bf%d0%b5%d1%87%d0%b0%d1%82/", "text": "Откриха храни с липсваща информация върху етикета Върху месото за празника тази година се поставя синя или червена маркировка Агнешко с нечетлив печат се бракува и спира от продажба, обявиха от Агенцията по храните, които проверят магазините в цялата страна за качеството на стоките, които ще сложим на Великденската си трапеза. За да знае потребителят какъв е произходът, върху агнешкото или ярешкото месо тази година се поставя синя или червена маркировка. Ако е от България, печатът е син. “Проследяваме температурата на съхранение. Потребителят може да види цвета на месото – той трябва да е светлочервен до керемиденокафяв”, казва д-р Мария Ботева. Хранителни продукти с липсваща информация върху етикета са най-честите нарушения в търговската мрежа в Русе, които са засекли до момента инспекторите от Областната дирекция по безопасност на храните. Но и в други градове се забелязват подобни нарушения. На много етикети липсва информация на български език или етикетировката на български се разминава с тази на производителя от друга държава, обесняват експерти. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.04.21", "title": " Бракуват агнешко с нечетлив печат\t"}
{"url": "https://trud.bg/%d0%bd%d0%b0%d0%b4-100-%d1%80%d0%b8%d1%81%d1%83%d0%b2%d0%b0%d0%bd%d0%b8-%d1%87%d0%b0%d0%b4%d1%8a%d1%80%d0%b0-%d0%be%d1%82-%d0%b4%d0%b5%d1%86%d0%b0%d1%82%d0%b0-%d0%bd%d0%b0-%d1%86%d0%bb%d1%82%d1%80/", "text": "В Благоевград и тази година вдъхновяваща инсталация от чадъри, радва жители и гости на града. За първи път,освен подсигурените чадъри от партньори на Община Благоевград, има и такива, нарисувани от децата на Благоевград. Представители от ЦЛТРДБ нарисуваха цветни чадъри,като показаха много въображение и креативност. На връх Цветница те бяха закачени по пешеходна ул. „Тодор Александров“ и вече може да бъдат видяни. Инсталацията е изградена по Еко стандарт от въже, щадящо дървесната растителност. Община Благоевград не спира да изненадва жителите и гостите на областния център с интересни и креативни идеи, които допринасят за празничното настроение в навечерието на Възкресение Христово.", "date": "2019.04.21", "title": " Над 100 рисувани чадъра от децата на ЦЛТРДБ вече са част от  вдъхновяващата арт инсталация"}
{"url": "https://trud.bg/17-%d0%b4%d1%83%d1%88%d0%b8-%d0%b4%d0%b0%d1%80%d0%b8%d1%85%d0%b0-%d0%ba%d1%80%d1%8a%d0%b2-%d0%bd%d0%b0%d0%b2%d1%80%d1%8a%d1%85-%d1%86%d0%b2%d0%b5%d1%82%d0%bd%d0%b8%d1%86%d0%b0-%d0%b2-%d1%82%d1%8a/", "text": "Общо 24 души се включиха в кампанията “ Запалете свещичка, дарете живот” във Велико Търново. Навръх Цветница в неделното училище на храма “Свети Никола”, 17 от тях успяха да дарят кръв. За трима това беше и първо кръводаряване. Кампанията се организира за единайста поредна година от Отделението по трансфузионна хематалогия и се радва на все повече желаещи да дадат своя принос за спасяването на човешки живот. Екипът на МОБАЛ “ Д-р Стефан Черкезов”, изказва огромната си благодарност, към всички, които отвориха сърцата си за доброто на един от най-светлите християнски празници.", "date": "2019.04.21", "title": " 17 души дариха кръв навръх Цветница в Търново\t"}
{"url": "https://trud.bg/%d0%ba%d0%b0%d0%bb%d0%b5%d0%b9%d0%bd-%d1%81%d0%b5-%d0%be%d1%82%d1%87%d0%b5%d1%82%d0%b5-%d1%81-3-%d0%bc%d0%b5%d0%b4%d0%b0%d0%bb%d0%b0-%d0%b2-%d1%82%d0%b0%d1%88%d0%ba%d0%b5%d0%bd%d1%82/", "text": "Боряна Калейн изригна на световната купа по художествена гимнастика в Ташкент (Узбекистан), като спечели три медала. Националката се окичи със сребро в многобоя, както и във финалите на топка и лента. Така Боряна се реваншира за отсъствието си от турнира в София миналата седмица.  Другата ни представителка Невяна Владинова също се качи на стълбичката, но на бухалки, където взе сребро. А на топка и обръч остана пета. Четири титли на уредите спечелиха рускините. Александра Солдатова продължи със силните си изяви след златото в многобоя, като добави и три първи места на обръч, топка и бухалки. Анастасия Гузенкова заформи пълния триумф на сборная, като ликува на лента.  В столицата на Узбекистан за призовите места спориха гимнастички от 39 държави.  Катрин Тасева, която взе три сребърни отличия пред родна публика преди седмица, не участва.  Следващият старт е в Баку (Азербайджан) този уикенд. Ансамбълът ни при девойките пък остана четвърти на международиния турнир в азерската столица със съчетанието на 5 обръча. В тройката влязоха отборите на домакините, на Италия и Беларус. В индивидуалното Ева Брезалиева също е четвърта.", "date": "2019.04.21", "title": " Калейн се отчете с 3 медала в Ташкент"}
{"url": "https://trud.bg/%d0%b1%d1%8a%d0%bb%d0%b3%d0%b0%d1%80%d0%b8%d0%bd-%d0%be%d1%82%d0%bd%d0%be%d0%b2%d0%be-%d0%b5-%e2%84%961-%d0%b2-%d1%81%d0%b2%d0%b5%d1%82%d0%b0-%d0%bd%d0%b0-%d0%ba%d0%b8%d0%ba%d0%b1%d0%be%d0%ba%d1%81/", "text": "България отново има световен шампион в кикбокса при професионалистите. Атанас Божилов победи мощния беларусин Макс Сподаренко в категория до 71,8 кг на галавечер „Сенши“ в „Арена Армеец“. Капитанът на националите доминираше в първие два рунда, а в третия битката бе равностойно, но това не успя да пречупи нашия боец – 3:0 съдийски гласа. Още 7 срещи спечелиха българите. Галавечерта бе открита от министър Красен Кралев, който награди и победителя в кат. до 80 кг Кристиян Костов, справил се с бразилеца Зинхани -3:0. В единствения мач по муай-тай Антон Петров отказа още в I рунд гърка Кукуфикис.", "date": "2019.04.21", "title": " Българин отново е №1 в света на кикбокса"}
{"url": "https://trud.bg/%d0%b2%d0%b5%d0%bb%d0%b8%d0%ba%d0%b8-%d0%bf%d0%b8%d0%bb%d0%be%d1%82%d0%b8-%d1%81-%d0%bf%d0%be%d0%ba%d0%b0%d0%bd%d0%b0-%d0%b7%d0%b0-%d1%80%d0%b0%d0%bb%d0%b8-%d0%b1%d1%8a%d0%bb%d0%b3%d0%b0/", "text": "Илия Чубриков и Енрико Бертоне са приели поканата да бъдат специални гости за рали „България” (10-12 май) на новата автомобилна федерация, чийто председател е Камен Михайлов. Двамата велики пилоти са потвърдили присъствието си за юбилейното 50-о издание на състезанието, върху което са оставили траен отпечатък. 84-годишният Чубриков е първият българин, победител в надпреварата през 1971 г. (тогава рали „Златни пясъци”), а 60-годишният италианец и двукратен европейски шампион Енрико Бертоне има три успеха в нашето рали – през 1995, 1996 и 1999 г. Организацията на юбилейното издание на състезанието падна върху раменете на сдружение Автомобилна федерация на България (АФБ) с председател Камен Михайлов, която получи лиценз от спортното министерство. Това се случи, след като бе отнет лицензът на досегашната Българска федерация по автомобилен спорт (БФАС), водена от Владимир Илиев. Преди това Съюзът на българските автомобилисти (СБА), който е единствен член от българска страна на Международната автомобилна федерация (ФИА), оттегли предоставените права на БФАС. „Изключително съм благодарен на министерството на спорта и в частност на министър Красен Кралев, че се взе бързо решение и ни бе присъден лиценз, за чието получаване ние отговаряме до последната буква на закона – коментира Камен Михайлов, председател на АФБ. – В този случай се преодоляха всички бюрократични пречки, за да не се вреди на спорта и да няма пауза в календара. Благодарен съм и за финансовата подкрепа от министерството, с която ще можем да проведем предстоящото рали „България”.” Камен Михайлов увери, че новата федерация ще признае всички пилотски и клубни лицензи, а също така ще спази вече приетия календар, за да не се навреди на състезатели, клубове и спонсори. Той отправи апел към всички потенциални участници в рали „България” да подкрепят състезанието и да си подадат заявките, тъй като крайният срок е 25 април. Вече са заявени 3 румънски и 1 унгарски екипаж, чакат се участници от Сърбия, Гърция и Турция.", "date": "2019.04.21", "title": " Велики пилоти с покана за рали „България”"}
{"url": "https://trud.bg/%d0%bd%d0%b0%d0%bf%d0%b0%d0%b4%d0%bd%d0%b0%d1%85%d0%b0-%d0%bb%d0%b8%d0%b4%d0%b5%d1%80%d0%b0-%d0%bd%d0%b0-%d0%b2%d0%be%d0%b4%d0%b5%d1%89%d0%b0%d1%82%d0%b0-%d0%be%d0%bf%d0%be%d0%b7%d0%b8%d1%86%d0%b8/", "text": "Лидерът на водещата опозиционна партия в Турция Кемал Кълъчдароглу е бил нападнат днес от група мъже, но охраната му е успяла да го спаси, съобщава Ройтерс. В социалните мрежи изтече и видео от инцидента. Председателят на Народнорепубликанската партия (НРП) е присъствал на погребение на турски войник, убит в сблъсъци с признатата за терористична организация Кюрдската работническа партия (ПКК). На видеозаписа се вижда как Кълъчдароглу бива ударян по главата, докато охраната му и военните се опитват да го спасят от гневната тълпа.  Лидерът на НРП е успял да напусне сцената и да влезе в къща наблизо, съобщиха турската телевизия НТВ и агенция Демирйорен. Пред къщата по-късно се е събрала тълпа, скандираща „ПКК вън“. Кемал Кълъчдароглу е в добро състояние и е отведен на безопасно място, каза пред телевизия Хабертюрк Левент Гьок, депутат на НРП. Кандидат-кметовете на НРП в Анкара и Истанбул победиха тези на партията на президента Реджеп Тайип Ердоган, според досегашните резултати и серия повторни преброявания на гласове от изборите на 31 март. Управляващата Партия на справедливостта и развитието (ПСР) внесе две жалби за анулиране и повтаряне на вота в Истанбул с аргумент за наличие на „пълна нелегитимност“, напомня Ройтерс.", "date": "2019.04.21", "title": " Нападнаха лидера на водещата опозиционна партия в Турция (ВИДЕО)"}
{"url": "https://trud.bg/%d0%b0%d0%bd%d0%b4%d1%80%d0%b5%d0%b9-%d1%81%d0%bb%d0%b0%d0%b1%d0%b0%d0%ba%d0%be%d0%b2-%d0%bc%d0%b8%d1%81%d1%82%d1%8a%d1%80-%d0%b0%d0%ba-47/", "text": "Ако беше роден преди векове, някъде в навечерието на пътешествията на Колумб, Андрей Слабаков щеше да е на мостика на “Ниня”, “Пинта” или “Санта Мария”, но само при конкретни условия – да има цигари (преди да са открити), да има бира и да може да снима филм. Последното – не на всяка цена. Щеше да стои в каютата на капитан Алонсо де Охеда (Драган от Охрид) и да планира завземането на нови територии. Но не е роден преди векове, а сега. Днес той е на мостика на друг, македонстващ кораб (ВМРО), и ще щурмува Европарламента, без да снима филм. Странно е, че Андрей Слабаков, който обичаше и обича да надява фланелка, на която пише “Калашников”, “СССР” (вероятно с шеговит контекст) иска да стане европейски депутат. На него не му харесва забраната за пушене, регулациите и изобщо всичко, което е сътворено от “либералната” европейска общност. Да не говорим за джендър идеологията. Той просто е конквистадор заради самата идея да пази света и да налага идеологиите на стария свят върху новия свят. Не е странно, че ВМРО припозна Слабаков за свой съратник в битката на патриотите Джамбазки да се върне в парламента и да продължава да тормози еврочиновниците с националистическите идеи. По принцип странно е как националистите от Европа си представят Обединена Европа при условие, че национализмът се храни с отрицанието на други нации, но това е друга тема. Слабаков припознава ВМРО отдавна. Той даде могъщото си рамо в подкрепа на “Концепцията срещу циганизацията”. На сбирка в сградата на Министерския съвет, когато се обсъждаше инициативата на ВМРО, нямаше други представители на правителството, но в обсъждането взеха участие актьорът Христо Мутафчиев, режисьорът Андрей Слабаков и вечния Мишо Константинов. “Аз наистина съм расъл с цигани”, каза тогава Андрей Слабаков и изтъкна, че идеите на Каракачанов даже не са достатъчно радикални, защото според него не е достатъчно да се спират социалните помощи за непосещение на училище, а трябва да се лежи в затвор за подобни нарушения. Чисто, по европейски. “Имам изключително много приятели, които са свестни. Най-големият виновник за тази свинщина са ромските лидери. Прост и неук човек се управлява по-лесно”, заяви тогава Слабаков. Андрей винаги е имал безкрайно чувство за честност и не крие това, което мисли. Не се съобразява с околното мнение, нито с властващите моди в политиката. Същото е и в живота му. В списание “ЕВА”, той искрено споделя какво мисли за жените: Според Андрей има две категории жени – такива, които стават, и такива, които не стават. Няма по-върл противник на еманципацията от него. Той смята, че всяка еманципирана жена е зле обръснат педераст. “Предполагам, че глупав мъж е измислил еманципацията. Не може една жена да е толкова тъпа, че да я измисли в собствен ущърб. Нали знаеш, че от едно време е така: царят командва, а жена му вечер в леглото му казва каква заповед да издаде. На практика винаги жените са управлявали. Идеята за равенство между половете може би е хрумнала и на някоя много грозна девойка, не знам…” Жените ме впечатляват не с еманципираност, а с чувство за хумор, с това, че все пак са чели и книжки освен “Виновен ли е Мечо” да речем. С това, че имат интереси извън това да се омъжат сполучливо.” Андрей Слабаков е роден на 13 август 1960 г. в София. Син е на великият актьор Петър Слабаков. Баща му също беше изключително активен в политиката. Още преди промяната през 1989-а, Слабаков-баща се бореше срещу режима с “Екогласност”, Комитета за защита на Русе. Беше и депутат във Великото народно събрание. След това се отврати от всички и се оттегли в градината на своя живот в село Бериево. Андрей завършва режисура през 1984 г. в класа на Янко Янков във Висшия институт за театрално и филмово изкуство ВИТИЗ “Кръстьо Сарафов”, днес НАТФИЗ. Работи като асистент-режисьор и втори режисьор в Студия за игрални филми “Бояна” (1985 – 1990). От 1991 до 1995 г. работи в Италия за телевизионните компании RAI 1 и RAI. Негови са филмите “Вагнер”, “Влак за морето”, “Перловец – реката на живота” и др. Сред документалните му ленти са “Евреите в България” (1995 г.), “Али Мехмед – самотният поет и смисълът на живота” (2000 г.) и други. В последно време го разпознаваме с участието му в шоубизнеса. Участва в третия сезон на “Вип Брадър”. Беше капитан на отбор в телевизионното предаване “Аз обичам България” по Нова Телевизия.   Ценностите на режисьора Това, което медиите тиражират през последните дни са ценностите на режисьор, които публикувал в личния си профил, но после трудно се намираха. Не споделям европейските ценности е най-важното сред тях. Той се определя като националист. Ценните неща в неговия живот са разбира се семейството и наградите за филмите му. Награда за филма “Влак за морето” на фестивала на късометражното кино в Париж, 1990 и Международния кинофестивал в Лион, Франция, 1991. Наградата “Златен витяз” “за дебют” с филма “Вагнер” (1999). Мечтата му е да направи филм за Калоян. Негов консултант беше проф. Божидар Димитров.   За него Консолидира усилията ни  Изборът на Андрей Слабаков (за кандидат за евродепутат, б.р.) не е изненада, а нещо съвсем закономерно. Хора, с които във времето сме имали близки взаимоотношения, на чисто идейно идейно ниво трябва да бъдат с нас. Това е консолидиране на усилията   Понякога ме дразни  Баща ми ме дразни много, като оставя сиренето винаги отгоре на масата. Майка ми е същата, но само крещи, че тя върши всичко. Дразни ме (баща ми), когато смята, че съм стигнала до там, където съм, благодарение на нашите. Има го този комплекс, да се мъчиш да се доказваш и да си амбициозен, защото майка ти и баща ти са някой.   Не може да ми омръзне Нищо не съм планирала в живота си. Дойдох (от Италия, б.р.) да снимам „Вагнер”, пък ние снимахме „Вагнер” две години… Ние (с Андрей) 30 години спим на едно легло. В Къщата („Вип Брадър”, б.р.) дори това ми липсваше, значи хич не ми е омръзнало, и то не в смисъла сега да ми падне Андрейката, ще го скъсам. С прискърбие го разбрах.   Той ни подкрепя постоянно  Получили сме съгласието за участие в тази листа от актьора и режисьор Андрей Слабаков. Той е наш съмишленик от години в много от тезите, които подкрепяме. Слабаков беше част от инициативния комитет (заедно с историка Георги Марков, икономиста Ганчо Ганчев, бившия началник на Строителни войски ген. Радослав Пешлеевски и др.), който застана зад кандидатурата на Ангел Джамбазки за нов мандат като евродепутат.", "date": "2019.04.21", "title": " Андрей Слабаков – Мистър АК-47"}
{"url": "https://trud.bg/%d1%81%d0%bb%d0%b0%d0%b1%d0%b0-%d0%b8%d0%b7%d0%b1%d0%b8%d1%80%d0%b0%d1%82%d0%b5%d0%bb%d0%bd%d0%b0-%d0%b0%d0%ba%d1%82%d0%b8%d0%b2%d0%bd%d0%be%d1%81%d1%82-%d0%bd%d0%b0-%d0%bf%d1%80%d0%b5%d0%b7%d0%b8/", "text": "Под 30% е била избирателната активност на първия тур на президентските избори в Северна Македония към 15 ч. местно време, съобщава  . Стево Пендаровски, кандидатът на управляващите Социалдемократически съюз и Демократичен съюз за интеграция, демонстрира сигурност, че ще се класира за балотажа на 5 май, и обвърза вота за кандидатурата си с европейската интеграция на страната: „Очаквам убедително предимство, което на балотажа ще даде възможност на гражданите да подкрепят масово и окончателно пътя, който Република Северна Македония пое през последните две години – по-далеч от изолацията и по-близо до Европа, към която принадлежи“. Кандидатът на най-голямата опозиционна партия – ВМРО-ДПМНЕ, Гордана Силяновска, допусна, че може да не премине през първия тур, но изключи възможността да гласува на балотажа за Пендаровски: „Искам да докажа, че ние, жените, имаме специални качества, специален начин за справяне с проблемите. Очаквам да стигна до втория тур, но ако стане така, че не успея, ще гласувам за г-н Блерим Река заради неговата компетентност и гражданска ориентация“. Кандидатът Блерим Река е подкрепен от партиите „Алианс за албанците“ и Движение „Беса“. Според допитванията той няма шанс да спечели. Към 13 часа местно време до урните са отишли 20,45% от избирателите, съобщи говорител на Държавната изборна комисия, като каза, че са пристигнали данни от 75% от избирателните секции. Вотът започна в 7 ч. и продължава до 19 ч. местно време. Право на участие в изборите днес имат 1 милион 808 хиляди 131 души. Те могат да дадат своя глас в разкритите 3 хиляди 480 секции в цялата страна. За да бъде избран победител на първи тур в него трябва да участват над 904 хиляди души от имащите право на глас. Проучвания показват, че 40% от имащите право на глас още не са решили дали да се включат в изборите, а 22% казват, че няма да гласуват.", "date": "2019.04.21", "title": " Слаба избирателна активност на президентските избори в Северна Македония"}
{"url": "https://trud.bg/%d0%bd%d0%b0%d0%b4-3000-%d0%b4%d1%8a%d1%80%d0%b2%d0%b5%d1%82%d0%b0-%d0%b7%d0%b0%d1%81%d0%b0%d0%b4%d0%b8%d1%85%d0%b0-150-%d0%b4%d0%be%d0%b1%d1%80%d0%be%d0%b2%d0%be%d0%bb%d1%86%d0%b8-%d0%be%d1%82/", "text": "Инициативата е на Столична община Над 150 доброволци – служители на „Джи Пи Груп” АД и техните семейства, засадиха над 3000 фиданки на широколистни дръвчета върху 1 декар от територията на Новата гора на София край Суходол. Акцията бе осъществена с подкрепата на Столична община, която реализира проекта за трета поредна година. „Радвам се, че толкова много служители приеха това предизвикателство. Всеки човек носи лична отговорност за природата. Ние като строителна компания вече 15 години градим едни от най-сериозните проекти в България, но тази инициатива е продължение на дългосрочната ни стратегия за опазване и грижа за околната среда”, каза Владимир Житенски, изпълнителен директор на „Джи Пи Груп” АД. Проектът Новата гора на София има за цел върху 225 декара да бъдат засадени над 120 000 нови дървета. Целта е това да бъде и нов зелен филтър на града. За 1 година едно широколистно дърво осигурява кислорода, необходим на 10 души. Засаждането се организира със съдействието и под експертизата на лесовъдите от Общинското предприятие „Управление на общински земи и гори”.", "date": "2019.04.21", "title": " Над 3000 дървета засадиха 150 доброволци от „Джи Пи Груп”\t"}
{"url": "https://trud.bg/%d0%b2%d1%81%d0%b8%d1%87%d0%ba%d0%b8-%d0%b7%d0%b0%d0%b4%d1%8a%d1%80%d0%b6%d0%b0%d0%bd%d0%b8-%d1%81%d0%bb%d0%b5%d0%b4-%d1%81%d0%bf%d0%b5%d1%86%d0%b0%d0%ba%d1%86%d0%b8%d1%8f%d1%82%d0%b0-%d1%81%d1%80/", "text": "Всички задържани след спецакцията  . Те получиха обвинение за участие в организирана престъпна група. Наказанието по закон е от 3 години до 10 години затвор. Според съда, има достатъчно доказателства за това, че са извършили престъпленията, за които са обвинени. При разследването са използвани СРС-та – телефоните на задържаните са подслушвани,а на някои от тях и следени. По делото има трима тайни свидетели, които разказват за дейността на групата,  чийто лидер е на Борислав Димитров, известен като Бобито. Николай Николов е сочен за логистик на групата. Като доверен куриер е заподозрян Георги Василев от Горна Оряховица. Като помагачи са обвинени семейство Първанови – майка, баща и дъщеря от София. В записите са описани разговори за предаване на пратки и пликове пари. 314 хил. лв., 24 хил. долара и близо 30 хил. евро, както и множество златни накити – толкова групата е прибрала от една от жертвите – столичанката Жасмин Куртева. Според съда, става дума за сума от над половин милион лева, взети само от нея. Някoлко стотин хиляди са взети от друга възрастна жена от София – Виолета Ларсен. Нейните показания днес бяха добавени към делото срещу групата. Организаторът – Бобито е арестуван в Румъния с още четирима души и се очаква те да бъдат екстрадирани у нас. От съда са категорични, че групата е опасна за обществото. Според прокуратурата,  има опасност, ако получат по-лека мярка да попречат на разследването и да извършат други престъпления. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.04.21", "title": " Всички задържани след спецакцията срещу ало измамници в Горна Оряховица остават в ареста"}
{"url": "https://trud.bg/%d0%bf%d1%83%d1%81%d0%ba%d0%b0%d1%82-%d0%bf%d1%80%d0%b5%d0%b7-%d0%b5%d1%81%d0%b5%d0%bd%d1%82%d0%b0-%d0%be%d1%82%d1%81%d0%b5%d1%87%d0%ba%d0%b0%d1%82%d0%b0-%d0%bc%d0%b5%d0%b6%d0%b4%d1%83-%d1%8f%d0%b1/", "text": "Дейностите по отсечката между Ябланица и Боаза от “Хемус” напредват и е напълно реалистично пътят да е готов през есента, около половин година по-рано от предвиденото. Това съобщиха от пътната агенция. Строителството на 10-километровата отсечка започна в края на март 2018 г. и по договор трябва да бъде завършена през март 2020 г. На 23 април започва поетапното строителство на “Хемус” между Боаза и пътя Русе – Велико Търново. Проектът ще се изпълнява изцяло със средства от републиканския бюджет от държавното дружество “Автомагистрали” ЕАД. За изграждането на 134,14 км от магистралата в участъка от пътен възел “Боаза” до пресичането с път I-5 Русе – Велико Търново в края на миналата година правителството осигури от бюджета 1,12 млрд. лв. без ДДС. Трасето, което ще се изгражда от “Автомагистрали” ЕАД, е разделено на 6 участъка. Изграждането на първите три участъка ще стартира тази година, а техническото проектиране на другите три участъци ще бъде изпълнено до края на годината. Целта е цялостното изграждане на магистралата в участъка от Боаза до пресичането с път I-5 Русе – Велико Търново да приключи до 2023 г.", "date": "2019.04.21", "title": " Пускат през есента отсечката между Ябланица и Боаза"}
{"url": "https://trud.bg/%d0%bd%d0%b0%d0%b9-%d0%bc%d0%bd%d0%be%d0%b3%d0%be-%d0%ba%d0%b0%d1%82%d0%b0%d1%81%d1%82%d1%80%d0%be%d1%84%d0%b8-%d1%81%d1%82%d0%b0%d0%b2%d0%b0%d1%82-%d0%bf%d1%80%d0%b8%d0%b2%d0%b5%d1%87%d0%b5%d1%80/", "text": "6470 автосблъсъка са по вина на шофьора В Пловдивско има най-много загинали Най-много тежки катастрофи със загинали и ранени у нас стават малко след 17 часа, става ясно от статистика на КАТ. В тази част от денонощието са намерили смъртта си 55 човека, а други 693 са били ранени. Според пътни полицаи между 8 и 9 часа сутринта също има голям брой пътни произшествия, след което в обедните часове има спад. Пикът е привечер и едва около 20 часа автосблъсъците намаляват. От КАТ отчетоха още, че през изминалата година са станали 204 по-малко тежките катастрофи в сравнение с предходната година, когато са регистрирани 6888 произшествия. Загиналите по пътищата са със 71 по-малко. 661 са починали, а през 2017 г. те са били 681. Според пътна полиция 6470 катастрофи са станали по вина на шофьора. Миналата година при автосблъсъци са загинали 452-ма мъже и 159 жени. 315 от тях са водачи, а 172 – пътници. Най-много са убити при катастрофи в Пловдивско – 74 човека. В София са 51, а във Варненско – 48. От КАТ съобщиха, че най-много тежки пътни инциденти стават заради висока скорост – 1730 с 205 загинали. При катастрофа в центъра на Бургас загина момче на 7 години. Малчуганът бил блъснат от автомобил в събота по обед. Според очевидци три ромчета изскочили изненадващо пред колата, управлявана от 45-годишен мъж. Едно от децата било ударено и шофьорът го откарал в болница, но то починало. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.04.21", "title": " Най-много катастрофи стават привечер"}
{"url": "https://trud.bg/%d0%b1%d0%b0%d0%bd%d0%ba%d0%b8%d1%82%d0%b5-%d1%81%d1%82%d0%b0%d0%b2%d0%b0%d1%82-%d0%ba%d0%bb%d0%b8%d0%b5%d0%bd%d1%82-%e2%84%961-%d0%bd%d0%b0-%d0%ba%d0%be%d0%bb%d0%b5%d0%ba%d1%82%d0%be%d1%80%d1%81/", "text": "Прогнозират необслужваните заеми да достигнат 60% Потребителски и ипотечни заеми надминаха бързите кредити Банките стават клиент №1 на колекторските фирми. При близо 42% от всички необслужвани дългове през 2017 г. през изминалата година банките заемат 51%. От Асоциацията за защита на потребителите алармират, че обемът на вземанията е значително по-голям, защото вече не става въпрос за бързи кредити от 1000 лв. до 5000 лв., а за потребителски и ипотечни заеми от банките, които формират половината от изкупените от колекторите кредити за последната година. По техни данни събирачите на дългове се готвят да изкупят банкови вземания за още над 500 млн. лева през 2019 г. От Асоциацията на колекторските агенции обесняват тенденцията с факта, че в момента банките активно възлагат необслужваните си заеми за събиране. След стрес тестовете тези институции подхождат много по-внимателно към темата с некоректните си платци. Те възлагат необслужваните кредити на значително по-ранен етап – между 30 и 90 дни след датата на забавяне. Според централния трезор отпуснатите от банките кредити за граждани и фирми продължават да нарастват със сравнително високи за последните години темпове, особено в сегмента на кредитите за домакинства. Предоставените от банките кредити за домакинствата се увеличават с най-бързи темпове от 2009 г. насам. При все по-засилващите се очаквания за охлаждане на световната икономика, а в по-лош сценарий нова финансова криза, България също ще бъде засегната. Това означава, че ще се влоши способността на хората да обслужват кредитите си, което ще доведе до нарастване на лошите заеми. Още повече, че от БНБ вече предупредиха за такъв риск. Анализите на Асоциацията за защита на потребителите сочат, че и 2019 г. ще бъде рекордна за колекторските фирми, които ще изкупят кредити за над 2,5 млрд. лева, а необслужваните кредити от банките може да надхвърлят 60%. Като важно е да се отбележи, че част от тези вземания са обезпечени. Средният размер на дълга за 2018 г. е 1161 лева на фона на 775 лева през 2017 г.. Въпреки покачването на средния размер намалява броят на възложените случаи, спада и обемът на нововъзложения дълг – при 2,040 млрд. лева през 2017 г. през 2018 г. той е 1,418 млрд. лева. След натиск от Европейската комисия, която заплаши България с наказателна процедура, в Народното събрание готвят промени на Гражданския процесуален кодекс (ГПК). Страната ни трябва да синхронизира законодателството си с ЕС, за да се дадат повече права на потребителите от неравноправни клаузи в договорите с монополни дружества, колектори, бързи кредити, банки и кредитни институции. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.04.21", "title": " Банките стават клиент №1 на колекторските фирми\t"}
{"url": "https://trud.bg/%d0%b4%d0%b2%d0%b0%d0%bc%d0%b0-%d0%b4%d1%83%d1%88%d0%b8-%d1%81%d0%b0-%d0%b7%d0%b0%d0%b3%d0%b8%d0%bd%d0%b0%d0%bb%d0%b8-%d0%bf%d1%80%d0%b8-%d0%bd%d0%be%d0%b2%d0%b0-%d0%b5%d0%ba%d1%81%d0%bf%d0%bb%d0%be/", "text": "Нов, седми по ред взрив разтърси столицата на Шри Ланка Коломбо навръх Католическия Великден, предава AFP,  като се позовава на информация от местни власти. Седмата експлозия е избухнала в хотел в предградията на столицата. В резултат са загинали още двама души. По последни данни, разпространена преди последния взрив, загиналите са 185, сред които най-малко 35 чужденци, включително от САЩ, Великобритания и Нидерландия. Информация за пострадали или загинали българи няма, потвърдиха от МВнР в София. Серията експлозии в Шри Ланка се случва навръх Католическия Великден. По данни на полицията те са седем – три в църкви и четири в хотели, всички на територията и околностите на столицата Коломбо. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.04.21", "title": " Двама души са загинали при нова експлозия в столицата на Шри Ланка"}
{"url": "https://trud.bg/%d0%bd%d0%b0%d0%b4-200-%d0%b6%d0%b5%d1%80%d1%82%d0%b2%d0%b8-%d0%b2%d0%b7%d0%b5%d1%85%d0%b0-8-%d0%b0%d1%82%d0%b5%d0%bd%d1%82%d0%b0%d1%82%d0%b0-%d0%b2-%d1%88%d1%80%d0%b8-%d0%bb%d0%b0%d0%bd%d0%ba%d0%b0/", "text": "Седем души са задържани, никой не е поел отговорност Властите обявиха нападенията за тероризъм, въведен е полицейски час Поне 207 души загинаха, а други 450 бяха ранени в серия от експлозии в Шри Ланка. Атаките станаха в деня, в който в страната празнуваха Великден. Малко преди 9,00 ч сутринта прогърмели почти едновременно шест взрива – три в църкви и три в луксозни хотела, в които отсядат доста чужденци. За поне две от експлозиите се предполага, че са извършени от камикадзе. По-късно бе съобщено за още два взрива. Според властите нападенията са тероризъм. Твърди се, че извършителите са установени и се издирват, макар до късно снощи никой да не бе поел отговорност за атентатите. След атаките бе въведено извънредно положение и вечерен час. Армията бе изведена по улиците и на международното летище в столицата Коломбо. Съобщено бе и за седем задържани във връзка с нападенията, но не бяха дадени повече подробности. “Осъждам решително позорните атаки срещу нашия народ. Призовавам всички шриланкийци да останат единни и силни в тези трагични времена”, написа премиерът на страната Ранил Викремесингхе в туитър. Сред загиналите има и 35 чуждестранни граждани – от Великобритания, Холандия, САЩ, Турция, Португалия. Външно министерство в София съобщи, че няма данни за пострадали българи. Шестима наши сънародници се намират в един от ударените хотели – “Шангри-ла”, но са в безопасност и са във връзка с посолството ни в Делхи.   Полицейски шеф алармирал преди 10 дни Началникът на националната полиция на Шри Ланка Пуджутх Джаясундара алармирал преди десетина дни службите си, че ислямистко движение на име “Нешънъл Таухид джамаат” (НТД) планира “самоубийствени атентати срещу важни църкви и Висшата индийска комисия”, съобщиха световните агенции, след ужасяващите атаки в Шри Ланка. НТД стана известна миналата година с оскверняването на будитстки статуи – будизмът е преобладаващата религия в страната. Случилото се е най-мащабното тероритично нападение в Шри Ланка от края на гражданската война с тамилските тигри преди 10 години, взела между 70 000 и 80 000 жертви. Тя приключи през 2009 г. с победа над тамилските тигри, които в продължение на 26 години се бориха за независима държава за това етническо малцинство. Оттогава има спорадични актове на насилие, основно от страна на будистката общност над джамии и друга мюсюлманска собственост. Напоследък християнски организации се оплакват от тормоз от страна на екстремистки настроени будисти. Те пък се жалват, че мюсюлмани принуждавали хората да приемат исляма. Папата осъди ударите по време на молитва Изрази привързаност към жертвите на жестокото насилие Призова да се съпротивляваме на блясъка на богатството В края на великденското си послание папа Франциск осъди атаките в Шри Ланка. “С тъга и болка научих новините за ужасните атаки, които точно днес, на Великден, потопиха в скръб и болка църквите и други места, където в Шри Ланка са се били събрали хора. Искам да изразя своята привързаност към християнската общност, ударена по време на молитва, и на всички жертви на това жестоко насилие. Оставям в ръцете на Бога трагично загиналите и се моля за всички, пострадали от това драматично събитие”, каза Франциск. А преди това, на традиционното Великденско бдение в базиликата “Св. Петър” в Рим, папата призова вярващите да се съпротивляват на цинизма и преследването на блясъка на богатството, като избягват да търсят смисъла на живота в преходните неща. “Не погребвайте надеждата!”, апелира Франциск, отбелязвайки, че когато нещата вървят на зле “се отчайваме и започваме да вярваме, че смъртта е по-силна от живота, ставаме цинични, негативни и падаме духом”. Той отправи предупреждение и за греха, като посочи, че той “прелъстява, обещава нещата бързо и лесно, благоденствие и успех, но оставя само самота и смърт”.", "date": "2019.04.21", "title": " Над 200 жертви взеха 8 атентата в Шри Ланка (обзор)"}
{"url": "https://trud.bg/%d0%b2%d0%b0%d1%81%d0%ba%d0%be-%d0%ba%d1%80%d1%8a%d0%bf%d0%ba%d0%b0%d1%82%d0%b0-%d0%b5%d0%bc%d0%b8%d0%b3%d1%80%d0%b0%d0%bd%d1%82-%d1%81%d1%8a%d0%bc-%d0%b2-%d1%81%d0%be%d0%b1%d1%81%d1%82%d0%b2%d0%b5/", "text": "Останах, защото не обичам да бягам Днешните деца не са славитрифоновчета Днес чалгата е заменена с други простотии, които не желая да слушам Осъзнах, че някой трябва да се бори тук, а не всички да напускат кораба – Васко, на 24 април в зала “Универсиада” ти предстои голям юбилеен концерт по случай 30 години “Подуене Блус Бенд”. Какво да очакваме?  – Единственият ни спомоществовател за този концерт е публиката и така според мен е най-чисто, защото не съм зависим от никакви спонсори и фирми. За тези 30 години не се намери нито една фирма, или подходящ мениджър, които да ни подкрепят, а всичко си правя сам, с което много се гордея. Иначе не е никак трудно да се организира такъв концерт, защото аз съм луд по цялата глава и постоянно се занимавам с такива неща. Да събереш и организираш 26 музиканти да свирят старите и новите ни песни, това е един пилотаж, на който аз се уча с годините и вече съм се понаучил. Концертът ще бъде от две части, ще има стари и нови песни, също така ще има и бира, така че ще бъде голям празник! – Когато създадохте групата, очакваше ли, че ще бъдете заедно на сцената и след 30 години и че твои песни, днес ще има и в учебниците по музика?  – Не! Тръгнахме на майтап. Когато в началото, заедно с няколко мои приятели направихме една формация и се кръстихме условно – “Подуене Блус Бенд” – наистина нямахме представа, че ще празнуваме 30 години, че ще има чествания, че от БНР ще ни подаряват песен – “Урок по “кръпка” блус – карай, както знаеш..” Песента е посветена на мен и Георги Минчев и ще звучи в ефира на радиото. – Ти си организатор на превърналия се в традиция концерт “Цвете за Гошо”…  – Бате Гошо беше един от моите герои, заедно с Джоко Росич! Той беше от по-големите ми батковци, от които съм се учил и беше единственият, който по времето на соца успя лично мен да ме доближи до блуса и рокендрола. Тогава той имаше само няколко малки издадени плочи и чак през 88-ма година – когато стената вече се клатеше, издаде такава със собствени песни. Той не се наведе на композиторската мафия по онова време и искаше да си прави собствени песни, затова те не го допускаха. Даже и до ден-днешен пускат по радиото само 4-5 песни, които обаче не са негови като автор, но са прекрасни, като “Бяла тишина” например. След 88-ма година той издаде 7 албума със авторски песни, но не ги чувам никъде да ги пускат – нито “Кръчмата на Спас”, нито “Сам на бара”, нито “Какви времена”, нито “Равносметка”, има такива прекрасни песни, но благодарение на интернет и на дисковете пак си ги слушаме… – Кой е най-силния ти спомен с Георги Минчев?  – Спомням си, че той беше първият човек, който ми подаде ръка. На един митинг отидохме при него и му викам: “Бате Гошо, аз съм барабанистът на група “Старт”, но имам една песен – “Комунизмът си отива”. А той: “Я се качи и я изпей!”, и аз я изпях пред 200 000 човека и балонът се спука, направо експлодира – всички ме носиха на ръце тогава! После бате Гошо ме попита дали сме записвали наши песни с групата и след като разбра, че не сме, си свали шапката и каза по микрофона: “Сега, слизам при вас да събера пари тези момчета да издадат албум!” И наистина слезе и събра пари за нашия първи албум – беше уникален жест. Искам да споделя и това, че след като той отлетя на небето, сестра му ми се обади и каза: “Васко, ти трябва да вземеш неговата китара!” Получих я като наследство и съм обиколил с нея света, дори съм я водил два пъти на гроба на Джими Хендрикс и продължавам да дрънкам с нея насам-натам. – Не се ли изкуши да останеш в чужбина и какво те накара да се завърнеш в България?  – Изкуших се, но не останах, а се върнах заради съпругата ми Елена и не съжалявам нито за миг. С нея създадохме прекрасно семейство, обичаме се, отгледахме прекрасни деца, пътуваме много и вече обиколихме половината свят, построихме си къща и до ден-днешен сме заедно. Освен заради нея, се върнах и заради куп други неща, защото осъзнавах, че мястото ми е тук, че някой трябва да се бори, а не всички да напуснат кораба и да скочат в runaway train (влакът беглец – б.а.). Освен това не обичам да бягам, а тогава се бягаше, докато сега се пътува и вярвах, че ще дойде време, когато и у нас да се пътува, а не да се бяга. – Кога разбра, че точно Елена е жената на живота ти?  – Когато я видях за първи път разбрах, че жените са два вида – едните са хубави, а другите са хубави и умни и и разбрах, че аз ще си избера втория вид. – Дъщеря ви Василена скоро се прибра в България със съпруга й Итън, който е американец. Защо избраха да живеят тук пред Америка?  -На първо място, заради семейство, явно там им е липсвало хубавото семейство, защото Итън е расъл без баща. Също и заради тази усмихната природа, за това, че слънцето свети по различен начин в България и тук можеш да вършиш свободно много повече неща. Много чужденци виждат нашия живот по различен начин и когато Итън дойде в България каза: “Прекрасно е, искам да живеем тук!” Василена много се зарадва на това, ние също, въпреки че аз се радвах и когато тя замина за Щатите, защото обичам Америка, обичам свободния свят – заради музиката, индустрията – колите, моторите… – На Итън какво му харесва най-много тук и какво не?  – Най му харесва къщата и семейната атмосфера, която сме създали – къща с хубаво настроение. Харесва му и настроението на хората тук и че има много приятели. Много му харесва това, че всяка вечер се правят купони и общо взето живеем весело – от купон на купон. Харесва му страната, домашната ни ракия и много други неща, а не му харесват някои неща, като например това, че вижда едни мутри по улиците, едни мафиотски коли и едни черни мерцедеси с еднакви номера… Не му харесват и прическите на бръснатоглавците, както и чалгата, не му харесват и мафиотските управници, но то народът навсякъде е изтрещял, особено в Америка! – Съпругата ти е учителка. Говорите ли си с нея за това, с какво са по-различни днешните деца и младежи, от предишните поколения?  – Според нея, но и според мен има една много хубава тенденция в днешните деца, защото това не са онези славитрифоновчета, които се създадоха с послания, като – “Шат на патката главата”, “Едно ферари”, “На теслата дръжката” и не знам какви дънки ще ти цепна… Сега вече са други деца, които не искат да са като техните родители и се докосват до една друга информация. В момента има и една тенденция, че вече има родители, които си пазят децата от чалгата и още от малки ги учат, че това е отвратително, че е анадолско нашествие и т.н. Вчера например бях в Търново – в училището “Емилиян Станев”, където втори “г” клас ми изнесоха лекция за рокендрола, точно в деня на рока! Разказаха ми за Бил Хейли, за Чък Бери, за Георги Минчев и накрая изпяха с мен няколко мои песни. Така че, има надежда… – Какво друго ти дава оптимизъм за бъдещето?  – Няма как, след като вече сме със свободния свят, ние ще вървим напред и ще доживеем по-хубавото време, щом доживяхме българина да си слага колан и да спира на пешеходна пътека, ще доживеем и момента, в който няма да има и една кола, паркирана неправилно. – Според теб попфолка, или актуалната рап и хип-хоп музика влияят по-отрицателно на младите?  – Хвани едното, удари другото! В момента чалгата е заменена с някакви други простотии, които не желая да слушам и за които не мога да коментирам, защото мога само да кажа, че са отвратителни, но знам, че и това ще мине, защото ние сме преживели какво ли не. Аз съм преживял Съветската естрада, преживял съм чалгата, ще преживея и това, просто нещата се забавят. Злите сили у нас по всякакъв начин се опитват да спонсорират и подпомагат неща, които спират нашето културно развитие, но няма как да го спрат, могат само да го забавят. – Ти често пееш за емиграцията и дори имаш албум с името “Емигранти”. Защо това е болна тема за теб?   – Защото аз самият съм емигрант в собствената си държава и защото от дългото ми пътешествие по света и от още по-дългото ми емигрантстване у дома – разбрах, че весела емигрантска песен НЕМА! Разбрах също, че като мога да си емигрирам в къщи, за какво да бия този път?! Разбрах, че емигранта може и в собствената си държава да е емигрант, но да работи и да прави нещо и за света, понеже вече всички сме част от едно цяло, та емиграцията ми е в кръвта, освен това куфара ми е постоянно стегнат. – С големия ни актьор Джоко Росич сте били приятели и съседи и дори имате обща песен. Как решихте да я направите?  – Когато по едно време групата ми се беше предала – около 2000-та година и срещам Джоко на пазарчето, където пиехме бира, а той ми вика: “Василе, не се прави на О’Нийл. (игра на думи, защото звучи като унил – б.а.). Ти си Васко Кръпката и никой не може да бъде като теб!” Само с това изречение той за години напред и завинаги ме вдигна на крака, накара ме да не се поддавам на никакви тъжни мисли. Тогава аз му отговорих: “Джоко, с този глас, който е само за блус, трябва да направим нещо заедно!” А той ми вика: “Мисли, ти си талант, мисли.” И аз мислих – 14-15 години мислих, докато един ден го видях отчаян и му казах: “Джоко, не се прави на О’Нийл, ти си Джоко Росич и никой не може да бъде като теб.” А той: “Васко, без нея – без Лили, не съм Джоко Росич.” Попитах го: “Да не си решил да мреш?!” Той: “Да, ще мра!” Казах му: “Ела тогава да направим песента!” Набързо довърших неговия речитатив, който мислех с години и е за емиграцията, защото това беше негова болна тема. Неговата дъщеря живее в Канада и той дълги години не можеше да й прости, но накрая й прости и се събраха, така да се каже на стари години. Затова измислих този речитатив на тема емиграция.. – Джоко Росич беше по-голям патриот от повечето българи…  – Да, така е. Той има много интересен случай, когато гостуваше в един нощен блок по телевизията и една женица му се обажда от Франция и вика: “Здравейте, аз съм ви почитателка, но не мога да ви гледам, защото живея във Франция”. И той я пита защо живее там, а тя: “В България е едно такова мръсно…” Той тогава й каза: “А, вие чакате ние да почистим и тогава да си дойдете наготово!” Джоко си беше такъв. Той някога е тръгнал да бяга от режима на Тито и след това, разбира се жена го е спряла да остане тук. Той си има и българска кръв, понеже майка му е българка и наистина обичаше България страшно много, имаше къща в Балкана, пиеше домашна ракия и мразеше душманите и злите сили. Беше един исполин на човечността и мъжеството. Постоянно си говорехме на по бира за история, понякога дори спорехме за бивша Югославия. За мен той винаги е бил един суров мъжкар, нещо като индианец, нещо като див петел, като един истински прабългарин, както съм си ги представял. – Ти си съдействал за набирането на средства за няколко църкви. Как ти хрумна идеята за песента “Забравения манастир”?  – Песента се случи, след като посетих няколко места в България, като скалните манастири на Камен бряг, над Златни пясъци, в Басарбово и един стар манастир до Къпиновския във Велико Търново. Веднъж, преди 15 години, скитайки с моя бус и попаднах на двама монаси – със скъсани раса, бедни, бяха ги обрали и изобщо след тази случка и докосването ми до всички тези места и песента се сглоби. Аз сглобявам песните, нали съм автомонтьор и така ги сглобявам – парче по парче. В тази песен се пее за забравените стойности, за застроеното Черноморие, защото е важно е да не си забравяме стойностите. – Любимата ти мисъл?  – Любимите ми думи са – Wild and free – Див и свободен! Нашият гост  Васко Кръпката нашумя в зората на демокрацията, а “Комунизмът си отива” и “Нека бъде светлина” се превръщат в химни на новото време. Васко е един от първите блусари в България и освен на барабани, с които започва, свири още на китара и хармоника. Певецът не е завършил музикално училище, а техникум по автотранспорт, но сам пише и композира песните на “Подуене Блус Бенд”. Групата е изнасяла стотици концерти почти в цял свят, а през 2018-та година пет от текстовете на Васко Кръпката влизат в Библиотеката на Конгреса на САЩ. Две от песните му – “100 години рокендрол” и “Нека бъде светлина” влизат и в родните учебници по музика.", "date": "2019.04.21", "title": " Васко Кръпката: Емигрант съм в собствената си държава"}
{"url": "https://trud.bg/%d0%ba%d1%80%d0%b8%d1%81%d1%82%d0%b5%d0%bd-%d1%81%d1%82%d1%8e%d0%b0%d1%80%d1%82-%d0%bd%d0%b5-%d0%b8%d1%81%d0%ba%d0%b0%d1%85-%d0%b4%d0%b0-%d1%81%d1%8a%d0%bc-%d1%81%d0%b5%d0%ba%d1%81%d0%b8-%d0%bd/", "text": "Отдавна загърбих „Здрач” Известността на Анджелина Джоли е плашеща. Нищо, свързано със славата не ми е страст. Аз съм актриса. Странно ми е да наблюдавам колко много се обсебват хората по образите на знаменитостите.  Честността е най-важното нещо. Когато си откровен правиш грешки, но точно така се случват най-интересните неща. Сладката Кристен Стюарт играе от малка и прави първо силно впечатление още с ролята си в стилния трилър „Паник стая“(2002) на виртуоза Дейвид Финчър, където игра дъщерята на Джоди Фостър. Световната слава почука на вратата на Стюарт през 2008-а, когато тя получи възможността да изиграе главната роля във вампирския тийн романс „Здрач“, вдъхновен от свръхуспешните едноименни книги. Поредицата „Здрач“ превърна Стюарт в мегазвезда. Но тя реши да се докаже и като актриса с роли в независими филми и авторски авантюри. Тя се стараеше да избягва лъскавите проекти, доколкото е възможно, но все пак прие една от главните роли в новия „Ангелите на Чарли“, който се очертава като един от най-горещите комерсиални проекти на годината. Първите кадри от филма вече се появиха, а през това време Стюарт работи по пълнометражния си режисьорски дебют „Хронология на водата“. – Кристен, къде се чувствате по-удобно – в големи, лъскави продукции като “Ангелите на Чарли”, или в малки арт филми?  – Зависи от много неща. Най-голяма творческа свобода ми дават независимите проекти, но те се правят и най-трудно. А аз като актриса няма как тотално да игнорирам студийните филми и определено участвам в холивудския живот. Просто не искам да съм в сърцето му. Никога не искам да ставам филмова мегазвезда като Анджелина Джоли. Нейната слава е направо плашеща. Нищо, свързано с известността не ми е страст. Аз съм актриса. Странно ми е да наблюдавам колко много се обсебват хората по образите на знаменитостите. – Кое Ви е най-странно в славата?  – Най-странното е, че станеш ли веднъж наистина разпознаваем вече няма как имаш възможността да направиш първо впечатление. Всички вече имат предварително изградена представа за теб. Друг интересен момент е с постоянното напрежение към актрисите да изглеждат перфектно, да са в топ форма – спортно тяло, перфектно гримирано лице, блестяща усмивка. Аз дълго време изпитвах някаква вътрешна съпротива срещу идеята да бъда секси. Но ми мина. Надраснах този свой младежки бунт и вече нямам нищо против да изглеждам добре и атрактивно. Но, разбира се, не и по този краен и обсесивен холивудски начин. В това отношение съм още бунтарка. – Връщате ли се мислено към образа на Бела и “Здрач”?  – Отдавна загърбих “Здрач”. Беше огромен успех, помогна ми, никога не съжалявам за нищо, но вече гледам напред. Понякога страхът от успеха е като страха от неуспеха. С успеха идват определени очаквания, които не винаги можеш да покриеш. А и не винаги трябва. Честността е най-важното нещо. Когато си откровен правиш грешки, но точно така се случват най-интересните неща. – Разкажете повече за своя режисьорскиья си опит Come Swim?  – Водещ мотив да застана зад камерата беше моето дългогодишно желание за раширяване на хоризонта. Филмът е късометражен и ме научи на много неща. Има сцена, в която аз като режисьор се фиксирам в образа на мъж, който спи на океанското дъно и празнува своята собствена изолация. В този момент в съзнанието ми изникнаха образи от мръсотията в големите водни басейни. Толкова много мръсотия има по дъното на океана, това вече е факт, а не просто метафора. Под водата съм виждала неща, от които направо ми се е повдигало. Спомням си един стар стол на дъното и режисьорски опит пресъздадох спомена, добавих и един матрак. В крайна сметка бих искала да кажа, че това е и филм, ангажиран с каузата за опазване на природата. Освен всичко останало. Океанското дъно е метафора за изолацията, която всички усещаме, когато се отделим от обществото, загърбим отношенията си с другите и се вглъбим в себе си до крайност. Темата на филма е алиенирането на човешките същества. Аз исках да подходя към това съвсем трезво и сериозно, без страх. Поставих си за цел да материализирам навън вътрешните психологически процеси, които водят до изолацията. – А как върви първият Ви пълнометражен режисьорски проект?  – Скоро трябва да започнат снимките. Аз съм и автор на сценария. Дълго време не отлепвах очи от белия лист и пръсти от клавиатурата. Пишех постоянно. Пишех през цялото време. Опитвах се да завърша сценария на няколко пъти, но това е такава трудна задача и ми отне много повече време, отколкото предполагах. Страшно харесах късометражния формат защото ми позволи да работя без форма и структура, сякаш правех музикален видео клип. Пълнометражният формат изисква начало, среда и край. Структурата е страшно важно нещо. – Заглавието отново е “мокро” – “Хронология на водата”. Какво е за вас водата?  – Водата е живот, но може да бъде и смърт. Ние сме съставени от вода, зависим от водата, в известен смисъл тя е нашият ключ към оцеляването, но може да бъде и причина за унищожението ни. Мисля си за всички тези бедни мигранти, които се удавиха в Средиземно море и за това как дъното му се превърна в гробница. Посланието на филма ми е, че за да можеш да плаваш успешно е нужно да се откажеш от някои неща, да се предадеш в лицето на нещата, които няма как да победиш. В известен смисъл аз съм перфекционист и имам мания за контролиране на процесите, които зависят от мен. Поради тази причина аз мразя водата, не харесвам плажовете и в същото време страдам от клаустрофобия. За мен символът на потъването се разгръща с образа на някой, който губи своето усещане за нормалност и намира себе си под водата, в състояние на подчинение.", "date": "2019.04.21", "title": " Кристен Стюарт: Не исках да съм секси, но ми мина\t"}
{"url": "https://trud.bg/%d1%88%d0%b5%d1%84%d1%8a%d1%82-%d0%be%d1%82-%d1%81%d0%be%d0%b1%d1%82-%d0%be%d1%81%d1%82%d0%b0%d0%b2%d0%b0-%d0%b2-%d0%b0%d1%80%d0%b5%d1%81%d1%82%d0%b0/", "text": "Баретата Красимир Пешовски остава в ареста с постоянна мярка „Задържане под стража“, съобщи  . Той беше обвинен за искане на откуп за автомобил. Съдът взе това решение, защото прецени, че има достатъчно доказателства за извършване на престъплението, за което е обвинен. В залата стана ясно, че той е преговарял за откупа на джипа с Галина Томова. Правел го е от специален телефон, със сим карта, която не е била негова. Също така, е искал срещите да бъдат на „четири очи“ между двамата. Трябвало е парите да му бъдат донесени в плик, а след това да бъдат обменени в най-близкото чейндж бюро. Баретата е поискал 11 хил. лв., Томова е успяла да събере 2 000 лв. – занесла му ги е на среща в столично заведение.Арестът на Красимир Пешовски е станал в момента на предаването на парите. Пред съда командосът заяви, че е бил набеден и не е докосвал сумата, както се твърди от прокуратурата. Пешовски е на ключова длъжност в отряда за борба с тероризма. Живеел е в общежитието на баретите.Решението на съда не е окончателно, то може да се обжалва в 3-дневен срок в Софийския градски съд. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.04.21", "title": " Шефът от СОБТ остава в ареста\t"}
{"url": "https://trud.bg/%d1%80%d0%b0%d0%b9%d0%bd%d0%b0-%d0%ba%d0%be%d1%81%d1%82%d0%b5%d0%bd%d1%86%d0%b5%d0%b2%d0%b0-%d1%86%d0%b5%d0%bd%d0%b8%d1%82%d0%b5-%d0%bf%d0%b0%d1%80%d0%b8%d1%82%d0%b5-%d0%b8-%d0%b4%d0%be%d1%85%d0%be/", "text": "След като изпълни дълга си Славният български лев чака пенсия В чакалнята на еврото ще бъде подпечатана пенсионната книжка на българския лев. Минал през превратностите на историята, той славно изпълни дълга си към отечеството. Ще има само нумизматична стойност. След Освобождението бюджетите за 1879 и 1880 г. са гласувани във френски франкове. На 4 юни същата година е приет “Закон за правото на резание монети в Княжеството”. С него левът става национална парична единица. Първите монети са пуснати през 1881 г., а първите банкноти през 1885 г. Те са отпечатани в Лондон в купюри от 20 и 50 лева. “В замяна на тая банкнота Българската народна банка плаща предявителю двадесет лева злато”, обещава ценната хартийка. Отдолу стоят подписите на управителя и касиера. Управител на БНБ е Иван Евстратиев Гешов. Родом от Пловдив, завършил финансови и политически науки в Манчестър, той е бащата на българския лев. Още докато се разплащаме с франкове, Учредителното събрание в Търново гласува: “Народните представители съгласно с член 139 на Конституцията получават за всякой ден, доде трае сесията, по 15 фр. наднични пари и още за пътни разноски за отиване и връщане по 50 сантима на една верста.” В условията на домашната валута дневните са обърнати на 15 лева, а пътните стават 60 стотинки на километър. Това е значителна сума, като се има предвид, че до войните царува евтиния. Хлябът и млякото са по 20 стотинки, а доброто месо върви 60 стотинки килото. Двулевката покрива дневния бюджет на едно средно семейство. За онова блажено време разказва Райна Костенцева (1885-1967). Тя е една от най-оригиналните българки. Има два брака, пуши наргиле, язди кон, лежи в мюнхенски затвор. Умира в мизерия, забравена от всички. Трудно ми е да си припомня сега подробности от някогашното всекидневие, но все пак няма да забравя онова, което ми е направило по-силно впечатление. Тогава от чаршиите, от Женския пазар и от бакалите в сокаците, а по късно и по улиците, се купуваха главно хранителни стоки, които по онова време наричаха “съестни продукти”. Колко точно обаче са стрували тия продукти по единични цени, сега не мога да си спомня, а и никога не съм ги знаела, защото в нашата къща всичко се внасяше на едро и се знаеха само цените на едро. Но тъй като ние не си служехме с домашни помощници, а родителите ми бяха заети с всекидневен труд, почти единствената възможна помощ за моите детски сили, освен ходенето на чешмата за вода, беше да придружавам майка си при пазаруването на Женския пазар и да нося някои от по-леките пакети. Спомням си, че на тоя пазар първоначално една ока масло струваше толкова, колкото по-късно за същата цена се продаваше и един килограм. Птиците се продаваха, без да се мерят на някакви кантари, а цената им се определяше на око. По-голямата се продаваше малко по-скъпо. Някогашните домакини купуваха яйцата, които донасяха селянките на софийските пазарища, по пет пари едното, но някои намираха връзки и чрез пътуващи в провинцията хора, каквито бяха железничарите, си доставяха яйца по 4 пари. Една пара икономия не беше без значение за семейния бюджет, особено по Великден, когато се купуваха голямо количество яйца, за да се раздават според обичая с цели паници на гостите. Домакинята тогава не работеше нищо друго освен домашната си работа и се чувстваше морално задължена да пести колкото е възможно повече. Едно средно семейство живееше по онова време с около 90-100 лева на месец, като се има предвид, че печелеше само мъжът и че една от големите заплати беше средно 100 лева. С тази сума семейството, примерно – от мъж, жена и две деца, гледаше да преживее, пък и да отдели нещичко за “черни дни”. В София имаше и много бекяри. Те се хранеха в гостилниците, които тогава се наричаха ахчийници и където клиентът можеше да си поръча и половин порция от всяко ядене. По-бедни хора отиваха в тези гостилници, поръчваха си по една супа и тъй като хлябът беше “безплатен”, т.е. – включен беше в цената на ястието, изяждаха по половин килограм хляб. Така те по-евтино утоляваха глада си. Имаше също и абонаментна система за хранене в тях – срещу 40-50 лева месечно. Най-голям разход представляваше обаче наемът за жилището, ако семейството не притежаваше своя собствена къща. Но бедата беше и другаде: всеки софиянец разполагаше с жилищно помещение само за личните си нужди и не даваше нищо под наем. Под наем търсеха жилища само чиновниците и дошлите от провинцията семейства. В нашия двор построихме нова къща (вила в старобългарски стил), която съществува и днес. Намира се в пасажа на седеметажната сграда на бул. “Княгиня Мария Луиза”, в диагонал на кино “Цанко Церковски”. Баща ми беше направил задължения и ние останахме да живеем в старата къща, докато се изплати новата. Две стаи и кухня, напълно самостоятелни, нае от нас един инженер французин. Той заплати още при първото поискване сумата 45 лева месечен наем. Татко му поиска толкова и той без пазарлък се съгласи на драго сърце. Това беше наистина един солиден наем, като се има предвид, че нашият месечен доход беше един от най-високите. Чужденците, разбира се, получаваха много повече и затова можеха да плащат скъпи наеми. Най-любопитното беше това, че баща ми бе поискал този висок наем с цел да има място за пазарлък. Но чужденецът току-що бе пристигнал в София и не беше запознат ни най-малко с ориенталските навици за купуване и продаване. Веднага след Освобождението и в първите две десетилетия след него заплатите бяха много ниски и се заплащаха обикновено в златни лева. Това продължи до Балканската война – 1912 г., след което и заплати, и цени започнаха бързо да се повишават. Един чифт обувки, които се наричаха кундури, струваше 3-4 лева. За старософиянци това беше висока цена. Те носеха йемении, или както ги наричаха – турски калеври, които струваха значително по-малко. Имаше и такива, които сами си майсторяха подобни обувки. Това правеха главно селяните. Ако Нане си е купил кундури за Великден например, той ги пази като очите си и ги обува в най-големите празници, за да го видят на хорото, че не е без нови обувки. Обуваше ги и когато станеше кум на младоженци. В делник на нивата ходеше само с опинци или бос. Във връзка с провежданата от него митническа политика за защита на националната промишленост от чуждата конкуренция министърът на финансите Петко Каравелов беше издал едно нареждане, според което всички чиновници трябваше да се обличат във вълнени, шаячни дрехи, каквито и сам той носеше. Веднага след публикуването на това нареждане (във формата на заповед) софиянки седнаха пред становете си и започнаха да тъчат грубите шаячни платове. Парите, които бяха в обращение, започваха от петачето и свършваха до 500-левовата банкнота. Имаше пари от мед, никел, сребро и злато. Най-малката пара беше петачето – пет пари. Две петачета правеха рупче. Когато го наброяваха заедно с други пари, казваха например “три и руп”, а за три гроша и 30 пари – “три и зола”. Гологаните бяха от мед и скоро почерняваха. Но понеже бяха едри монети и не се губеха между другите пари, казваше се между народа “чер гологан не се губи”. Този израз имаше преносно значение. Рупчетата и петачетата бяха от мед или никел и лесно се губеха. При Каравеловото министерстване бяха пуснати в циркулация монети от една и две стотинки, които населението нарече “лорчета” и “виолчета”, по имената на двете дъщери на Каравелов – Лора и Виола. Два гологана съставляваха грош. Той беше от никел. От сребро бяха левът и 50-стотинковата монета. По размери тя беше малка като петачетата. Имаше и петолевки, които бяха от сребро и големи 4,5 см в диаметър. А също така книжни петолевки, десетолевки и др. Монетите и банкнотите се фабрикуваха в странство. Най-голямата парична единица – монета, беше наполеонът (от злато). Четири петолевки правеха един наполеон. Имаше и половин наполеон, също златен. Върху монетата стоеше образът на Луи Наполеон. Казваха ги още луидори, все на името на същия френски крал. В обращение се пускаха и турски жълтици, наречени турски наполеони или лири. Те бяха по-скъпи от френския наполеон. Двадесет турски лири струваха 24 български лева. Някогашните моми и булки си правеха от тях гердани и колиета. Наричаха ги пендари. Имаше банкноти с много висока стойност. Виждала съм от тях само 500-левовите. Хилядолевки, каквито съществуваха, не съм. Само съм чувала за тях. Доста разпространено наименование носеха книжните пари – “помашки”, от руското “бумажки”. От всички видове монети петачетата имаха най-голямо употребление. Когато главата на семейството донасяше припечеленото или заплатата си, от другите пари правеше фишеци, а петачетата оставяше у домакинята за лептата й в църковния дискус, за свещите, които палеше пред църковните икони за здраве и помен за умрелите, за подаяние на просяците, които упорито чакаха пред църковните врати и подлагаха ръка за милостиня. (Със съкращения)", "date": "2019.04.21", "title": " Райна Костенцева: Цените, парите и доходите"}
{"url": "https://trud.bg/%d0%bd%d0%b0%d1%85%d1%83%d1%82%d1%8a%d1%82-%d0%be%d0%b1%d0%b8%d1%87%d0%b0-%d0%b1%d0%b0%d0%b2%d0%bd%d0%be%d1%82%d0%be-%d0%b3%d0%be%d1%82%d0%b2%d0%b5%d0%bd%d0%b5/", "text": "Нахутът спада към варивата, каквито са бобът, лещата, грахът, киноата. Желателно е да се накисне във вода поне 5-6 часа преди готвене, а още по-добре – цяла нощ. Така приготвянето му става по-лесно и няма опасност от образуване на газове в стомаха. Разбира се, можете да ползвате и консервиран. Тогава няма нужда от накисване. Подобно на боба, нахутът се вари 45-60 минути. Ако 10 минути след това време още не е готов, значи е доста стар. Имайте предвид, че варивата увеличават обема си при варене – понякога двойно и тройно, затова ги гответе в дълбока тенджера. Освен това образуват пяна, която може да изкипи и да изцапа печката. Дръжте капака леко отворен и при нужда намалете силата на котлона.  Яхния от нахут Необходими продукти:  2 консерви нахут по около 400 грама всяка  150 грама доматено пюре  1 малка глава лук  1-2 скилидки чесън  1/2 червена чушка  1 с.л. магданоз, сушен  1 ч.л. чубрица  черен пипер  1 щипка асефатида (или чесън на прах)  1/2 ч.л. червен пипер лют в зехтин  сол  1 с.л. зехтин Начин на приготвяне:  Лукът и чесънът се запържват в зехтина. Прибавя се нахуът и черният пипер. Добавя се желаното количество вода (според желаната гъстота на яхнията). Оставя се да заври и се добавят подправките и доматеното пюре. Вари се още 20-25 минути. Фалафели Необходими продукти:  2 ч.ч. чаши нахут  2 стръка пресен лук  2 скилидки чесън  1 ч.л. бакпулвер  подправки (магданоз, кориандър, кимион, черен пипер) Начин на приготвяне:  Ако не е от консерва, нахутът се кисне в тенджера с вода от предната вечер. На другия ден махате люспите и разбърквате нахута с нарязаните лук, чесън, магданоз и подправките. Пюрирате в блендер или с пасатор. Добавяте бакпулвера, солта и черния пипер и разбърквате добре. В нагрято олио изпържвате малки топчици от получената смес. Телешко с нахут Необходими продукти:  300 г нахут  500 г телешко месо  100 мл олио  2 глави лук  2 моркова  4 с.л. доматено пюре  1 ч.л. червен пипер  джоджен  черен пипер, сол Начин на приготвяне:  В сгорещеното олио запържваме месото, нарязано на парчета. След това добавяме нарязаните лук и моркови, разбъркваме и оставяме да се задуши. Прибавяме доматеното пюре, червения пипер и нахута, предварително накиснат за 4-5 часа във вода. Заливаме с вода, добавяме сол на вкус и джоджен и оставяме да ври 45-50 минути на умерена температура. Спанак с нахут на фурна Необходими продукти:  1,5 ч.ч. сух нахут  1/2 кг спанак  2 глави кромид лук  1 морков  1 ч.л. смлян джинджифил  1 ч.л. къри  сол  олио или зехтин Начин на приготвяне:  Накисваме нахута за една нощ в студена вода, изплакваме го добре и го сваряваме за половин час в тенджера под налягане. Прецеждаме сварения нахут като си запазваме водата, в която е врял. Измиваме и нарязваме спанака, лука и моркова. Загряваме мазнината и в нея запържваме лука и моркова до карамелизиране, но без да загарят. Накрая добавяме първо джинджифила, после кърито, разбъркваме, слагаме и спанака. Бъркаме, докато спанакът си понамали обема, и дръпваме от котлона. В тавичка изсипваме сварения и прецеден нахут, върху него разпределяме спаначената смес, посоляваме и заливаме с две и половина чаени чаши вода от сварения нахут. Запичаме във фурната на 200 градуса, докато водата се поизпари – около 50-60 мин. Пюре от патладжан с нахут Необходими съставки:  350 г сварен нахут  700 г патладжани  4-5 скилидки чесън  120 г сусамово семе, смляно  1 лимон  2-3 с.л. гореща вода  1 ч.л. кимион  1 ч.л. сол  1 ч.л. чили Н ачин на приготвяне:  Патладжаните се изпичат на силна фурна или грил, без да се белят. Оставят се да се охладят. Скилидките чесън се обелват и пасират. Към тях се прибавят вътрешността на изпечените патладжани и свареният нахут. Продуктите се заливат с 3 с.л. лимонов сок, горещата вода, смления сусам и подправките и се пюрират до получаването на еднородна маса. Оставя се да се охлади и се сервира с препечени филийки хляб. Агнешко с нахут по марокански Необходими продукти:  1,5 кг агнешко месо от бут, нарязано на хапки  2 глави червен лук, около 350 грама  3 скилидки чесън  2 с.л. зехтин  2 с.л. настърган джинджифил  1 с.л. кимион  1 пръчка канела  800 г настъргани домати  3 ч.ч. зеленчуков бульон  600 г нахут от консерва, отцеден  магданоз за поръсване  сол Начин на приготвяне:  Загрейте половината зехтин в тажин (ако не разполагате с този марокански съд с конусовиден капак – в дълбока тенджера). Запържете до покафеняване агнешкото месо. Извадете го от съда и в мазнината от пърженото сложете ситно нарязаните лук и чесън. Когато омекнат, добавете подправките и разбъркайте добре, за да не загорят. Върнете обратно агнешкото, сложете настърганите домати и бульона и кипнете. Намалете силата на котлона, захлупете съда и задушавайте около 60 минути на тих огън. Добавете добре отцедения нахут, кипнете отново, задушете за още 5 минути и поднесете ястието, щедро поръсено с пресен магданоз.", "date": "2019.04.21", "title": " Нахутът обича бавното готвене"}
{"url": "https://trud.bg/%d0%bc%d0%b5%d1%87%d0%ba%d0%b8-%d0%b8-%d0%bc%d1%83%d1%84%d0%bb%d0%be%d0%bd%d0%b8-%d1%81%d0%b5-%d0%b7%d0%b0%d1%81%d0%b5%d0%bb%d0%b2%d0%b0%d1%82-%d0%bf%d0%be%d0%b4-%d0%b2%d1%80%d1%8a%d1%85-%d0%bc%d0%b8/", "text": "Кафяви мечки и диви овце увеличават животинското богатство в Северозападния Балкан, съобщиха от Регионалната дирекция по горите /РДГ/ в Берковица. При последното преброяване на дивеча тази пролет в горите на областите Видин, Монтана и Враца са регистрирани три мечки и 6 муфлона – видове, непознати до неотдавна за региона. Мечките се смятаха доскоро за изчезнали от Северозападния Балкан още през 20-те години на миналия век. В горите над Чупрене около връх Миджур обаче вече живеят три мечки, установили лесовъдите. Големите кафяви зверове не създават проблеми, не нападат хора и домашни животни и се изхранват предимно с горски плодове и риба. Миналата година обаче, когато в региона бяха засечени четири мечки, една от тях е разкъсала дива свиня и изпочупила хранилките за диви животни, разказаха специалисти. Новите обитатели на планината в Северозапада – муфлоните / диви овце/, пък са заселени в дивечовъдно стопанство край Чупрене, за да се аклиматизират и размножат. И мечките, и муфлоните са редки и защитени видове у нас и не подлежат на отстрел. Ловците и горските се грижат за оцеляването и увеличаването на популациите им, обясниха експертите. Сред птичите ята в трите области пък са се появили 23 тракийски кеклици и 403 планински кеклици – нови за региона видове, които ловците планират да увеличат с опазването им и разселване на още от красивите пернати. В Северозапада са преброени и 498 елена, 79 лопатара, 8907 сърни, 30 240 заека и 29 844 фазани. Сериозно е и присъствието на хищници – 227 вълка, 3145 чакала и 3074 лисици. Най-многобройни в трите региона обаче са стадата с диви прасета – 5394 броя. Глиганите и половинките им са с над 1400 повече от допустимите за територията запаси и отстрелът им трябва да се увеличи, за да се поддържа баланса и да се намалят нанасяните щети на земеделските стопанства, заявиха горските експерти. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.04.21", "title": " Мечки и муфлони  се заселват под връх Миджур в Северозапада\t"}
{"url": "https://trud.bg/%d0%bf%d0%be%d0%ba%d0%b0%d0%b7%d0%b2%d0%b0%d1%82-%d1%81%d1%8a%d0%ba%d1%80%d0%be%d0%b2%d0%b8%d1%89%d0%b0%d1%82%d0%b0-%d0%bd%d0%b0-%d0%b7%d0%b5%d0%bc%d1%8f%d1%82%d0%b0-%d0%b2-%d0%bc/", "text": "Изложба  „Съкровища на Земята“ бе подредена в експозиционната зала на Историческия музей в Монтана по случай  22 април – Международния ден на Земята, съобщи шефката на музея д-р Ваня Иванова. Показаните експонати са обособени в три основни раздела:  „От недрата на земята“ – образци на минерали, скъпоценни камъни и изкопаеми горива; „Даровете на водата“ – черупки на миди и рапани, морски и сладководни перли и „Бижута”  – обработени минерални и скъпоценни камъни от най-дълбока древност до днес. „Посетителите имат възможност да видят как изглеждат нефтът, черните въглища, рудни образци, използвани за добив на желязо и над 100 минерала и скъпоценни камъни. Специален акцент е поставен върху разнообразните бижута, които са изработени от един единствен минерал – например хематит или черен оникс”, разказа д-р Иванова. Във временната изложба, наред с експонати от музейните фондове, са включени и части от лични колекции – на Елеонора Ангелова, Вероника Свиленова, Аксения Горанова, Ивайло Георгиев, Ваня Иванова. Всеки посетител получава флаер с кратка информация за възникването и честванията досега на Международния ден на Земята. Изложбата „Съкровища на Земята“ ще продължи в музея в Монтана  до края на май. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.04.21", "title": " Показват „Съкровищата на Земята” в Монтана"}
{"url": "https://trud.bg/%d0%b1%d0%b0%d0%bb-%d0%bd%d0%b0-%d1%86%d0%b2%d0%b5%d1%82%d1%8f%d1%82%d0%b0-%d1%81%d1%8a%d0%b1%d1%80%d0%b0-%d0%b4%d0%b5%d1%86%d0%b0%d1%82%d0%b0-%d0%bd%d0%b0-%d0%b1%d0%b5%d1%80%d0%ba%d0%be%d0%b2%d0%b8/", "text": "За 16-та година пред големия празник Цветница в Берковица се проведе карнавалът „Децата на Берковица – цветята под Ком“. Негов вдъхновител, патрон и спомоществовател през годините е председателят на 39-то Народно събрание и бивш депутат от Монтана още в два парламента доц. Борислав Великов.  Детският център „Камбанка” събра над 150 деца от  училища, детски ясли и градини в предбалканските селища, които пяха, танцуваха, рецитираха и пресъздаваха фолклорни обичаи. Преди година доц. Великов предаде щафетата за организацията на бала на кмета Милчо Доцов, но остана неин почетен патрон. „Ще помагам да го има този пролетен празник. Децата са най-голямата радост и надежда за бъдещето ни, най-смислената кауза, която съм подкрепял през годините и ще продължавам да го правя, докато съм жив и мога“, каза доц. Великов. Пред участниците в празника и близките им той сподели щастлив, че е на път да стане дядо на петото си внуче, с което ще го дари най-малката от трите му дъщери. На бала на цветята беше спазена и традицията да има награди за всяко учебно и детско заведение, както и индивидуални награди на отличилите се с костюми и маски малчугани. А всички деца на сцената и в залата получиха и шоколадов великденски заек. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.04.21", "title": " Бал на цветята събра децата на Берковица за Цветница\t"}
{"url": "https://trud.bg/%d1%83%d1%87%d0%b5%d0%bd%d0%b8%d1%86%d0%b8-%d1%81%d0%b5-%d1%81%d1%8a%d1%81%d1%82%d0%b5%d0%b7%d0%b0%d0%b2%d0%b0%d1%85%d0%b0-%d0%b2-%d0%bc%d0%be%d0%bd%d1%82%d0%b0%d0%bd%d0%b0-%d0%bf%d0%be-%d1%83%d0%bc/", "text": "Учениците от Второ средно училище „Никола Й. Вапцаров” в Монтана се класираха на първо място в областния етап на ученическото състезание „Защита при пожари, бедствия и извънредни ситуации”. Състезанието се организира от Регионална дирекция „Пожарна безопасност и защита на населението” – Монтана и се проведе в Центъра за професионална квалификация. Участниците показаха знания за правилно поведение при пожар, бедствия и извънредни ситуации, а в практическите игри поставяха противогази, херметизираха помещения и хранителни продукти, демонстрираха бързина и правилна реакция за действия при земетресение, наводнение и пожар. Целта на състезанието бе да се проверят знанията и уменията на учениците за действия при бедствия, аварии и катастрофи, да се възпита у тях чувство за взаимопомощ и умение за работа в екип при възникване на кризисни ситуации, казаха специалистите. Всички участници получиха грамоти и награди. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.04.21", "title": " Ученици  се състезаваха в Монтана  по умения за борба с бедствия"}
{"url": "https://trud.bg/%d0%bc%d0%b2%d0%bd%d1%80-%d0%b8%d0%bc%d0%b0-%d0%b1%d1%8a%d0%bb%d0%b3%d0%b0%d1%80%d0%b8-%d0%b2-%d0%b5%d0%b4%d0%b8%d0%bd-%d0%be%d1%82-%d1%85%d0%be%d1%82%d0%b5%d0%bb%d0%b8%d1%82%d0%b5-%d0%b7%d0%b0/", "text": "По информация на посолството ни в Индия към 12 ч няма данни за пострадали български граждани при терористичните атаки в три църкви и три хотела в Шри Ланка. В един от пострадалите хотели – Shangri La Hotel се намират шестима български граждани, които са в безопасност. Те имат връзка с посолството в Делхи, с оглед оказване на съдействие при необходимост. Посолството на Република България в Делхи е в постоянен контакт по линия на местното консулско сътрудничество с посолството на страните от ЕС в Делхи, където се подава актуална информация от Коломбо, в тази частност и от Делегацията на Европейския Съюз (ДЕС). Препоръчително е българските граждани в Шри Ланка да избягват места, в които се провеждат религиозни прояви или в близост до религиозни храмове, а също и да проявават предпазливост, ако са в близост до големи събирания на хора, протести или демонстрации. При нужда, българските граждани могат да се свържат с посолството на Република България в Делхи на тел.: + 91 11 26115549; +91 11 26115550 или при извънредна ситуация и в извън работно време на тел.: + 91 9910999498. Сигнали и молби за съдействие при бедствени ситуации на български граждани се приемат денонощно и на телефонните линии на Дирекция „Ситуационен център“: +359 2 948 24 04; +359 2 971 38 56 или имейл: crisis@mfa.bg. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.04.21", "title": " МВнР: Има българи в един от хотелите, засегнати от бомбените атаки в Шри Ланка"}
{"url": "https://trud.bg/%d0%b4%d0%b5%d0%bb%d0%be%d1%82%d0%be-%d0%b7%d0%b0-%d0%ba%d0%b0%d1%82%d0%b0%d1%81%d1%82%d1%80%d0%be%d1%84%d0%b0-%d0%bf%d1%80%d0%b8-%d0%ba%d0%be%d1%8f%d1%82%d0%be-%d0%b7%d0%b0%d0%b3%d0%b8%d0%bd%d0%b0/", "text": "Делото за тежката катастрофа на автомагистрала „Тракия“, при която загинаха двама възрастни и едно дете, влиза в Окръжния съд в Сливен. На подсъдимата скамейка ще бъде изправен 55-годишен шофьор от Варна по обвинение за това, че като нарушила правилата за движение по непредпазливост причинил смъртта на 33-годишния Здравко С. от Стара Загора, 22-годишната Елена А. от ямболското с.Ботево и 2-годишната й дъщеря Ейми, съобщиха от обвинението. Пътното произшествие стана около 2 часа на 12 април, на 267 км от магистралата. Жертвите са пътували в лек автомобил „Рено“, зад волана е седуял Здравко. По неизвестни засега причини, вероятно заради възникнал проблем с детето, се наложило да спрат в аварийната лента, успоредно на платната за движение, с включени фарове и аварийни светлини. Майката и детето в скута й са били вляво на задната седалка.  В това време в този участък на магистралата се е придвижвал лек автомобил „Пежо“, управляван от 55-годишния мъж. Движил се е със скорост от около 155 км в час. На прав участък от пътя настъпила промяна в направлението на движение. Автомобилът плавно напуснал платното в посока аварийната лента. Настъпил силен удар, автомобилът ударил задната част на спрялата кола. Сблъсъкът е бил смъртоносен за пътниците в „Рено“-то, които издъхнали на място. Водачът не „Пежо“-то е бил откаран в болница, където първоначално е бил контактен, но по-късно е изпаднал в тежко състояние, опасно за живота му. От прокуратурата съобщиха, че управляваният от него автомобил е променил направлението на движението си, защото е възможно шофьорът да е заспал на волана. Първото заседание по делото е насрочено за утре, 22 април. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.04.21", "title": " Делото за катастрофа, при която загинаха двама възрастни и дете, влиза в съда"}
{"url": "https://trud.bg/%d0%b5%d0%ba%d0%b0%d1%82%d0%b5%d1%80%d0%b8%d0%bd%d0%b0-%d0%b7%d0%b0%d1%85%d0%b0%d1%80%d0%b8%d0%b5%d0%b2%d0%b0-%d0%b8%d0%b7%d0%bf%d1%80%d0%b0%d1%82%d0%b8-%d1%81%d1%8a%d0%b1%d0%be%d0%bb%d0%b5%d0%b7/", "text": "Вицепремиерът и министър на външните работи Екатерина Захариева изпрати съболезнователна телеграма до Тилак Марапана, министър на външните работи на Шри Ланка, и осъди насилието във връзка с терористичните атаки в страната, довели до множество жертви и ранени. Това съобщиха от пресцентъра на МВнР. „Моля да предадете най-искрените ни съболезнования към семействата на жертвите и пожеланията ни за бързо възстановяване на всички ранени. Скърбим заедно с шриланкийския народ “, посочва Захариева. Вицепремиерът допълни, че България осъжда по най-категоричен начин тероризма във всичките му форми и вярва, че отговорните за тези атентати ще бъдат изправени пред правосъдието. Към момента в посолсвото ни в Делхи няма данни за пострадали български граждани. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.04.21", "title": " Екатерина Захариева изпрати съболезнователна телеграма до своя колега от Шри Ланка Тилак Марапана"}
{"url": "https://trud.bg/%d0%bd%d0%b0%d0%b3%d1%80%d0%b0%d0%b4%d0%b8%d1%85%d0%b0-%d0%bf%d0%be%d0%b1%d0%b5%d0%b4%d0%b8%d1%82%d0%b5%d0%bb%d0%b8-%d0%b2-%d1%82%d0%b0%d0%b7%d0%b3%d0%be%d0%b4%d0%b8%d1%88%d0%bd%d0%be%d1%82%d0%be/", "text": "С официално награждаване бе закрит XXI Национален ученически празник „За хляба наш…“, съобщиха от общината. Отличията бяха връчени на младите творци, които и тази година показаха много умения, талант,знания и любов към българските традиции. Грамота и плакет за активно участие с най-много творби в конкурса „Рецептите на Баба“ бяха връчени на Гимназия по туризъм и лека промишленост „Гоце Делчев“- Благоевград. Награди бяха връчени и в конкурс „Приложно изкуство“ за ученици I-IV и V-VII клас, както и в конкурс „Макети“ за ученици в I-VII клас и VIII – XІІ клас. На сцената се качиха още и победителите в конкурсите „Млад дизайнер”: „Обреди”; „Драматизации”; „Рисунка“, I-IV клас; „Рисунка“, V-VII и конкурс „Есе” на тема: „Сред житата на моята родина“ и „Разказ” на тема „От зрънцето до хляба“ за ученици I-IV клас, V – VІІ клас. Конкурсът „Научна разработка” /проект/ – за ученици от VІІІ до ХІІ клас в се проведе в две направления – професионални и профилирани училища и средни училища и извънучилищни институции /ЦПЛР, читалища, школи и други/, които също получиха награди за отлично представените дейности. В различните категории участниците бяха оценени от компетентно жури от специалисти в областта на науката и изкуството. Програмата и през двата дни бе богата, разнообразна и интересна.  XXI Национален ученически празник „За хляба наш…“ се организира със съдействието на Община Благоевград, Министерство на образованието и науката, Национален дворец на децата, РУО-Благоевград и Център за личностно и творческо развитие на децата на Благоевград. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.04.21", "title": " Наградиха победители в тазгодишното издание на Националния ученически празник „За хляба наш…“"}
{"url": "https://trud.bg/%d0%bf%d1%80%d0%b5%d0%b7%d0%b8%d0%b4%d0%b5%d0%bd%d1%82%d1%8a%d1%82-%d1%80%d0%b0%d0%b4%d0%b5%d0%b2-%d0%bf%d0%be%d0%b7%d0%b4%d1%80%d0%b0%d0%b2%d1%8f%d0%b2%d0%b0-%d1%85%d1%80%d0%b8%d1%81%d1%82%d0%b8/", "text": "Президентът Румен Радев поздравява християнската общност в България по повод днешните светли празници. Това съобщиха от прессекретариата на държавния глава. Българската православната общност чества влизането на Иисус Христос в Йерусалим. Своя имен ден отбелязват и стотиците хиляди българи, чиито имена са свързани с Цветница. Днешният ден е празничен и за представителите на католическата, арменската и протестантската общност, които отбелязват Възкресение Христово. Великден е най-светлият празник за християнския свят, който свързваме с възкръсналата надежда за човечеството и с въздигането на вярата. Държавният глава отправя към християнската общност в България своите поздравления и пожелания за здраве и благополучни дни за техните семейства и близки. Президентът Румен Радев изразява увереност, че всички сме свързани от общото желание за мирен и достоен живот, изпълнен с хармония, вяра в доброто и сила за истината. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.04.21", "title": " Президентът Радев поздравява християнската общност в България по повод днешните светли празници"}
{"url": "https://trud.bg/%d0%b3%d0%be%d0%bb%d0%b5%d0%bc%d0%b8%d1%8f%d1%82-%d0%b3%d0%b5%d1%80%d0%bc%d0%b0%d0%bd%d1%81%d0%ba%d0%b8-%d0%bd%d0%b0%d0%bf%d0%b0%d0%b4%d0%b0%d1%82%d0%b5%d0%bb-%d0%ba%d0%b5%d0%b2%d0%b8%d0%bd-%d0%ba/", "text": "Кевин Курани е странна птица, превърнала се в един от най-големите модерни нападатели на Германия. Родителите му са от Унгария и Панама, роден е в Рио де Жанейро. Но стана звезда в „Щутгарт“. Като дете е можел да избира да играе за националните отбори на Бразилия, Панама и Унгария, но предпочете Бундестима. С него стана европейски вицешампион през 2008 година. Без никакви проблеми говори немски, английски, испански, португалски, унгарски и дори руски. Сега е сред най-високо котираните коментатори в Германия.  Кевин Курани даде ексклузивно интервю за „Труд“. – Здравейте, хер Курани! Защо избрахте да играете за световния отбор вместо за Германия на световното снежно първенство в Ароза?  – Защото бившият национален вратар на Германия Лутц Пфаненщил е селекционерът на световния тим и ме покани. Помоли ме и нямаше как да му откажа. – Може ли да се каже, че вие представяте също така Бразилия, Унгария и дори Панама на турнира?  – Точно казано. Абсолютно. Мога да представям много страни. Аз съм мултикултурна личност. Затова много добре ми пасва да играя в световния отбор. – Към коя от тези страни имате най-голяма симпатия?  – Трудно ми е да отговоря. Към Панама, Бразилия и Германия имам еднаква симпатия, защото съм израснал там. Преживял съм безброй хубави моменти. Обичам и трите държави. – Унгария не е ли сред тях?  – Е, и Унгария, но по-малко. Заради дядо ми. – Как избрахте преди да играете за Германия?  – Защото там започна професионалната ми кариера като футболист. Баща ми вече имаше германско гражданство и за мен беше чест да представям бундестима. Това е един от най-големите отбори в света. – Започнал сте кариерата си в отбора „Серано“.  – Точно така. – От кого се научихте на футбол.  – Различни хора са повлияли на живота и кариерата ми. Когато бях млад, в Бразилия работеше един чудесен треньор на юноши. Той много ме научи. – През 1993 година сте играл в панамския „Лас Промесас“. Какъв опит получихте в тази не толкова футболна страна?  – Научих се какво е да се играе футбол на лоши терени. Понякога не ми се излизаше на терена. Но всичко това калява футболиста. А и не само – калих се като човек. – Какъв беше животът ви като дете в Бразилия? Роден сте в Рио де Жанейро.  – Много беше хубав. По цял ден играех футбол на улицата. Създадох приятелства, които пазя и до днес. Идолът ми беше Ромарио. А съм луд фен на „Фламенго“. – Кой език най-често използвате?  – Трудно ми е да отговоря. У дома говорим на немски. С брат ми се разбираме на португалски. С майка ми си приказваме на испански. Винаги различно и дори се обърквам понякога. – Как се стигнахте до „Щутгарт“, където започна кариерата ви?  – Баща ми е родом от Щутгарт. Успя да ме уреди да отида на проби. Харесаха ме и останах. – Когато вие бяхте новобранец в „Щутгарт“, Красимир Балъков беше голямата звезда на отбора. Какво беше неговото влияние върху отбора?  – Красимир е един от най-добрите футболисти, с които съм имал честта да играя заедно. У него имаше толкова много качества. Беше уникален лидер. Бала е футболистът, който успя да вдигне сам нивото на „Щутгарт“. Ние, младите, го гледахме в очите и в краката. Опитвахме да правим нещата, които за него бяха рутина на терена. – Какво най-много научихте от него?  – Много. Но най-вече езика на тялото. Научих се да бъда лидер, да водя отбора към победата. Красимир обединяваше всичко и затова „Щутгарт“ винаги ще го почита. – Колко гола сте вкарал след негови асистенции?  – Много са. Не мога да ги изброя. Веднага в главата минават мои попадения след неговите подавания. Благодарение на Бала станах голям футболист. Имах късмета като малък да бъда край него. – В последния му сезон „Щутгарт“ се класира за първи път в Шампионската лига, а вие станахте голмайстор на Бундеслигата. Какъв беше този сезон?  – И до днес го наричат сезона на „лудите млади“. Бяхме край опитните Балъков и Звонимир Солдо. Заедно станахме отбор, който беше конкурентоспособен на най-добрите в европейския футбол. – Феновете на „Щутгарт“ избраха Балъков за най-добрия за всички времена в една класация. Мислите ли, че това е коректно?  – Ако не е на първо място, то със сигурност е сред тримата най-добри. Балъков промени не само „Щутгарт“, той допринесе много за световния футбол. Мнозина са се учили от неговите умения. В такива анкети винаги е трудно да се каже кой е на първо място. Но Бала няма как да излезе от Топ 3 на „Щутгарт“. – Тимо Хилдебранд, Александър Хлеб, вие – ето ги „лудите млади“ на „Щутгарт“. Играехте много романтичен футбол. Защо не се задържахте заедно по-дълго?  – Да, би било много хубаво, но във футбола се случва така. Всеки иска да опита ново предизвикателство. Иска да види нови възможности. Затова и рядко един човек остава дълго време на едно място. – Вие избрахте „Шалке“. Защо?  – „Шалке“ винаги е бил един от най-големите отбори на Германия. Исках да направя стъпка, да дишам нов въздух. Според мен взех правилно решение. – Трудно ли беше да играете за „Шалке“ срещу „Щутгарт“?  – Със сигурност не беше лесно. Много е специално да се завръщам в Щутгарт, при първия ми професионален отбор. Но нямаше вариант – играех с всички сили. – С “Шалке“ бяхте често и в Шампионската лига. Кой е най-паметният ви мач?  – Имаше много запомнящи се мачове. Най-паметни за мен остават двата осминафинала срещу „Порто“ през 2008 година. Отстранихме португалците с дузпи и се изправихме срещу „Барселона“. За съжаление там отпаднахме. – Вкарвал ли сте много голове на Мануел Нойер, който тогава беше в „Шалке“?  – О, разбира се. Беше млад по това време, но личеше какъв вратар ще стане. – Сега и „Щутгарт“, и „Шалке“ са в незавидна позиция. „Хамбургер“ дори изпадна преди година. Какво се случва с традиционните клубове в Германия?  – Имат твърде много дългове. Новите клубове като „Лайпциг“ и „Хофенхайм“ са структурирани по съвсем различен начин. Работят много модерно и опитват да развиват футбола, да го правят по-добър. Склонни са повече да налагат младите таланти отколкото традиционните клубове. Затова е време да се започне да се работи из основи и при динозаврите. И да не се трупат толкова много дългове. – По ваше време доминацията на „Байерн“ не беше чак толкова осезаема. Превърна ли се тя в проблем за Бундеслигата?  – Не мисля. „Байерн“ винаги е бил пред останалите в Германия. Понякога не са убедителни шампиони, както през този сезон битката ще е до последно. Но „Байерн“ си е „Байерн“ – рекордьорът по титли в Германия. Няма да се промени никога. – Има ли друг германски клуб, който би могъл да спечели европейска купа с изключение на „Байерн“?  – „Борусия“ (Дортмунд) има много силен отбор. Там развиват отлично младите таланти. Със сигурност Германия може да покаже и друго силно лице извън „Байерн“. – В кариерата си сте играл основно в три отбора – „Щутгарт“, „Шалке“ и „Динамо“ (Москва). Как решихте да отидете точно в Русия?  – Дойде време, когато спряха да ме викат в националния отбор. Тогава реших, че е дошло време да направя нещо ново в кариерата си. Москва беше опцията, която се появи на хоризонта. Там се чувствах прекрасно. Всичко ми се получи по най-добрия начин. – Голяма ли е разликата между германския и руския футбол?  – Две напълно различни страни на играта. Футболът в Германия е организиран по съвсем различен начин. Конкурентен е на най-високо ниво. Бундеслигата е много силна в лицето на всички свои членове. В Русия винаги има само 3-4 отбора, които биха се справили добре и в европейските турнири. Останалите изостават с много. – Уважението в Русия към вас беше голямо. Избраха ви и за капитан на „Динамо“. Как го приехте?  – Направиха ми и бях много горд. Цялото ми време в „Динамо“ беше прекрасно. Намерих много добри приятели. С всеки се разбирах отлично. „Динамо“ ми даде пет чудесни и успешни години. – Можете ли вече да говорите и руски?  – Малко мога. – Руските хулигани са много известни по света. Имал ли сте проблеми с тях?  – Аз лично никога. Но веднъж моят отбор имаше проблем заради тъмнокожи футболисти, които бяха освирквани. Беше единичен случай. – Расизмът все още е проблем в Русия.  – За съжаление – да. Но не само в Русия, а и в много други държави. – Страхувал ли сте се да играете на места като Махачкала или Грозни?  – Беше нещо странно. Виждах по улицата много хора с автоматични пушки. Но чак много да съм се страхувал… Не мога да кажа това. – Срещал ли сте се с руски олигарси?  – Да. Запознах се с няколко от тях. Никога не съм им гостувал. Запознавали са ме, говорили сме няколко пъти. – Кой е най-паметният мач от кариерата ви в Русия?  – Трудно ми е да отговоря. Но нека да отделя един. Беше срещу „Том“ в Томск. Навън беше минус 20 градуса. Не знам как издържах. Беше ужасен студ. Помня, че завършихме 0:0. – Вярно ли е, че много германски клубове не инвестират толкова много пари, колкото повечето от руските?  – И германските дават. „Байерн“, „Борусия“ (Дортмунд), „Шалке“ са готови на огромни инвестиции. Но руските също могат да си позволят мащабни инвестиции. – ЦСКА (Москва) и „Зенит“ спечелиха Купата на УЕФА през този век. Но повече от десетилетие вече руски тим не може да стигне и до финала. Защо?  – Защото отборите от Западна Европа се подобриха твърде много. Английските клубове инвестираха страшно много пари. Конкуренцията стана по-голяма от преди десет години. Според мен това е основната причина. – Добро световно първенство ли направи Русия?  – За мен това е най-добре организираното първенство, което съм виждал. Всичко около мондиала беше просто перфектно. Тип-топ! Перфектно! – Защо Германия се провали?  – Мисля, че отборът беше поизхабен от успехите. Много неща не се получиха на това световно. – Само четири години по-рано Германия победи Бразилия със 7:1 и стана световен шампион. Какво толкова се промени? Къде сбърка Германия?  – В отбора липсваше огънят. Имаше нужда от промени. Много футболисти играха под възможностите си. – Имате 52 мача и 19 гола за Бундестима. Защо играхте толкова кратко?  – Твърде млад се отказах от отбора. Или по-скоро твърде млад не ми позволиха повече да играя. – На финала на Евро 2008 срещу Испания бяхте на пейката. Можеше ли Германия да стане шампион?  – По това време Испания имаше може би най-добрия си отбор. Много красиво играеха. И въпреки това финалът беше много оспорван. Победиха ни с 1:0. Можехме обаче и ние да спечелим. Но така е във футбола. – Няколко месеца след този мач се скарахте със селекционера Йоаким Льов. Какво се случи?  – Всичко тръгна от това, че не ме постави в групата за една контрола, която се игра на стадиона на „Борусия“ (Дортмунд). Като футболист на „Шалке“ не исках да стоя на трибуните на този стадион. – Не можахте ли да го разясните на Льов?  – Вероятно направих грешка. Но го реших по време на мача. – Мислите ли, че Льов заслужаваше още един шанс след провала на световното в Русия?  – Защо не? Той заслужи това доверие със спечелената световна титла в Бразилия. Доказал е, че може да прави шампионски отбор. – Играл сте с Красимир Балъков, но вероятно познавате и други български футболисти. Какви спомени имате от нашия футбол?  – О, много спомени имам. В „Динамо“ играх с един българин. Беше десен бек. Не мога да си спомня името му. – Станислав Манолев.  – Да, точно. Беше добър футболист. България е известна със своите таланти. – Срещал ли сте с български отбори?  – Мисля, че да, но не мога да се сетя за конкретно име. Много време мина. Случваше се по време на тренировъчни лагери. Няколко пъти съм играл и срещу отбори на Балъков. – Съперник ви е бил Димитър Бербатов. Вие сте централен нападател, той също. Как бихте го оценили?  – Бербатов беше един от най-класните голмайстори в Бундеслигата. В Англия стана шампион с „Манчестър Юнайтед“. Футболист с впечатляващи и рядко срещани качества.", "date": "2019.04.21", "title": " Големият германски нападател Кевин Курани ексклузивно пред „Труд“:  Мнозина са се учили от Балъков"}
{"url": "https://trud.bg/%d1%84%d0%ba-%d0%bb%d0%b8%d1%82%d0%b5%d0%ba%d1%81-%d0%bb%d0%be%d0%b2%d0%b5%d1%87-%d0%b8-%d1%84%d0%ba-%d0%b4%d1%83%d0%bd%d0%b0%d0%b2-%d1%80%d1%83%d1%81%d0%b5/", "text": "Днес на градския стадион в Плевен се изиграха първите мачове от зоналната фаза на „Данониада” 2019. Фаворити и победители в двете групи бяха ФК „Литекс” (Ловеч) и ФК „Дунав” (Русе), които ще представят зоната на финалите на турнира в София. Футболистът на ФК “Дунав” Анатоли Николов взе индивидуалната награда за Най-добър вратар. Във ФК „Литекс” пък се откроиха Най-техничен състезател – Максимилиан Симеонов и Голмайсторът на турнира – Данаил Генков с вкарани 6 гола. Най-добър защитник стана Лъчезар Любомиров от ФК „Единство” (Долни Дъбник), а наградата за Честна игра взе отборът на ФК „Спартак” 1 (Плевен). В надпреварата се включиха отбори от Плевен, Левски, Белене, Ловеч, Велико Търново, Русе и цяла Сверозападна България. Следващите мачове от „Данониада” 2019 ще се играят в Пловдив на 11.05.2019 г. Заявки за участие в „Данониада” се приемат до един ден преди мачовете в съответната зона на интернет адреса на турнира www.danoniada.bg За трета поредна година се проведе играта “Събирай разделно”, част от съвместна инициатива на “Данон – Сердика” АД и “ЕКОПАК България” (АД). С помощта на спортно предизвикателство тя разяснява на малките футболисти ползите от разделното събиране на отпадъци и им помага да разширят и затвърдят познанията си за опазване на природата. Победителят във финалната фаза на „Данониада” 2019 ще се състезава във футболния турнир за международната купа “DANONE NATIONS CUP“, която тази година ще се проведе в Барселона (Испания) – “родното място” на компанията DANONE. По едно и също време ще бъдат организирани две паралелни надпревари – за отборите победители от 2018 и от 2019 година.", "date": "2019.04.21", "title": " ФК „Литекс” (Ловеч) и Фк „Дунав” (Русе) продължават към финалите на „Данониада” 2019"}
{"url": "https://trud.bg/%d1%80%d0%be%d0%bd%d0%b0%d0%bb%d0%b4%d0%be-%d1%81%d1%87%d1%83%d0%bf%d0%b8-%d0%bd%d0%be%d0%b2-%d1%80%d0%b5%d0%ba%d0%be%d1%80%d0%b4/", "text": "„Ювентус“ спечели за осма поредна година шампионата в Италия, а по този начин звездата на тима Кристиано Роналдо записа нов рекорд. Той стана първият футболист в историята с титли от английския, испанския и италианския елит. Това е втори трофей за португалеца с с „Ювентус“, след като вече вдигна Суперкупата на Италия. Освен Скудетото Роналдо има 3 титли от Висшата лига с „Манчестър Юнайтед“, както и две с „Реал“ в Ла Лига. Постижение записа и треньорът на гранда от Торино Масимилиано Алегри. Той вече е вторият най-успешен наставник в Италия, след като има 6 титли – пет с „Ювентус“ и една с „Милан“. Пред него е само Джовани Трапатони. Той е ставал шампион на Италия като треньор седем пъти.", "date": "2019.04.21", "title": " Роналдо счупи нов рекорд"}
{"url": "https://trud.bg/%d1%84%d0%b8%d0%b4%d0%b0%d0%bd%d0%ba%d0%b0-%d0%be%d1%82-%d0%bd%d0%b0%d0%b9-%d1%81%d1%82%d0%b0%d1%80%d0%be%d1%82%d0%be-%d0%b1%d1%8a%d0%bb%d0%b3%d0%b0%d1%80%d1%81%d0%ba%d0%be-%d0%b4%d1%8a%d1%80%d0%b2/", "text": "Фиданка от най-старото дърво в България – Гранитския дъб, бе засадена навръх Цветница в двора на средновековния храм „Св. Иван Рилски“, намиращ се в подножието на крепостите Царевец и Трапезица. Символичният акт е част от инициативата „Светият път“, свързана с 550-годишнината от пренасянето на мощите на св. Иван Рилски от Търново до Рилския манастир и предвиждаща организирането на национално поклонническо пътуване. Фиданката бе засадена от историците проф. Пламен Павлов, Евгени Коев, които са част от Инициативния комитет за похода „Светият път“ и от директора на Регионалния исторически музей Иван Църов. „С този символичен акт нека си спомним за хармонията между православната ни вяра, българската национална идея и красивата ни природа. Св. Иван Рилски е свързан по особен начин с дъба. Това дърво съчетава по един особен начин нашата вяра, любовта към ближния и към природата, или казано накратко – любовта към България“, обясни проф. Пламен Павлов. Евгени Коев припомни, че именно в храма „Св. Иван Рилски“ до последно са били мощите на големия наш небесен покровител, преди да бъдат отнесени към Рилския манастир. Иван Църов пое ангажимент Регионалният исторически музей да се грижи за фиданката. „Категорично подкрепяме всяко едно богоугодно дело. След 1393 година, когато Търново пада, съхраняваните около 70 мощи на светци са пренесени именно тук – в храма „Св. Иван Рислки“, каза Иван Църов. Той припомни, че средновековната църква е част от общ манастирски комплекс заедно със съседния храм „Св. св. Петър и Павел“. Фиданката е дарение от Народно читалище „Христо Ботев“, Кметство – с. Гранит и Сдружение „Магна Силва Булгарика“ на Инициативния комитет за националния поклоннически поход „Светият път“. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.04.21", "title": " Фиданка от най-старото българско дърво бе засадена в подножието на Царевец\t"}
{"url": "https://trud.bg/%d0%bf%d1%80%d0%b5%d0%b7%d0%b8%d0%b4%d0%b5%d0%bd%d1%82%d1%8a%d1%82-%d1%80%d0%b0%d0%b4%d0%b5%d0%b2-%d0%b8%d0%b7%d1%80%d0%b0%d0%b7%d0%b8-%d1%81%d1%8a%d0%b1%d0%be%d0%bb%d0%b5%d0%b7%d0%bd%d0%be%d0%b2-8/", "text": "Държавният глава Румен Радев изрази съболезнования на президента Майтрипала Сирисена по повод загиналите и ранени много граждани при днешните атентати в Демократична социалистическа република Шри Ланка. Това съобщиха от прессекретариата на държавния глава. „Няма кауза, която да оправдава смъртта на хора, мирно честващи един светъл празник на възраждането и добродетелта“, е позицията на президента Радев. Държавният глава определя нападенията срещу религиозни храмове и невинни граждани, при които бяха убити и ранени стотици души, като особено отвратителен и варварски акт. Румен Радев изразява от името на българския народ и от свое име най-дълбоки съболезнования на семействата на загиналите граждани на Шри Ланка и отправя пожелание за бързо и успешно възстановяване на пострадалите при нападенията. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.04.21", "title": " Президентът Радев изрази съболезнования на президента на Шри Ланка"}
{"url": "https://trud.bg/%d1%82%d0%b8%d0%bc%d1%8a%d1%82-%d0%bd%d0%b0-%d0%ba%d0%be%d1%81%d1%82%d0%be%d0%b2-%d1%81-%d0%bf%d0%be%d0%b1%d0%b5%d0%b4%d0%b0-%d0%b2-%d0%ba%d0%b0%d0%b7%d0%b0%d1%85%d1%81%d1%82%d0%b0%d0%bd/", "text": "Победа, равенство и загуба постигнаха българските треньори с отборите им в Казахстан. Най-щастлив бе Николай Костов, който изведе „Шахтьор“ (Карганда) до успех с 2:1 като гост на „Тараз“. Воденият от Стойчо Младенов „Кайсар“ завърши 0:0 в домакинството си на „Ордабаси“. „Иртиш“ на Димитър Димитров пък записа поражение с 0:1 у дома от последния „Актобе“. След този кръг трите „български“ отбора са залепени един зад друг във временното класиране. Най-напред е „Кайсар“, който заема 6-ото място с 8 точки, „Шахтьор“ е седми с пункт по-малко. Следва „Иртиш“. Тимът на Херо е осми с 6 точки. Лидер е „Астана“ с 19 пункта.", "date": "2019.04.21", "title": " Тимът на Костов с победа в Казахстан"}
{"url": "https://trud.bg/%d0%b4%d0%b5-%d0%b1%d1%80%d0%be%d0%b9%d0%bd%d0%b5-%d0%bc%d0%be%d0%b6%d0%b5-%d0%b4%d0%b0-%d0%bf%d1%80%d0%be%d0%bf%d1%83%d1%81%d0%bd%d0%b5-%d0%b4%d0%b5%d1%80%d0%b1%d0%b8%d1%82%d0%be/", "text": "Кевин де Бройне от „Манчестър Сити“ почти сигурно пропуска градското дерби с „Юнайтед“ в сряда. Белгийският национал получи разтежение при победата над „Тотнъм“ с 1:0. Халфът бе сменен принудително в 38-ата минута от Фернандиньо. “Проблемът на Кевин е мускулен – каза Хосеп Гуардиола, треньор на „Сити“. – Все още не се знае колко ще отсъства. Може би за мача в сряда няма да разчитаме на него, чакаме потвърждение от лекарите. Ние имаме 86 точки, което е отстъпление на фона на 100-те спечелени миналата година. Все пак можем да завършим сезона с требъл“. Снимка: Twitter", "date": "2019.04.21", "title": " Де Бройне може да пропусне дербито"}
{"url": "https://trud.bg/%d0%bc%d0%b2%d0%bd%d1%80-%d0%bd%d1%8f%d0%bc%d0%b0-%d0%b4%d0%b0%d0%bd%d0%bd%d0%b8-%d0%b7%d0%b0-%d0%bf%d0%be%d1%81%d1%82%d1%80%d0%b0%d0%b4%d0%b0%d0%bb%d0%b8-%d0%b1%d1%8a%d0%bb%d0%b3%d0%b0%d1%80%d0%b8-17/", "text": "По информация на посолството ни в Индия към 11 ч няма данни за пострадали български граждани при терористичните атаки в три църкви и три хотела в Шри Ланка, съобщи Външно министерство. При необходимост от съдействие българските граждани могат да се свържат с посолството в Индия на дежурен телефон : +919910999498. Сигнали и молби за съдействие при бедствени ситуации на български граждани се приемат денонощно и на телефонните линии на Дирекция „Ситуационен център“: +359 2 948 24 04 или имейл: crisis@mfa.bg. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.04.21", "title": " МВнР: Няма данни за пострадали българи при терористичните атаки в Шри Ланка"}
{"url": "https://trud.bg/%d0%be%d0%b1%d1%89%d0%b8%d0%bd%d0%b0-%d0%bf%d0%b0%d0%b2%d0%bb%d0%b8%d0%ba%d0%b5%d0%bd%d0%b8-%d1%84%d0%b8%d0%bd%d0%b0%d0%bd%d1%81%d0%b8%d1%80%d0%b0-%d0%bd%d0%b0%d0%b3%d1%80%d0%b0%d0%b4%d0%b0%d1%82/", "text": "Община Павликени финансира наградата „Никола Гюзелев“ в полза на четирима млади таланти. Общинският съвет в града даде съгласието си за учредяване на награден фонд в полза на Фондация „Никола Гюзелев“, която присъжда приза веднъж на две години. Наградата „Никола Гюзелев“ е международна и е предназначена да означи високи постижения в оперно изпълнителското и изобразителното изкуство. Тя е учредена през 2016 година по повод 80 години от рождението и 55 години на сценична дейност на Маестро Никола Гюзелев. Отличието има за цел да приобщи повече млади хора и техните интереси в творческите процеси на изкуството и културата и за още по-значимо укрепване на положителния облик на България в Европа и света. Председателят на Фондация „Никола Гюзелев“ Анна Мария Гюзелева покани Община Павликени да вземе участие в начинанието за почитане името и делото на почетния гражданин на Павликени Никола Гюзелев като учреди награден фонд. Следващото събитие по връчването на наградата ще бъде на 23 юни в зала „България“ по време на юбилеен концерт в памет на 5-годишнината от смъртта на Маестро Никола Гюзелев.", "date": "2019.04.21", "title": " Община Павликени финансира наградата „Никола Гюзелев“"}
{"url": "https://trud.bg/%d1%81%d0%b2%d0%b5%d1%82%d0%be%d0%b2%d0%bd%d0%b8-%d0%bb%d0%b8%d0%b4%d0%b5%d1%80%d0%b8-%d0%be%d1%81%d1%8a%d0%b4%d0%b8%d1%85%d0%b0-%d0%b0%d1%82%d0%b0%d0%ba%d0%b8%d1%82%d0%b5-%d0%b2-%d1%88%d1%80%d0%b8/", "text": "Световни лидери остро осъдиха   в Шри Ланка по Великден, съобщава  . „Подобни актове на насилие срещу църкви и хотели в Шри Ланка е нещо наистина ужасяващо. Искам да изкажа най-дълбоките си съболезнования на близките на жертвите и на пострадалите в този трагичен момент“, написа британският премиер Тереза Мей в Туитър. „Трябва да се обединим и да направим всичко възможно никой никъде по света да не се страхува да упражнява религията си“, категорична е тя.   „Ужасни са новините от Шри Ланка – кървави атаки срещу хотели и църкви на Великден“, написа в социалните мрежи холандският премиер Марк Рюте след първите съобщения за атаките. „Моите мисли са с всички жертви и техните семейства“, допълва той. Премиерът на Австралия Скот Морисон в изявление посочи, че „мислите му са със загиналите и пострадалите при тези ужасяващи терористични атаки“. Само месец след тежката терористична атака в собствената си страна премиерът на Нова Зеландия Джасинда Ардърн описа бомбените взривове в Шри Ланка като „опустошителни“. Германският канцлер Ангела Меркел заклейми „религиозната омраза и нетолерантност“ след атаките в Коломбо. „Силно осъждаме тези актове на омраза. Изказваме нашата солидарност с народа на Шри Ланка и нашите мисли са с тези, загубили близките си на Великден”, написа в Туитър френският президент Еманюел Макрон. Председателят на ЕК Жан-Клод Юнкер изрази „ужас и тъга“ от взривовете, а върховният представител на ЕС по въпросите на външната политика и сигурност Федерика Могерини посочи, че нападенията са белязали „един наистина тъжен ден не само за страна, но и за света“. Американският президент Доналд Тръмп също поднесе своите съболезнования за „ужасните терористични атаки в Шри Ланка“.   Пакистанският премиер Имран Хан също поднесе съболезнованията си на народа на Шри Ланка. „Силно осъждам ужасяващите терористични атаки в Шри Ланка на Великден, при които беше загубен невинен човешки живот и стотици бяха ранени“, написа той в Туитър. „Пакистан е напълно солидарен с вас в този тежък момент“, допълва Хан. Премиерът на Индия Нарендра Моди написа в социалните мрежи: „Няма място за подобно варварско деяние в нашия регион. Индия е солидарна с хората на Шри Ланка.“ Папа Франциск изрази своята дълбока тъга за атаките по време на традиционното си обръщение по повод Великден във Ватикана. „Искам да изразя своята дълбока привързаност към католическата общност в Шри Ланка, която беше нападната докато се молеше. Изказвам съболезнования на близките на всички жертви на това жестоко насилие“, обяви Светият отец. Католическата църква в Ерусалим посочи в изявление: „Молим се за душите на жертвите и за по-бързото оздравяване на пострадалите. Молим Бог да посочи пътя на терористите и те да се покаят за убийствата и заплахите“. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.04.21", "title": " Световни лидери осъдиха атаките в Шри Ланка"}
{"url": "https://trud.bg/%d0%bf%d0%b0%d1%80%d1%82%d0%b8%d1%8f%d1%82%d0%b0-%d0%bd%d0%b0-%d0%b5%d1%80%d0%b4%d0%be%d0%b3%d0%b0%d0%bd-%d1%81-%d0%bd%d0%be%d0%b2-%d0%be%d0%bf%d0%b8%d1%82-%d0%b7%d0%b0-%d0%be%d1%82%d0%bc%d1%8f%d0%bd/", "text": "Партията на справедливостта и развитието (ПСР), на турския президент Ердоган, представи нова петиция, включваща списък на „недопустими“ избиратели. По този начин ПСР иска да постигне отмяна на резултатите от изборите на 31 март и да осигури провеждането на ново гласуване за кмет в Истанбул, съобщава в. „Хюриет“. Заместник-председателят на партията Али Ихсан Явуз заяви, че в избирателните списъци са открити имената на 14 712 гласоподаватели, които са били уволнени от държавни постове с президентски указ. Явуз добави, че ПСР е внесла пред Върховния избирателен съвет петиция със списъка на избирателите като приложение към жалбата. В списъка присъстват имената на хиляди държавни служители, които са били уволнени заради предполагаеми връзки с терористични групировки по време на извънредното положение, въведено в страната след неуспешния опит за преврат от 15 юли 2016 г. Действията на ПСР идват само дни след като Върховния избирателен съвет официално обяви кандидата на опозицията Екрем Имамоглу за победител на изборите и нов кмет на Истанбул. Той победи в гласуването бившия премиер на Турция Бинали Йълдъръм.", "date": "2019.04.21", "title": " Партията на Ердоган с нов опит за отмяна на резултата от изборите в Истанбул"}
{"url": "https://trud.bg/%d1%82%d1%80%d0%b8%d0%bc%d0%b0-%d0%bf%d0%be%d0%bb%d0%b8%d1%86%d0%b5%d0%b9%d1%81%d0%ba%d0%b8-%d1%81%d0%bb%d1%83%d0%b6%d0%b8%d1%82%d0%b5%d0%bb%d0%b8-%d1%81%d0%b0-%d0%b7%d0%b0%d0%b3%d0%b8%d0%bd%d0%b0/", "text": "Осмият взрив в Шри Ланка е задействан от самоубийствен атентатор и в резултат от него са загинали трима полицейски служители, предава AFP,  като се позовава на информация от местните власти. Източник, пожелал анонимност, разкри, че нападателят е задействан взривно устройство при влизане на полицията в дома му северно предградие на столицата Коломбо. Експлозията е станала причина за рухване на втория етаж на сградата, в резултат на което са загинали полицейските служители. Това е последният, осми взрив, които разтърсиха столицата на Шри Ланка през последните часове. Според различни оценки жертвите на поредицата експлозии са между 160 и над 190 души, сред които най-малко 35 чужденци, включително от САЩ, Великобритания и Нидерландия. Информация за пострадали или загинали българи няма, потвърдиха от МВнР в София. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.04.21", "title": " Трима полицейски служители са загинали при последната експлозия в Шри Ланка"}
{"url": "https://trud.bg/%d0%b7%d0%b0-%d0%b4%d0%b2%d0%b0-%d0%b4%d0%bd%d0%b8-%d0%b7%d0%b0%d1%82%d0%b2%d0%b0%d1%80%d1%8f%d1%82-%d0%b2%d1%81%d0%b8%d1%87%d0%ba%d0%b8-%d1%83%d1%87%d0%b8%d0%bb%d0%b8%d1%89%d0%b0-%d0%b2-%d1%88%d1%80/", "text": "Всички училища в Шри Ланка ще бъдат затровени за два дни поради съображения за сигурност. Това съобщиха местните власти, цитирани от СиЕнЕн. Президентът на страната осъди нападенията. Той също е призовал хората да съдействат на властите. Междувременно беше съобщо за нова – седма експлозия, близо до столицата. Много хора се стекоха да даряват кръв за пострадалите при атаките. Как точно са причинени експлозиите засега не е ясно. За момента никой не е поел отговорност за актовете, но началникът на националната полиция Пуджутх Джаясундара е алармирал преди десетина дни службите си, че ислямистко движение на име „Нешънъл Таухид джамаат“ (National Thowheed Jama’ath, NTJ) планира „самоубийствени атентати срещу важни църкви и Висшата индийска комисия“. НТД стана известна миналата година с оскверняването на будитстки статуи – будизмът е преобладаващата религия в Шри Ланка. В страната с население от 21 милиона души живеят около 1,2 милиона католици. Будистите представляват около 70 процента от населението, 12 процента са хиндуисти, мюсюлманите са 10 процента, а 7 на сто са християни. Последната информация е за 138 загинали и 560 ранени. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.04.21", "title": " За два дни затварят всички училища в Шри Ланка"}
{"url": "https://trud.bg/%d0%ba%d1%80%d0%b0%d0%bb%d1%8f%d1%82-%d0%bd%d0%b0-%d1%86%d0%b8%d0%b3%d0%b0%d0%bd%d1%81%d0%ba%d0%b0%d1%82%d0%b0-%d1%86%d0%b8%d0%b3%d1%83%d0%bb%d0%ba%d0%b0-%d0%b8%d0%b4%d0%b2%d0%b0-%d0%b2-%d0%b1%d1%8a/", "text": "Потомък е на най-известната музикална фамилия Бихари Цигуларят с най-бързите пръсти, един от кумирите на младото поколение струнни музиканти за пръв път ще свири в България. Легендарният Роби Лакатош идва у нас по покана на Европейския музикален фестивал Варна. На 22 април цигулката му ще взриви с  класика, джаз и чардаша  зала 1 на Фестивалния комплекс. Наричат го често Цигулар на дявола, но той предпочита да казва, че музиката всъщност му е от Бога. Историческата цигулка, на която свири, е изключително рядка – работа на един от последните майстори от Венецианската лютиерска школа Анселмо Белосио. Изработена е през 18. век и впечатлява не само с изтъчнения си звук, но и с благородния блясък на кехлибарения си венециански лак. Дни преди концерта Роби Лакатош каза пред медиите, че за Варна си приготвя един от любимите смокинги-като за първи концерт в България.Той припомни, че някога неговият  прадядо отпреди 7 поколения е създал нов стил в интерпретацията на циганската музика и е бил популярен като Паганини на своето време. Роби Лакатош получава едва на 2 години своята цигулка, началните уроци взема от баща си, а на сцената излиза на 9. Потомък е на най-известната циганска музикална династия Бихари. Брамс заимства мотивите на няколко унгарски танца от прадядото на Лакатош-великия Янош Бихари, който е вдъхновявал Бетовен и Лист. Наскоро известните челисти от „Растрели“ се снимаха преди концерта си във Варна до плаката на Роби Лакатош, щастливи, че са в една фестивална програма с големия унгарец.", "date": "2019.04.21", "title": " Кралят на циганската цигулка идва в България\t"}
{"url": "https://trud.bg/%d1%86%d0%b8%d0%b2%d1%80%d0%b8%d0%bc-%d0%b7%d0%b0-%d0%bf%d0%b0%d1%80%d0%b8%d0%b6-%d0%b0-%d1%86%d1%8a%d1%80%d0%ba%d0%b2%d0%b8%d1%82%d0%b5-%d0%bd%d0%b8-%d1%81%d0%b8%d1%80%d0%be%d1%82%d0%bd%d0%b8/", "text": "Френското лицемерие тези дни прераства в дързост С повече от 30 години опит в модата и живота на висшето общество, Евгени ще отразява за вас горещите моменти от живота на богатите и известните. Лорд Минчев ще се изказва по злободневни теми, ще посочва модните личности на деня, ще бъде в началото и края на червения килим… Инерцията, с която казваме „поклон” за всеки отишъл си певец, композитор, спортист, се навива като снежна топка и става уродлива карикатура, докато оплачем де що има в интернет. Парижката Света Богородица, с кадри от горящия й силует засипаха онлайн пространството с мъченически постове, вероятно от хора, които се кръстят само на Коледа и Великден и внимават колко пъти да обиколят църквата и каква боя за яйца да купят. Тази църковност избива в случаи като парижкия и така натоварва истинската религиозност, че чак боли глава. Оплаквачите са все хора, които бъркат сърфистка с арфистка и хипотеза с хипотенуза, но гласът им е така креслив, че надвишава камбанния. Натрапва се мнението, че „нищо българско и родно” освен починал футболист или изоставено коте, не може да ни разчувства. Нито дори собствените ни рушащи се църкви и национални обекти на гордостта. Нито пък ни възмущава фактът, че повечето скъпи бутици в София са имоти на църквата. Което не е лошо, но само казвам. Дразни ме и прочутото френско лицемерие, което тези дни прераства в дързост. Както преди пожара се просеха пари за поддръжката и спасяването на Нотр Дам, така изведнъж френски милиардер предлага 100 милиона за възстановяването на катедралата. Къде седя уважаемият господин досега, не ни е дадено да знаем. Както и никой не разбира ластичната френска толерантност към различните раси, някои от които нанесоха огромни щети на държавата им. Аз ще си пусна прекрасният фрагмент от мюзикъла Парижката Света Богородица, в изпълнение на Бруно Пелетие- Времето на катедралите…   Д-р Мартин Денчев Въпреки, че на този кадър доминира сексапилната външост на Кали, обектът на похвалите ми е д-р Мартин Денчев. Топ стоматологът от Варна направи своя светски дебют съвсем скоро и заслужава специално внимание. Оригинален акцент в кадъра са босите крака и кореспонденцията им с папийонката най-горе. Това прави един естетически лиезон от ново време, за който се иска смелост и постоянство. И да, на Кали трябваше само още едно малко модно усилие, за да бъде в центъра на този коментар.         Ново Време за Петя и Пецов След дуетите си с Тони Димитрова, Мариана Попова, Кристина Димитрова, Цветелина, Румяна Коцева, Вили Станева, Джина Иванова, Благовест Зерлиев и други, Искрен записа и поредния си дует с Петя Буюклиева.  „Време” е евроденс парче, в което се съчетават мощният и висок тембър на Петя, с нежния латино баритон на Искрен – едно приятно радиофонично парче с летен привкус. Песента е дело на авторите Доно Цветков (музика), Стефан Стефанов (текст), Петър Песев (аранжимент) . Само преди дни Искрен взе наградата за Вечни хитове по време на гала- церемонията Певец на годината.   Николай Панайотов показа  платна в София Световноизвестният художник Николай Панайотов показа платна и рисунки в престижна столична галерия. Пристигнал от Париж в деня на пожара в Нотр Дам, живописецът развълнувано откри вернисажа с пламенни думи, свързани със случая. Сред гостите бе забелязана Камелия Тодорова, парижкия бонвиван Христо Куртев, придружен от възрастна дама, интелектуалци и бизнесмени изпълваха живописното пространство, сред което изпъкваха оживелите емоции на Панайотов.", "date": "2019.04.21", "title": " Циврим за Париж, а църквите ни сиротни…\t"}
{"url": "https://trud.bg/%d0%b4%d0%b2%d0%b0%d0%bc%d0%b0-%d0%b4%d1%83%d1%88%d0%b8-%d1%81%d0%b0-%d0%bf%d0%be%d1%81%d1%82%d1%80%d0%b0%d0%b4%d0%b0%d0%bb%d0%b8-%d0%bf%d1%80%d0%b8-%d0%ba%d0%b0%d1%82%d0%b0%d1%81%d1%82%d1%80%d0%be-6/", "text": "Два автомобила са се ударили в Благоевград. Двамата водачи, които са били сами, са пострадали леко, съобщава БГНЕС. Пътният инцидент е станал в 13.40 часа на ул.“Иван Михайлов“. И двата автомобила се движели един след друг в посока Радио-телевизионния център. 77-годишният водач на единия автомобил се изнесъл вдясно, за да направи обратен завой пред Бюрото по труда. Тогава е ударен в предната лява врата от другия автомобил с 42-годишен водач.", "date": "2019.04.21", "title": " Двама души са пострадали при катастрофа в Благоевград"}
{"url": "https://trud.bg/%d1%82%d0%b5%d0%bc%d0%b0%d1%82%d0%b8%d1%87%d0%b5%d0%bd-%d1%82%d1%83%d1%80-%d0%bf%d0%be-%d1%81%d1%82%d1%8a%d0%bf%d0%ba%d0%b8%d1%82%d0%b5-%d0%bd%d0%b0-%d1%85%d1%80%d0%b8%d1%81%d1%82%d0%b8%d1%8f%d0%bd/", "text": "Първата от серията безплатни пешеходни туристически обиколки е посветена на „Християнското наследство на Варна“. Тематичният тур ще бъде на 25 април и започва от 10.30 ч. пред Туристическия информационен център на площад „Свобода“ срещу Катедралата. Маршрутът е от катедрален храм „Св.Успение Богородично“, храм „Св.Николай Чудотворец, храм „Св.Успение Богородично“/“Малката Богородица“/, храм“Св. Атанасий“, храм „Св. Параскева“. Първият тур, който трае 3 часа, се провежда с екскурзовод.Организира се от община Варна.", "date": "2019.04.21", "title": " Тематичен тур по стъпките на: „Християнското наследство във Варна“"}
{"url": "https://trud.bg/%d0%b1%d0%bb%d0%b0%d0%b3%d0%be%d0%b5%d0%b2%d0%b3%d1%80%d0%b0%d0%b4-%d0%be%d1%82%d0%b1%d0%b5%d0%bb%d1%8f%d0%b7%d0%b0-168-%d0%b3%d0%be%d0%b4%d0%b8%d0%bd%d0%b8-%d0%be%d1%82-%d1%80%d0%be%d0%b6%d0%b4%d0%b5/", "text": "Благоевградската общественост отбеляза 168 години от рождението на Георги Измирлиев – Македончето. Пред бюст-паметника на бележития български революционер се поклониха заместник-кметът по икономика и финанси Иво Николов, заместник-областният управител на Благоевград Иван Стоянов, представители на Областна администрация, на учебни заведения, културни институции, общественици и граждани. По време на ритуала по полагане на цветя възпитаници на V СУ – Благоевград, чиито патрон е революционера, припомниха част от живота и делото му. Георги Измирлиев е роден на 21 април 1851 г. в град Горна Джумая в семейството на Димитър Измирлиев и Тона Икономова, местни общественици. Началното си образование получава в родния си град, а прогимназиално в град Сяр. Георги Измирлиев се включва в подготовката на Априлското въстание като помощник-апостол на Търновски революционен окръг. В разгара на подготовка е заловен след предателство и осъден на смърт чрез обесване. На 28 май 1876 г. в град Горна Оряховица присъдата е изпълнена.", "date": "2019.04.21", "title": " Благоевград отбеляза 168 години от рождението на Георги Измирлиев –  Македончето"}
{"url": "https://trud.bg/%d0%bf%d1%80%d0%be%d0%ba%d1%83%d1%80%d0%b0%d1%82%d1%83%d1%80%d0%b0%d1%82%d0%b0-%d0%b8%d1%81%d0%ba%d0%b0-%d0%bf%d0%be%d1%81%d1%82%d0%be%d1%8f%d0%bd%d0%b5%d0%bd-%d0%b0%d1%80%d0%b5%d1%81%d1%82-%d0%b7-24/", "text": "Прокуратурата поиска постоянен арест за петимата души, обвинени за участие в организирана престъпна група за телефонни измами. Зад решетките са двама от групата, както и едно семейство от Сливница, което е помагало, съобщава  . Според прокуратурата, тези хора стоят зад няколко от най-големите схеми за телефонни измами в София. В съдебната зала стана ясно, че документи на името на Виолета Ларсен са намерени в дома на една от арестуваните жени в столичния квартал „Люлин”. Според защитата, няма доказателства за вината на задържаните. Адвокатите настояват те да получат по леки мерки за неотклонение. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.04.21", "title": " Прокуратурата иска постоянен арест за петима „ало“ измамници"}
{"url": "https://trud.bg/%d0%b1%d1%83%d1%80%d0%b3%d0%b0%d1%81%d0%ba%d0%b0%d1%82%d0%b0-%d1%86%d0%b2%d0%b5%d1%82%d0%bd%d0%b8%d1%86%d0%b0/", "text": "В истинска цветна градина се превърна градския площад пред Катедралния храм „Св. св. Кирил и Методий“ днес. Малки и големи бургазлии посрещнаха заедно с върбови клонки в ръка, с много усмивки и настроение големия християнски празник Цветница. За всеобщото веселие допринесе богатата фолклорна програма с участието на малките танцьори от ФА „Атанас Манчев“ с ръководител Павлина Кръстева, певците от народен хор „Трепетлика“ с диригент Пепа Запрянова, Ансамбъл за народни песни и танци „Сливен“ с ръководител Димитър Димитров, и танцьорите от ПФА „Странджа“ с ръководител Марио Егов. За малките сръчковци бяха сформирани творчески ателиета, в които талантливите бургаски деца изработваха дървени сувенири и хартиени цветя, плетоха кошнички и декоративни венци за глава, оцветяваха и рисуваха с пясък. За празнично настроение в града помогнаха и откритите сцени в парка в ж.к. „Изгрев“ с участници възпитаниците на СУ „Добри Чинтулов“, концерта на Бургаски духов оркестър в градинката до Часовника, в Туристически комплекс „Акве калиде“, в Експозиционен център „Флора Бургас“, Фа „Атанас Манчев“ и ДФФ „Звъника“ пред храм „Св. Димитър“ и ФФ „Чинките“, ТС „Младост“, ТС „Пламък“ и музикантите Костадин Михайлов, Пламен Янев, Стоян Френчев и Георги Миронски до ОУ „Петко Росен“ в к-с „Меден рудник“. Цветният празник организираха Община Бургас, НЧ „Фар 1946“, НЧ „Пенчо Славейков 1983“, НЧ „Паисий Хилендарски 1928“, НЧ „Св. св. Кирил и Методий 1985“ и НЧ „Изгрев 1909“.", "date": "2019.04.21", "title": " Бургаската Цветница"}
{"url": "https://trud.bg/%d1%88%d1%80%d0%b8-%d0%bb%d0%b0%d0%bd%d0%ba%d0%b0-%d0%b2%d1%8a%d0%b2%d0%b5%d0%b4%d0%b5-%d0%bf%d0%be%d0%bb%d0%b8%d1%86%d0%b5%d0%b9%d1%81%d0%ba%d0%b8-%d1%87%d0%b0%d1%81-%d0%b8-%d1%81%d0%bf%d1%80%d1%8f/", "text": "Наложеният от правителството на Шри Ланка полицейски час влиза в сила незабавно и ще продължи „до следващо разпореждане“. Това обяви полицията в страната. Първоначално беше съобщено, че се въвежда полицейски час, който ще действа от 18 ч местно време в неделя до 6 ч местно време в понеделник. Мярката се предприема заради серията бомбени атаки в островната държава, взели най-малко 160 жертви. Властите в страната спряха и достъпа до социалните мрежи. Решението беше взето, за да се спре масовата паника и разпространението на фалшиви новини за атаките. Правителството беше категорично – достъпът до социалните мрежи и апликациите за текстови съобщение е само временно ограничен и призова гражданите да запазят спокойствие и да спазват указанията на органите на реда. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.04.21", "title": " Шри Ланка въведе полицейски час и спря достъпа до социални мрежи"}
{"url": "https://trud.bg/%d0%bf%d1%80%d0%b5%d0%bc%d0%b8%d0%b5%d1%80%d1%8a%d1%82-%d0%b1%d0%be%d1%80%d0%b8%d1%81%d0%be%d0%b2-%d0%b8%d0%b7%d0%bf%d1%80%d0%b0%d1%82%d0%b8-%d1%81%d1%8a%d0%b1%d0%be%d0%bb%d0%b5%d0%b7%d0%bd%d0%be-6/", "text": "Премиерът Бойко Борисов изпрати съболезнователна телеграма до министър-председателя на Шри Ланка Ранил Викремесингхе. Това съобщиха от правителствената информационна служба. „Потресен съм от новината за ужасяващите атентати в църкви и хотели в Шри Ланка, довели до загубата на живота на толкова много хора и стотици ранени. Осъждам най-категорично тези жестоки актове на тероризъм, които не биха могли да бъдат оправдани с никакви каузи“, пише Борисов. „От името на българското правителство и от свое име изказвам най-дълбоки съболезнования на Вас и близките на жертвите, както и най-искреното ни съчувствие към болката на приятелския народ на Шри Ланка. Пожелавам бързо възстановяване на всички пострадали“, посочва още Борисов. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.04.21", "title": " Премиерът Борисов изпрати съболезнователна телеграма до министър-председателя на Шри Ланка"}
{"url": "https://trud.bg/%d1%83%d0%b0%d0%b9%d1%82-%d1%89%d0%b5-%d1%81%d0%b5-%d0%b1%d0%b8%d0%b5-%d1%81-%d0%bc%d0%b8%d1%88%d0%b5%d0%bd%d0%b0-%d0%bd%d0%b0-%d0%ba%d0%be%d0%b1%d1%80%d0%b0%d1%82%d0%b0/", "text": "След победата над румънеца Богдан Дину Кубрат Пулев си пожела реванш с Оскар Ривас, от когото отпадна като аматьор на олимпийските игри в Пекин през 2008-а. Колумбиецът обаче явно няма да е следващият съперник на Кобрата, тъй като прие офертата да се бие с Дилиън Уайт на 20 юли в Лондон.  „Оскар няма загуба и е един от най-добрите десетима в тежка категория – заяви Уайт, който миналата година отказа мач с Пулев в София. – В последните години всички бягат от него, дори Тайсън Фюри му отказа мач. Има страхотна кариера при аматьорите, включително победа над Кубрат Пулев.“  Така Ривас отпадна и от вариантите за съперник на шампиона Антъни Джошуа на галата в Ню Йорк на 1 юни. Британецът все още търси с кого да се бие, след като Джарел Милър даде три положителни допинг проби и загуби лиценза си. Менждърът Еди Хърн твърди, че целта е кубинският ветеран Луис Ортис, докато в медиите изтече информация, че тази седмица се очаква офциално да бъде обявен за заместник Майкъл Хънтър. 30-годишният американец има общо 16 победи (11 с нокаут) и 1 загуба в кариерата. Той е отскоро в тежка категория, а единственото му поражение е при полутежките от абсолютния шампион Олександър Усик.", "date": "2019.04.21", "title": " Уайт ще се бие с мишена на Кобрата"}
{"url": "https://trud.bg/%d1%82%d1%80%d0%b8%d0%bc%d0%b0-%d1%81%d0%b0-%d0%b7%d0%b0%d0%b4%d1%8a%d1%80%d0%b6%d0%b0%d0%bd%d0%b8-%d0%b7%d0%b0-%d0%b0%d1%82%d0%b0%d0%ba%d0%b8%d1%82%d0%b5-%d0%b2-%d1%88%d1%80%d0%b8-%d0%bb%d0%b0%d0%bd/", "text": "Трима души за задържани за съпричастност към  . Това обяви говорителят на полицията Руван Гунасекера, цитиран от АФП, цитиран от БГНЕС. По-рано министърът на икономическите реформи Харша де Силва съобщи, че задържаните са седем души. Броят на жертвите при осемте смъртоносни взрива в Шри Ланка на Великден достигна най-малко 207 души. Над 450 са ранените, съобщи говорителят на полицията Руван Гунасекера, цитиран от АФП. Aтентатори самоубийци са извършили най-малко две от смъртоносните атаки в Шри Ланка. Осмият взрив от серията атаки е бил извършен от камикадзе и е взел три жертви – полицейски служители. Източник от силите на реда, пожелал анонимност, заяви, че атентаторът-самоубиец се е взривил, когато полицаите са влезли в къща в северно предградие на столицата Коломбо, за да извършат обиск. При ударната вълна се е срутил изцяло втория етаж на сградата и отломките са затрупали полицаите. Официален представител на „Синамън гранд“, един от трите взривени луксозни хотела в центъра на столицата Коломбо, заяви, че нападението е било извършено от камикадзе, което е детонирало експлозивите си в ресторанта на хотела. Естеството на останалите взривове се уточнява. Все още никой не е поел и отговорност за атаките – най-смъртоносният акт на насилие в страната след края на кървавата гражданска война, приключила преди повече от десетилетие. Наложеният от правителството на Шри Ланка полицейски час влиза в сила незабавно и ще продължи „до следващо разпореждане“. Това обяви полицията в страната. Първоначално беше съобщено, че на островната държава се въвежда полицейски час, който ще действа от 18:00 часа местно време в неделя до 06:00 часа местно време в понеделник. Мярката се предприема заради серията бомбени атаки в островната държава. Сред жертвите има и 35 чужденци – американски, британски, холандски и португалски граждани. Според РИА Новости ранените са близо 360 души. Си Ен Ен съобщава за 560 пострадали. Все още никой не е поел отговорност за нападенията. Междувременно властите в страната спряха и достъпа до социалните мрежи. Решението беше взето, за да се спре масовата паника и разпространението на фалшиви новини за атаките. Правителството беше категорично – достъпът до социалните мрежи и апликациите за текстови съобщение е само временно ограничен, и призова гражданите да запазят спокойствие и да спазват указанията на органите на реда. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.04.21", "title": " Трима са задържани за атаките в Шри Ланка"}
{"url": "https://trud.bg/%d0%b8%d0%b7%d0%bb%d0%be%d0%b6%d0%b1%d0%b0-%d0%bf%d0%be%d0%ba%d0%b0%d0%b7%d0%b2%d0%b0-%d0%ba%d0%b0%d0%ba-%d1%81%d0%b5-%d0%b6%d0%b5%d0%bd%d1%8f%d1%82-%d0%b5%d1%82%d0%bd%d0%be%d1%81%d0%b8%d1%82%d0%b5/", "text": "Изложба  „…а да са сватиме, а да са сродиме…Сватбените обичаи на етносите в Шумен“ ще гостува в Двореца в Балчик от 23 април до 17 май. Експозицията включва сватбени обредни реквизити и костюми на турци, арменци, евреи и роми и разкрива традициите и обичаите на отделните общности. В сватбите на турския етнос се откриват следи от различни култури и обичаи- къносване- къна кеджеси, публично бръснене на младоженеца, къпане на булката, факелно шествие и танци. Най- старинният обичай за арменския етнос според един хронист от 1718 г. е сключването на брак- церемония, каквато няма в целия свят. Младите се виждат чак три дена след подписването на брака. Сватбената обредност на ромския етнос е много богата и разнообразна. При евреите свекървата подарява огледало на младоженците – да се огледат в него и винаги да са толкова щастливи, колкото са в сватбения ден. При тях е характерно подреждането на чеиза (ашугар) на момата десет дни преди сватбата , за да се разгледа от всички. Оцененият от роднините на годеника чеиз се вписва в брачния договор ( кетуба). Интерес в изложбата представлява парохет(завеса, покривало) за сватби от синагогата в Шумен, които се извършвали до 1945г.", "date": "2019.04.21", "title": " Изложба показва как се женят етносите\t"}
{"url": "https://trud.bg/%d0%ba%d0%be%d0%b9-%d0%b7%d0%b0%d0%b1%d1%80%d0%b0%d0%b2%d0%b8-%d1%81%d0%b0%d1%88%d0%be-%d0%ba%d0%be%d1%81%d1%82%d0%be%d0%b2/", "text": "Трудно може да се направи анализ на поредното дерби между ЦСКА и „Левски“ за сезона. Двата тима изиграха скучни 90 минути, в които гол не падна, а освен двете греди имаше общо три точни удара – по един на всеки тридесет минути. В комбинация с множеството абсурдни грешки на съдийската бригада в двете посоки и полупразните трибуни на националния стадион „Васил Левски“, гледката, на която стана свидетел клетият роден фен, придоби гротесков вид. Но дори и това не бе най-тъжното в случая, и без това не за първи път гледаме скучен мач, който упорито продължаваме да наричаме у нас футбол. В събота следобед Сашо Костов, легенда на българския футбол, починал броени дни по-рано, не бе почетен подобаващо от двата родни гранда. Единствено феновете на символичните гости отдадоха значимото на своя идол. Двубоят обаче започна без минута мълчание в памет на дългогодишния футболист на „сините“, взел участие в някои от най-паметните мачове на клуба през годините. А само три дни по-рано бе неговото погребение… Явно у нас това е максималният период, в който помним своите герои, точно както в пословицата. След мача от лагерите на двата клуба започнаха да си прехвърлят топката кой крив, кой прав. Гафът обаче не може да бъде поправен.  „Към нас не е отправяна по никакъв начин и от никого молба за подобна инициатива – обявиха от „Армията“ час след двубоя. – Никой от синия клуб, по никакъв начин, не е дори споменавал за такова желание – нито на ниво ръководители, нито в кореспонденция през седмицата и най-вече на техническата конференция преди самата среща. Делегатът на двубоя Христо Ботев категорично потвърди пред наши представители, че подобно желание не е постъпвало и при него. ЦСКА винаги е уважавал спортните легенди на България. Сашо Костов е забележителен играч в историята на Левски и ние без никакъв проблем и с нужното уважение щяхме да откликнем. Такава молба обаче нямаше – нито в писмена, устна, официална и неофициална форма. Ако някой не си е свършил работата и не е осъществил нужната комуникация с нас, то със сигурност вината не е в ЦСКА.“  На свой ред Павел Колев, изпълнителен директор на „сините“, коментира темата, но по твърде лаконичен начин: „Няма да влизам в дискусия, искахме да има минута мълчание, но не се получи. Това явно е част от българската култура. Не искам да влизам в детайли. Мисля, че феновете от Сектор Б го почетоха, както и ние през седмицата. Това е най-малкият проблем.“  До късния следобед в неделя единствено от БФС не бяха излязли с официална позиция по случая. Така в крайна сметка отмина поредното футболно дерби на България, но то ще бъде забравено много скоро. Може би още след три дни, също както легендите, които вече не са сред нас…", "date": "2019.04.21", "title": " Кой забрави Сашо Костов?"}
{"url": "https://trud.bg/%d1%82%d0%b5%d1%80%d0%b5%d0%b7%d0%b8%d1%8f-%d1%80%d0%b0%d0%b9%d1%82%d0%b7%d0%b0%d0%bc%d0%b5%d1%80-%d0%be%d1%82-%d0%b0%d0%b2%d1%81%d1%82%d1%80%d0%b8%d1%8f-%d0%b7%d0%b0-%d0%b4-%d1%80-%d0%b5%d0%bc%d0%b8/", "text": "Бизнесдамата е впечатлена от нивото на медицинския център Специално за “Труд” д-р Людмила Емилова представя своята поредица на дълголетието. Тя е лекар с три специалности – вътрешни болести, кардиология и ревматология и здравен мениджмънт. След като изпитва системата за лечение с плодове, чай и мед върху себе си и успява да се спаси от много тежки болести, решава, че ще се довери на природосъобразната медицина. Насърчава я създателката на метода Лидия Ковачева. През 1993 г. д-р Емилова открива медицинския си център за безлекарствено лечение, през който са преминали над 45 000 пациенти от цял свят. Мнозина са се спасили от шаблонно дефинираните от официалната медицина като нелечими заболявания и като бонус са стопили килограми, при това с траен ефект. През 1997 г. д-р Емилова става единственият български член на Лекарската асоциация към Обществото за натурална хигиена на САЩ. Терезия не скъпи похвалите си за организацията и постиженията на медицинския център на д-р Емилова. Като човек, управляващ фирма с впечатляваща фамилна история и световна известност, австрийката има сериозна база за сравнение. Високите й стандарти срещнали пълно съответствие с направеното от българската лекарка. Г-жа Райтзамер се опитва да го определи с една дума, и тя е “удивително”. За плодолечението тя научила от приятели българи. Решила да си даде почивка от непрекъснатите ангажименти и да се зареди пълноценно. Програмата направила не защото има неотложна потребност от лечение, а за да опита нещо ново и вече популярно чрез десетките хиляди пациенти на българската лекарка от цял свят. За Терезия системата на д-р Емилова се оказала позната и нестресираща по много интересен начин. В родината си тя често оставала по 7-14 дни на постна храна, заедно с малки групи съмишленици. Това традиционно се практикува най-често в манастири и е вдъхновено от популярната в немско езичните страни духовна водачка от ранното Средновековие Хилдегард фон Бинген. Трудовете й са писани сякаш за нашия век, а вдъхновението й поставя човека в центъра на вселената, заедно с всичките му терзания, постижения и радости. Терезия правела програмата последователно около 20 години и се чувствала добре, оставайки на зеленчуков бульон и чай, и захранване с плодове, но през последните 10 години не успявала да отдели време. Ангажиментите с фирмата непрестанно се увеличавали и от стрес и обездвижване жената прибавила няколко нежелани килограма. В медицинския център дошла през февруари т. г. Останала удивена от осигурената непрестанна лекарска грижа и невероятната организация на всички лабораторни и инструментални изследвания, осигурени на пациентите. “Подобно отношение не съм срещала никъде”, споделя Терезия и допълва, че усещането да си в добри ръце е половината от грижата за тялото и духа, осигурени от д-р Емилова. От лекциите на лекарката научила как точно функционира тялото и какво трябва да се прави, не само за доброто здраве, но и за постигане на активност в работата и така необходимата хармония във всекидневието. Гладуването пренастройва мисленето ни, убедена е г-жа Райтзамер. Тя била убедена, че знае много за храненето, подбора на качествени продукти, изготвянето на семейното меню. Но при д-р Емилова сякаш се стопила една завеса, отделяща истинското познание от реалностите на деня. Само с няколко изречения лекарката може да премахне всяко колебание по пътя към здравословния живот, казва австрийката. Тя много стриктно изпълнила програмата и нямала оплаквания с изключение на леко главоболие около третия ден на гладуването. Според д-р Емилова това е нормална реакция на чистещия се организъм. Австрийката останала в медицинския център 20 дни на плодове, чай и мед, и се захранила за 10 дни. Стопила над 5 кг мазнини и след захранването ще продължи да отслабва, категорична е д-р Емилова. Бизнесдамата казва, че престоят й в България е невероятно преживяване и възможност да посвети време на себе си покрай ангажиментите във фирмата. Продуктът на фирмата е в областта на алтернативната медицина и се прави по вековна рецепта, предавана по женска линия във фамилията. Терезия познава до най-малка подробност силата на целебни билки, а по образование е учител по вероизповедание и медиатор по гражданско право. Майка е на 4 деца, има четирима внуци. Когато децата били край нея, се стараела да ги храни с по-малко въглехидрати, сама мелела зърно за хляба у дома. Но според тиролските традиции на родния Вьоргел – западна Австрия, във всекидневието консумирали редовно месо, млечни продукти, тестени сладкиши. От д-р Емилова жената научила как да се храни здравословно, как да организира двигателната си активност и как да държи стреса далеч от себе си. Благодарна е на целия екип в медицинския център за грижите и вниманието, а на лекарката пожелава да е все така обградена с благодарни хора, които отнасят в сърцето си частица от нейното благородство и всеотдайност. И при всяка възможност идват отново, както планира да го направи и Терезия.   Мус от ябълки (1 порция) 2 ябълки почистваме, обелваме и сваряваме на пара за 15 мин. Поставяме ги в подходяща купа и прибавяме 1 ч. лъж. кокосово масло, 2 суп. лъж. кокосово мляко и по 1 щипка канела, морска или хималайска сол, ванилия от шушулка и пасираме до гладка смес. Сервираме с листенце мента. Лапад с булгур (1 порция) В подходяща тенджерка поставяме 30 г булгур /не от най-ситния/, 1/2 средно голям морков, нарязан на ситно, 10 г селъри, нарязано на ситно, по 1 клонка прясна мащерка и пресен джоджен. Заливаме с вода в съотношение течност – булгур 2 1/2 към 1. Задушаваме за 5 мин. и добавяме 150 г лапад, изчистен, измит и нарязан на ситно. Оставяме да поври за около 10 мин., докато водата се изпари. Преди отстраняване от огъня добавяме по 1 щипка чубрица и морска или хималайска сол и 1-2 листенца пресен джоджен и разбъркваме добра.   Лесно гуакамоле 2 плода узряло авокадо обелваме и отстраняваме костилката им. Към тях прибавяме 1/2 средно голяма глава лук, нарязана на ситно, 2-3 суп. лъж. прясно изцеден сок от лайм, 1/2 ч. лъж. млян кимион и 1/2 ч. лъж. прясно смлян черен пипер. Блендираме до гладка смес и съхраняваме в хладилник. За да не потъмнее гуакамолето, оставяме в средата на купичката костилка от авокадото.  Цветана Атанасова е физичка, един от първите пациенти на д-р Емилова. По-късно е сътрудник на лекарката и с нейно участие експериментира и създава здравословни рецепти.", "date": "2019.04.21", "title": " Терезия Райтзамер от Австрия за д-р Емилова: Открих най-зареждащата почивка за духа и тялото"}
{"url": "https://trud.bg/%d0%b8%d0%b7%d0%b1%d0%b8%d1%80%d0%b0%d1%82%d0%b5%d0%bb%d0%bd%d0%b0%d1%82%d0%b0-%d0%b0%d0%ba%d1%82%d0%b8%d0%b2%d0%bd%d0%be%d1%81%d1%82-%d0%b2-%d0%bf%d1%8a%d1%80%d0%b2%d0%b8%d1%82%d0%b5-%d1%87%d0%b0/", "text": "Избирателната активност в първите часове на втория тур на президентските избори в Украйна е по-висока от тази на първия. Това показват данните от Централната избирателна комисия (ЦИК) на Украйна към 11:00 часа местно време, съобщава Украйна.ру. След обработване на данниот всички 199 избирателни окръга в страната, от ЦИК съобщават, че избирателната активност в 18,15%. По същото време на първия тур на президентските избори бяха гласували с 1,5% по-малко избиратели. Най-високата избирателна активност е в Запорожката област, където към 11:00 часа са гласували 24,62% от имащите право на глас. На балотажа участват настоящият държавен глава Петро Порошенко и комикът Владимир Зеленский, който спечели категорично първия тур.", "date": "2019.04.21", "title": " Избирателната активност, в първите часове на балотажа в Украйна, е по-висока"}
{"url": "https://trud.bg/%d0%be%d0%bf%d0%b0%d1%88%d0%ba%d0%b0-%d0%b7%d0%b0-%d0%b2%d1%8a%d1%80%d0%b1%d0%be%d0%b2%d0%b8-%d0%ba%d0%bb%d0%be%d0%bd%d0%ba%d0%b8-%d0%bf%d1%80%d0%b5%d0%b4-%d1%81%d0%b2-%d0%bd%d0%b5%d0%b4%d0%b5/", "text": "Стотици хора се събраха пред „Св. Неделя’ за върбови клонки на Цветница, а също се проведе и 15-тата кръводарителска акция в аулата на Богословския факултет. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.04.21", "title": " Опашка за върбови клонки пред “Св. Неделя“ (СНИМКИ)"}
{"url": "https://trud.bg/%d1%8e%d0%bd%d0%b0%d0%b9%d1%82%d0%b5%d0%b4-%d1%80%d0%b0%d0%b7%d0%b3%d1%80%d0%be%d0%bc%d0%b5%d0%bd-%d0%b2-%d0%bb%d0%b8%d0%b2%d1%8a%d1%80%d0%bf%d1%83%d0%bb-%d1%81-04/", "text": "„Манчестър Юнайтед“ записа пета поредна загуба като гост във всички турнири след гръмко 0:4 от „Евертън“ в мач от 35-ия кръг на Висшата лига. Подобно постижение на „Олд Трафорд“ не помнят през новия век, а последният път, когато това се случи, бе през 1981 година. Това обаче далеч не е и единственият антирекорд, който тимът на мениджъра Оле Гунар Солскяер допусна в неделя следобед. Бившият отбор на Димитър Бербатов е инкасирал 47 попадения за първенство от началото на кампанията – в историята на Висшата лига „червените дяволи“ никога не са постигали нещо подобно. А още тази сряда тимът приема големия градски съперник „Манчестър Сити“, преследващ упорито титлата.  В Ливърпул „червените дяволи“ дори се разминаха с по-звучно поражение от „карамелите“, а на „Гудисън парк“ четирима различни играчи бяха точни за „сините“. Резултатът откри Ричарлисон след ефектен удар от въздуха, а Гилфи Сигурдсон удвои преди почивката с изстрел от далечно разстояние. През втората част домакините продължиха да атакуват, а Давид Де Хеа извади топката от собствената си врата още два пъти след голове на Люка Дин и Тео Уолкът. Така гостите от Манчестър инкасираха общо седем гола в рамките на пет дни след 0:3 от „Барселона“ в Шампионската лига. А поражението остави „Юнайтед“ далеч от местата, даващи право на участие в турнира на богатите през следващия сезон.", "date": "2019.04.21", "title": " „Юнайтед“ разгромен в Ливърпул с 0:4"}
{"url": "https://trud.bg/%d0%ba%d0%be%d0%bc%d0%b8%d0%ba%d1%8a%d1%82-%d0%b2%d0%bb%d0%b0%d0%b4%d0%b8%d0%bc%d0%b8%d1%80-%d0%b7%d0%b5%d0%bb%d0%b5%d0%bd%d1%81%d0%ba%d0%b8-%d0%b2%d0%be%d0%b4%d0%b8-%d1%81%d1%8a%d1%81-732-%d1%81/", "text": "Комикът Владимир Зеленски води със 73,2% на настоящия президент на Украйна Петро Порошенко, според първите официални резултати от балотажа. Порошенко събира едва 25,3% от гласовете, съобщава телевизионният канал 112 Ukraine. По време на изборния ден са били подадени над 1160 сигнала за нередности. Зеленски благодари на електората си за разгромната победа, която, според експерти, не може да бъде оспорена по никакъв начин. Петро Порошенко също призна победата на Зеленски, но заяви, че няма да се оттегли от политиката. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.04.21", "title": " Комикът Владимир Зеленски води със 73,2% според първите данни от президентските избори в Украйна"}
{"url": "https://trud.bg/%d0%bf%d0%be%d1%87%d0%b8%d0%bd%d0%b0-%d0%b0%d0%ba%d1%82%d1%80%d0%b8%d1%81%d0%b0%d1%82%d0%b0-%d0%b2%d0%b8%d0%be%d0%bb%d0%b5%d1%82%d0%b0-%d0%b3%d0%b8%d0%bd%d0%b4%d0%b5%d0%b2%d0%b0/", "text": "На 72-годишна възраст почина актрисата Виолета Гиндева, съобщиха от Народния театър „Иван Вазов“. Днес след кратко боледуване ни напусна прекрасната актриса от трупата на Народния театър Виолета Гиндева… Нямаме думи, за да изразим обичта и преклонението си към нея, и тъгата от загубата… Светъл път! Обичаме те завинаги и благодарим! АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.04.21", "title": " Почина актрисата Виолета Гиндева"}
{"url": "https://trud.bg/%d0%b1%d1%8a%d0%bb%d0%b3%d0%b0%d1%80%d0%b8%d1%8f-%d0%b8%d0%b7%d0%bd%d0%b0%d1%81%d1%8f-%d1%81%d1%82%d0%be%d0%ba%d0%b8-%d0%b7%d0%b0-%d0%b5%d0%b4%d0%b8%d0%bd%d0%b0%d0%b4%d0%b5%d1%81%d0%b5%d1%82-%d0%b3/", "text": "Продават се бг облекла и метали  България изнася стоки за единадесет от всички шестнадесет германски провинции, като една четвърт отиват в гродевете от Северен Рейн-Вестфалия. Бавария е втората провинция с най-голям дял вносни бг стоки (17,4%), следва я Баден-Вюртемберг (17%). За германската провинция Северен Рейн-Вестфалия страната ни изнася най-много машини, като в това число влизат автомобилни части – 20,8% и облекло – 13%, докато за Бавария около 30% от вноса е на метали, най-често мед, и 7% на селскостопанска продукция. Стоките, които внасяме от Германия в странта, са предимно на автомобили (7%), лекарства (4%), трактори (2,5%) и хранителни продукти, в това число шоколад (1,3%). По обем на двустранната търговия, България попада в топ 20 на най-важните търговски партньори на Германия в рамките на ЕС. По значение на търговския оборот България е на 41-во място сред всички 234 държави и територии в света, с които фирмите в Германия търгуват.", "date": "2019.04.21", "title": " България изнася стоки за единадесет германски провинции\t"}
{"url": "https://trud.bg/%d0%b2%d0%b8%d0%b6%d1%82%d0%b5-%d0%b0%d0%ba%d1%86%d0%b5%d0%bd%d1%82%d0%b8%d1%82%d0%b5-%d0%b2-%d0%b1%d1%80%d0%be%d1%8f-%d0%bd%d0%b0-%d0%b2%d0%b5%d1%81%d1%82%d0%bd%d0%b8%d0%ba-%d1%82%d1%80%d1%83-388/", "text": "Тежки глоби от ЕК заради „зеления“ хаос в Натура 2000 Министерският съвет отлага промените в Закона за биологичното разнообразие, които са единственият изход от ситуацията.         Да си купиш „Артекс” за 2 милиона лева Съдружник на Прокопиев дал $1,2 млн. за небостъргача, “Капитал” пробва да превземе “Артекс”.           Свобода или страх, това е сега въпросът Нещо се мъти около медиите, не ни питат – ТВ Панорама с Иван Гарелов.             В БСП победиха малцинствата Соросоидството е присъщо на българските евродепутати поради малцинствения си за партиите им произход. Организационно обезкостена, идеологически скопена, левицата е безинтересна за избирателите – анализ на д-р Илия Илиев.               Желанието ни за членство в НАТО не е насочено срещу някого Нашите очаквания са заплатите на учителите да се утроят. Образованието трябва да е доминиращият сектор на икономиката, казва министър-председателят на Грузия Мамука Бахтадзе в интервю за „Труд“.         На 6 г. повелител на числата Силует на българчето Лъчезар Томов, което се завърна със златен медал от Международната олимпиада по математика в Тайланд. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.04.21", "title": " Вижте акцентите в броя на вестник „Труд“ в понеделник, 22 април 2019"}
{"url": "https://trud.bg/%d1%81%d1%82%d0%b5%d0%b2%d0%be-%d0%bf%d0%b5%d0%bd%d0%b4%d0%b0%d1%80%d0%be%d0%b2%d1%81%d0%ba%d0%b8-%d0%bf%d0%b5%d1%87%d0%b5%d0%bb%d0%b8-%d0%bf%d1%8a%d1%80%d0%b2%d0%b8%d1%8f-%d1%82%d1%83%d1%80-%d0%be/", "text": "Кандидатът на социалдемократическия съюзна Македония (СДСМ), Стево Пендаровски, печели 41% от гласовете, според първите предварителни резултати от президентските избори в Северна Македония, прведава агенция МИА. След него се нареждат Гордана Силяновска-Давкова – 34% и Блерим Река – 20%. Избирателната активност е 39%. На първия тур от президентските избори са гласували 730 000 души. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.04.21", "title": " Стево Пендаровски печели първия тур от президентските избори в Северна Македония, по първоначални данни"}
{"url": "https://trud.bg/%d1%82%d0%b5%d0%b6%d0%ba%d0%b8-%d0%b3%d0%bb%d0%be%d0%b1%d0%b8-%d0%be%d1%82-%d0%b5%d0%ba-%d0%b7%d0%b0%d1%80%d0%b0%d0%b4%d0%b8-%d0%b7%d0%b5%d0%bb%d0%b5%d0%bd%d0%b8%d1%8f-%d1%85%d0%b0/", "text": "Министерството на околната среда и водите вкарва ред в защитените зони Наказателни процедури и тежки глоби ще наложи Европейската комисия (ЕК) на България, ако правителството в София не приеме промените в Закона за биологичното разнообразие (ЗБР), научи „Труд“ от свои източници в Брюксел. С корекциите в нормативния акт Министерството на околната среда и водите (МОСВ) ще сложи ред в хаоса, създаден от „еколозите“ от коалицията „За да остане природа в България“, очертали границите на Натура 2000 у нас преди 12 години. Въпреки заплахата от тежки наказания от ЕК, промените в ЗБР вече втора седмица отлежават в Министерския съвет. Те бяха в дневния ред на заседанието от 10 април като точка 4Б. От стенограмата на правителствения сайт се вижда, че одобряването на текстовете е „отложено за доуточняване“ от премиера Бойко Борисов. С това отлагане министър-председателят вкарва България право в капана на наказателните процедури и глобите, които могат да достигнат десетки хиляди евро на ден. Както „Труд“ съобщи, за картирането на Натура 2000 у нас „еколозите“ са получили 9 милиона лева. Но вместо да свършат реална работа, „придодозащитниците“ са очертали зоните по така наречените прогнозни методи и са вкарали 34.8% от България в екомрежата. Тоест те са подменили европейската методология, която изисква реални данни за разпространение на растителни и животински видове. Всичко трябва да е потвърдено с теренни проучвания, снимки, GPS-точки, попълнени формуляри и тракове (запис на маршрутите, по които минават екипите). Това са документи, които неоспоримо доказват наличието на вида в съответната зона. Нищо от това не е изпълнено при картирането на Натура 2000 – „еколозите“ са работели наизуст по предположения къде евентуално растителният или животинският вид би могъл да присъства. Сега с промените в ЗБР МОСВ, ръководено от министър Нено Димов, предлага: за да бъде включена дадена зона в Натура 2000, това да става на базата на реални доказателства, че отговаря на изискванията на мрежата. За да не бъдат разкрити как не са свършили никаква научна работа, а само са прибрали милиони, „еколозите“ се опитват да провалят промените в ЗБР. Но в ЕК са наясно, че европейското финансиране по ос „Биоразнообразие“ отива за опазването на зони, които не отговарят на понятието „защитени“. В Брюксел от години са на мнение, че това е прахосване на парите на европейските данъкоплатци и ще започнат наказателните процедури, ако промените в ЗБР не бъдат приети. В същото време „природозащитниците“ от „За да остане природа в България“ лъжат, че именно корекциите в нормативния акт ще ни докарат евросанкции, тъй като щели да се вадят зони от Натура 2000. Но не отговарят на въпросите защо преди 12 години са вкарали в европейската екологична мрежа военното летище край Балчик, гробището на село Топола, хвостохранилището на голяма минна компания и около 700 000 терена на 1 200 000 частни собственици. Земята на 1.2 млн. българи е в защитени зони: Задават се стотици хиляди съдебни искове Пред кабинета има още един проблем, ако корекциите в ЗБР не минат – в Натура 2000 „еколозите“ са вкарали земите на близо 1 200 000 частни собственици, които на практика не могат да се разпореждат с тях. „Труд“ научи, че тези хора вече се сдружават и скоро ще бъдат образувани хиляди дела по Закона за отговорността на държавата и общините за вреди. В чл. 1 алинея 1 от нормативния акт е записано: „Държавата и общините отговарят за вредите, причинени на граждани и юридически лица от незаконосъобразни актове, действия или бездействия на техни органи и длъжностни лица при или по повод изпълнение на административна дейност“. Специалисти по право обясниха пред „Труд“, че хората с имоти в Натура 2000 имат правни аргументи да търсят правата си чрез този закон. На практика те не могат да разполагат със земите си. Защото през годините „еколозите“ са наложили заблудата, че в тези защитени зони не може да се извършва никаква човешка дейност. Това е лъжа, но държавата винаги се съобразява с претенциите на „природозащитниците“ и им помага за спирането на ключови инвестиции в Натура 2000. При положение, че тя заема 34.8% от територията на страната, пропуснатите ползи са за милиарди лева. Министър Нено Димов: Основната роля ще е на местните общности „Промените в ЗБР предвиждат местните общности да имат съществена роля при взимането на решения за управлението на Натура 2000 в съответните райони“, заяви министърът на околната среда и водите Нено Димов по време на представянето на корекциите. „Още през 2017 година ЕК прие План за действие за природата, хората и икономиката, който се отнася до Натура 2000. Аз лично за себе си съм го перифразирал като „природата и икономиката за хората“, защото хората са в центъра на политиката“, добави Димов. Проф. Александър Александров: Никъде Натура 2000 не заема толкова голяма площ „В никоя държава в Европа Натура 2000 не заема толкова голяма площ, колкото у нас, заяви проф. Александър Александров от Българската академия на науките (БАН) по време на обществено обсъждане на промените в ЗБР. Александров е член на Съвета на учените към министъра на околната среда и водите Нено Димов. „Средната площ на зоните в мрежата в държавите-членки е между 10 и 15 на сто. Навремето явно сме искали да покажем колко много природа имаме за опазване“, обясни професорът. Мирослав Калугеров, НСЗП: Въвеждаме нов подход на управление „Основната цел на корекциите е новият подход към Натура 2000”, обясни при общественото обсъждане Мирослав Калугеров, директор на дирекция Национална служба за защита на природата (НСЗП) към МОСВ. Той уточни, че промените предвиждат така нареченото хибридно управление – ще има национално звено за Натура 2000, както и регионални съвети. Последните ще отговарят за зоните на екомрежата, които попадат на териториите, ръководени от съответната Регионална инспекция по околната среда и водите.", "date": "2019.04.21", "title": " Тежки глоби от ЕК заради „зеления“ хаос в Натура 2000\t"}
{"url": "https://trud.bg/%d0%b7%d0%b0%d0%b4%d1%8a%d1%80%d0%b6%d0%b0%d1%85%d0%b0-%d0%bc%d0%b8%d0%ba%d1%80%d0%be%d0%b1%d1%83%d1%81-%d0%bf%d1%80%d0%b5%d0%b2%d0%be%d0%b7%d0%b2%d0%b0%d0%bb-%d0%b5%d0%ba%d1%81%d0%bf%d0%bb%d0%be/", "text": "Полицията в Шри Ланка е задържала микробус в столичния квартал „Велавате“ по подозрение, че с него са превозвани  , съобщава “Спутник нюз“, цитиран от  . Шофьорът на превозното средство е задържан. РИА Новости посочва, че с новия арест броят на задържаните за съпричастност с атентатите, взели до момента най-малко 215 жертви, е 13 души. По-рано премиерът на страната Ранил Викремесинге обяви, че са задържани осем заподозрени атентатори – граждани на Шри Ланка. На територията на цялата страна се извършват полицейски акции и обиски в търсене на отговорните за атентатите. Вероятно на това се дължи и разминаването в данните на арестуваните за съпричастност към най-кървавите нападения в Шри Ланка за последното десетилетие. Все още никой не е поел отговорност за атаките, но властите предполагат, че те са дело на една организация. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.04.21", "title": " Задържаха микробус, превозвал експлозивите за атентатите в Шри Ланка"}
{"url": "https://trud.bg/%d1%81%d1%82%d0%be%d0%b5%d0%b2-%d0%bf%d1%80%d0%b5%d0%b4%d0%bd%d0%b8%d0%bd%d0%b0%d1%82%d0%b0-%d0%b4%d0%b0%d0%b2%d0%b0-%d1%81%d0%bf%d0%be%d0%ba%d0%be%d0%b9%d1%81%d1%82%d0%b2%d0%b8%d0%b5-%d0%bd%d0%b0/", "text": "Стойчо Стоев, треньор на „Лудогорец“, заяви че, новата преднина от пет точки пред втория ЦСКА дава на тима му повече спокойствие. „Орлите“ победиха с класика 3:0 „Ботев“ (Пловдив) след два гола на Якуб Шверчок и един на Драгош Григоре. „Доволен съм от последните резултати на отбора, тъй като ни липсваха головете преди мача с „Левски“ – каза специалистът. – Последните два мача вкарахме пет гола, имаме нужда да играем по този начин. Всеки футболист, когато не вкара в поредица от мачове, е нормално да не се чувства уверен на терена. Сега имаме три поредни гостувания, които няма да са лесни, но активът ти дава по-голямо спокойствие, но зависи от нас всичко. Трябва да изиграем предстоящите мачове на ниво и да дойде моментът, в който ще бъдем изключително спокойни“. Преди двубоя нападателят на шампионите Клаудио Кешеру получи плакет и специална фланелка от ръководството по повод постижението си от 100 гола с екипа на „зелените“. Румънският таран започна като титуляр, но напусна принудително терена през първото полувреме след удар в главата.", "date": "2019.04.21", "title": " Стоев: Преднината дава спокойствие на „Лудогорец“"}
