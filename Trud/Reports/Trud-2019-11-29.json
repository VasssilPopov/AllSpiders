{"url": "https://trud.bg/%d1%80%d0%b8%d0%be%d1%81%d0%b2-%d0%bf%d0%b5%d1%80%d0%bd%d0%b8%d0%ba-%d1%83%d1%81%d1%82%d0%b0%d0%bd%d0%be%d0%b2%d0%b8-%d0%b8%d0%b7%d1%82%d0%be%d1%87%d0%bd%d0%b8%d0%ba%d0%b0-%d0%bd%d0%b0/", "text": "РИОСВ – Перник установи източника на замърсяване на река Струма. Замърсителят е воден обект – езеро с оранжев цвят и киселинен характер на водите, открит в района над бивш металургичен завод Клон МИР. Проверката започна вчера, по повод получен сигнал за промяна на цвета на река Струма в кв. „Хумни дол“ в гр. Перник. Веднага след получаването му експерти от РИОСВ, съвместно с представители на община Перник, започнаха инспекция. При обход беше открит каналът – под жп линията на гара „Разпределителна“, чрез който се вливала ръждиво-кафявата вода в река Струма. Днес при продължилата проверка с обход от експерти от РИОСВ – Перник, служители от Басейнова дирекция „Западнобеломорски район“ Благоевград /БДЗБР/ и община Перник беше открит и самият източник на замърсяване. По искане на РИОСВ се вземат водни проби от източника на замърсяването за извършване на анализ от специализирана мобилна лаборатория на Изпълнителна агенция по околна среда /ИАОС/. РИОСВ – Перник ще информира своевременно за резултатите от взетите водни проби. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.11.29", "title": " РИОСВ – Перник установи източника на замърсяване на река Струма"}
{"url": "https://trud.bg/%d0%ba%d0%b0%d0%bd%d0%b0%d0%b4%d0%b5%d1%86-%d0%b5-%d0%bd%d0%be%d0%b2%d0%b8%d1%8f%d1%82-%d0%bf%d0%b8%d0%bb%d0%be%d1%82-%d0%bd%d0%b0-%d1%83%d0%b8%d0%bb%d1%8f%d0%bc%d1%81-%d0%b2%d1%8a%d0%b2-%d1%84/", "text": "24-годишният канадец Никълас Латифи ще стане съотборник на Джордж Ръсел в тима на „Уилямс“ за следващия сезон във Формула 1. През тази година пилотът участва във Формула 2, като взе 4 победи и кръг преди края е втори в класирането. Същевременно Валтери Ботас бе най-бърз в първата свободна тренировка преди последния старт за 2019-а, Гран при на Абу Даби. Но независимо от резултата пилотът на „Мерцедес“ ще стартира от последна позиция, заради смяна на турбото и мотора. На половин секунда след финландеца финишира Макс Верстапен (“Ред Бул“), а трети завърши шестратният вече световен шампион Люис Хамилтън (“Мерцедес”). Основната борба в първенството вече е приключила. Интригата остава само за 3-ото място.", "date": "2019.11.29", "title": " Канадец е новият пилот на „Уилямс“ във Формула 1 за 2020-а"}
{"url": "https://trud.bg/%d0%b5%d0%bc%d0%b8%d0%bb-%d1%80%d0%b0%d0%b4%d0%b5%d0%b2-%d0%be%d1%81%d1%82%d0%b0%d0%b2%d0%ba%d0%b0%d1%82%d0%b0-%d0%bd%d0%b0-%d0%bc%d0%b8%d0%bd%d0%b8%d1%81%d1%82%d1%8a%d1%80-%d0%bf%d0%b5%d1%82%d0%ba/", "text": "Знаем, че Бисер Петков отговаря за много чувствителна област, която е приоритет за правителството и за която се отделят много средства от държавата, а реформите в тази сфера не вървят бързо. Това доведе до неговата оставка, заяви евродепутатът от ГЕРБ Емил Радев пред  . Радев коментира и избора на нов главен прокурор, както и изказването на премиера Борисов, че би предпочел него като кандидат за този пост. „Премиерът не искаше политическа кандидатура за този пост“, каза Радев, който е категоричен, че никой не е говорил с него да се включи в надпреварата за нов Обвинител №1. „Цялата процедура за избор на главен прокурор мина прозрачно за цялото общество“, смята евродепутатът, който отбелязва, че в някои страни тази длъжност се заема със заповед на правосъдния министър. Процедурата е била прозрачна и е била направена според приетите изменения на конституцията, които са били подкрепени и от част от тези, които в момента протестират срещу избора на Иван Гешев като Христо Иванов, който по онова време е бил правосъден министър, каза Радев. Евродепутатът не смята, че трябва да има нова реформа на конституцията и това не е закон, който трябва да се променя на шест месеца. Емил Радев очаква европейският мониторинг по отношение на правосъдието и вътрешния ред да падне, защото според последния доклад от Брюксел са изпълнени всички 18 поставени задачи в тази сфера. Според него не може да се говори за организирана престъпност след резултатите постигнати от началото на мониторинговия доклад. Има единодушие по въпроса за отпадането на мониторинга от страна на ЕС, смята Радев, който отбеляза, че от българските евродепутати само Елена Йончева е изразила резерви по въпроса. „Инициирам в Брюксел една конференция в понеделник, която се казва „12 години мониторинг: резултатите“, в която ще участват вицепрезидентът на България госпожа Илияна Йотова, главният прокурор господин Сотир Цацаров, новоизбраният прокурор господин Иван Гешев, председателят на ВАС господин Чолаков, представляващият ВСС господин Магдалинчев, ще вземе участие и еврокомисарят Мария Габриел, от ЕК ще бъде директорът на Главен комисариат, който отговаря за мониторинга – господин Слийд“, разкри евродепутатът. Емил Радев коментира и резолюцията на Европарламента, призоваваща всички държави членки да приемат Истанбулската конвенция. Тази резолюция няма задължителен характер, а е призив и има пожелателен характер, каза евродепутатът, според когото вече е постигнато решение по отношение на този документ в нашата страна. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.11.29", "title": " Емил Радев: Оставката на министър Петков е заради забавяне на социалните реформи"}
{"url": "https://trud.bg/%d0%bc%d0%b8%d0%bd%d0%b8%d1%81%d1%82%d1%8a%d1%80-%d0%bd%d0%b5%d0%bd%d0%be-%d0%b4%d0%b8%d0%bc%d0%be%d0%b2-%d1%81%d0%b2%d0%b8%d0%ba%d0%b0-%d0%b8%d0%b7%d0%b2%d1%8a%d0%bd%d1%80%d0%b5%d0%b4%d0%b5%d0%bd/", "text": "Министърът на околната среда и водите Нено Димов днес свика извънреден Координационен съвет по водите във връзка с ограничаването на водоползването от язовири, предназначени за питейно-битово водоснабдяване с под 50 % наличен обем, съобщиха от МОСВ. Към края на ноември със запълняемост под 50 на сто са язовирите „Дяково“, „Асеновец“ и „Ястребино“. Затова на срещата бяха поканени представители на общините Сливен, Антоново, Бобов дол и Дупница. Присъстваха представители на отговорните министерства – МРРБ, МВР, МЕ, МЗ, МЗХГ, МВР, МИ, МТИТС, както и директорите на Басейновите дирекции – Западнобеломорски, Източнобеломорски и Черноморски район. „Гарантирането на питейно-битовите нужди на населението за нас е приоритет“, заяви министър Нено Димов пред участниците в съвета. Според него ограничаването на водовземането от язовири не може да реши дългосрочно проблема, затова усилията трябва да бъдат насочени към намаляване на загубите на вода и подобряване на общественото водоснабдяване. Министър Димов предупреди, че в момента се обсъжда европейска директива, която ще постави задача пред държавите от ЕС течовете по водопреносната система да бъдат сведени до под 23 %. „Ясно е, че при нас загубите са доста по-съществени и ако тази директива стане факт, ще имаме кратко време да изпълним изискванията“, подчерта Нено Димов. От Басейновите дирекции посочиха, че трите проблемни язовира не са единствените източници за водоснабдяване на обслужваните селища. Тяхна алтернатива могат да са подземните и повърхностни води, съгласно издадените разрешителни. Представителите на местната власт обясниха какви действия предприемат на общинско ниво, включително възможните алтернативни източници и изразиха увереност, че до воден режим в техните населени места няма да се стигне, защото реално се ползва по-малко количество вода от разрешеното. Те подкрепиха мерките на МОСВ за ограничаване на водоподаването за промишлени нужди от трите язовира. На съвета беше решено при установяване на наличен обем под 50% на язовирите, използвани за питейно водоснабдяване или друго приоритетно водовземане като напояване, МОСВ да предприема мерки за ограничаване на потреблението за други цели – промишленост и енергетика и др. Координационният съвет възложи на Басейновите дирекции да отправят предписания към ВиК операторите да актуализират списъците със стопанисваните от тях водоизточници и да приведат разрешителните в съответствие с изискванията на Закона за водите. В случай на ограничаване на водоподаването ВиК операторите трябва да предприемат действия за преминаване към резервни повърхностни и подземни водоизточници за питейно-битово водоснабдяване, за които имат издадени разрешителни от съответните Басейнови дирекции. Тези указания трябва да бъдат дадени от МРРБ и общините, които съвместно да предложат програма за намаляване на течовете и загубите във водопреносните мрежи, така че природният ресурс да бъде ефективно използван. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.11.29", "title": " Министър Нено Димов свика извънреден Координационен съвет по водите във връзка с намалените нива на 3 язовира"}
{"url": "https://trud.bg/%d0%b4%d0%bf%d1%81-%d0%b8%d0%b7%d0%b1%d0%b8%d1%80%d0%b0-%d0%bf%d1%80%d0%b5%d0%b4%d1%81%d0%b5%d0%b4%d0%b0%d1%82%d0%b5%d0%bb-%d0%bd%d0%b0-26-%d0%b0%d0%bf%d1%80%d0%b8%d0%bb/", "text": "Движението за права и свободи ще избира председател на 26 април. Тогава ще се проведе 10-ата национална конференция на ДПС, реши Централният съвет на Движението. Лидерът Мустафа Карадайъ заяви, че не се притеснява от конкуренция за поста. По повод представянето си на отминалите местни избори от ДПС се обявиха за единствената партия, която на три поредни вота е запазила своите гласоподаватели. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.11.29", "title": " ДПС избира председател на 26 април"}
{"url": "https://trud.bg/%d0%be%d0%bf%d1%80%d0%b5%d0%b4%d0%b5%d0%bb%d0%b8%d1%85%d0%b0-%d0%b8%d0%bd%d1%86%d0%b8%d0%b4%d0%b5%d0%bd%d1%82%d0%b0-%d0%bd%d0%b0-%d0%bb%d0%be%d0%bd%d0%b4%d0%be%d0%bd%d1%81%d0%ba%d0%b8%d1%8f-%d0%bc/", "text": "Скотланд Ярд в петък заяви, че въоръжените полицейски служители на Лондонския мост са застреляли мъж, носещ „фалшиво взривно устройство“, след като няколко души са били намушкани в района на моста, предава AFP. „Сега съм в състояние да потвърдя, че е става дума за терористичен инцидент“, каза в изявление помощник комисар Нийл Басу от столичната полиция. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.11.29", "title": " Определиха инцидента на Лондонския мост, като „терористичен“"}
{"url": "https://trud.bg/%d0%bf%d1%80%d0%b8%d0%b2%d0%b8%d0%ba%d0%b2%d0%b0%d1%82-%d1%82%d1%83%d1%80%d1%81%d0%ba%d0%b8%d1%8f-%d0%bf%d0%be%d1%81%d0%bb%d0%b0%d0%bd%d0%b8%d0%ba-%d0%b2%d1%8a%d0%b2-%d1%84%d1%80%d0%b5%d0%bd%d1%81/", "text": "Посланикът на Турция във Франция ще бъде повикан във френското външно министерство, за да даде обяснение за изявленията на турския президент Реджеп Тайип Ердоган, който заяви, че френският президент Еманюел Макрон е в „състояние на мозъчна смърт“, предаде АФП, като се позовава на съобщение на френското президентство. Това не е изявление, това са обиди. Посланикът ще бъде повикан в министерството, за да даде обяснения за това, посочи френското президентство, информира БТА. Ердоган реагира остро днес на коментари на френския президент Еманюел Макрон срещу турската операция „Извор на мира“ в Северна Сирия, насочена срещу сирийската кюрдска милиция Сили за защита на народа, френският президент казва, че НАТО е в мозъчна смърт. Уважаеми Макрон, виж, обръщам се от Турция, ще го кажа и в НАТО, първо ти провери твоята собствена мозъчна смърт, заяви Ердоган на церемония в Истанбул, критикувайки изказване на Макрон, че Турция не трябва да очаква подкрепа от НАТО за своята военна операция в Северна Сирия. Ердоган визира също изказване на Макрон по-рано този месец в интервю за сп. „Икономист“, в което френският президент бе заявил, че НАТО е в „мозъчна смърт“. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.11.29", "title": " Привикват турския посланик във френското външно министерство заради обида на Ердоган към Макрон"}
{"url": "https://trud.bg/%d0%b4%d0%be%d0%ba%d0%bb%d0%b0%d0%b4%d0%b2%d0%b0%d1%82-%d1%82%d1%83%d1%80%d0%b8%d1%81%d1%82%d0%b8%d1%82%d0%b5-%d0%b2-%d0%b0%d0%bf%d0%b0%d1%80%d1%82%d0%b0%d0%bc%d0%b5%d0%bd%d1%82%d0%b8-%d0%b7%d0%b0/", "text": "Блокират достъпа до обяви Задължават хазяите да предлагат плащане с карта в онлайн платформите Апартаментите и стаите за гости ще трябва да бъдат регистрирани в общината и да докладват всеки турист, който е пренощувал в тях. Това решиха депутатите от бюджетната комисия към парламента при гласуването на второ четене на Закона за държавния бюджет за 2020 г. Поправките бяха приети по предложение на депутатите Менда Стоянова от ГЕРБ и Валери Симеонов от Обединени патриоти. Промените се правят заради бума при отдаването под наем на жилища чрез електронни платформи като Airbnb, Booking, Facebook и др. В момента тези жилища трябва да са категоризирани от общината, но има случаи да работят без да са изпълнили това изискване. След окончателно приемане на промените собствениците на жилищата, отдавани на туристи, ще трябва само да ги регистрират в общината вместо да минават през процедура за получаване на звезди. Но наред с това ще трябва да подават данни за всички туристи към Единната система за туристическа информация, която ще заработи към ресорното министерство. А достъп до данните ще имат общините, НАП и МВР. След регистрацията пък ще трябва да се плаща и туристическа такса – на легло за реализирана нощувка, която в София е около 90 ст. С промените се въвеждат глоби за пускане на онлайн обява за жилище под наем за туристи, което не е регистрирано. Глоба от 500 лв. до 5000 лв. за физически лица и от 1000 лв. до 10 хил. лв. за фирми, както и спиране на дейността до 14 дни за първо нарушение и месец за повторно, гласуваха депутатите. За да съберат дължимите данъци от предоставянето на стаи под наем, общините ще могат да купуват данни от платформите, с които да разберат дали има имоти, които не са регистрирани, но се отдават под наем. При системни нарушения министърът на туризма ще може да поиска от Софийския районен съд да задължи интернет доставчиците да спрат достъпа на клиентите до съответната обява. Съдът ще има срок за произнасяне от 72 часа. С друга промяна при отдаване под наем на имот чрез онлайн платформи хазяите се задължават да предоставят вариант за плащане на нощувките с банкова карта, тъй като все още има хора, които изискват плащане на място в апартамента. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.11.29", "title": " Докладват туристите в апартаменти за гости\t"}
{"url": "https://trud.bg/%d0%bc%d0%b5%d1%80%d0%ba%d0%b5%d0%bb-%d1%89%d0%b5-%d0%bf%d0%be%d1%81%d0%b5%d1%82%d0%b8-%d0%b0%d1%83%d1%88%d0%b2%d0%b8%d1%86/", "text": "Германската канцлерка Ангела Меркел ще посети за първи път бившия концентрационен лагер Аушвиц, съобщи правителственият говорител Щефен Зайберт, цитиран от местните медии. Меркел е приела поканата на фондация „Аушвиц-Биркенау” да се поклони пред жертвите на националсоциализма. Аушвиц е най-големият и най-зловещият концентрационен лагер, изграден на територията на окупирана Полша. Избитите там са 1,1 милиона души – повечето евреи. Преди Меркел пред жертвите в Аушвиц са се прекланяли двама канцлери – Хелмут Шмит и Хелмут Кол. Очаква се на 27 януари догодина германският президент Франк-Валтер Щайнмайер да участва в честването на 75-годишнината от освобождението на Аушвиц от Червената армия.", "date": "2019.11.29", "title": " Меркел ще посети Аушвиц"}
{"url": "https://trud.bg/%d1%81%d1%82%d0%b0%d0%bd%d0%b4%d0%b0%d1%80%d1%82%d1%8a%d1%82-%d0%bd%d0%b8-%d0%bd%d0%b0-%d0%b6%d0%b8%d0%b2%d0%be%d1%82-%d0%b5-50-%d0%be%d1%82-%d1%81%d1%80%d0%b5%d0%b4%d0%bd%d0%b8%d1%8f-%d0%b7%d0%b0/", "text": "Северозападът е най-бедният регион Ирландия изпреварва другите страни Стандартът ни на живот е 50% от този на средния европеец. Брутният вътрешен продукт (БВП) на човек за 2018 г., измерен според стандарти на покупателната способност, е 50% от средния за ЕС, сочат данните на НСИ. Най-близо до нас е Хърватия, където БВП на човек е 63% от средното за ЕС ниво. Румъния е на трето място с 64%. Северната ни съседка постига изключително бързо икономическо развитие. От 2007 г. до 2018 г. БВП на човек в Румъния нараства от 43% на 64% от средното ниво за ЕС, или с 21 пункта. Със същите темпове догонва по-богатите страни и Литва, където БВП на човек за същия период се увеличава от 60% на 81% от средното ниво. Икономиката на Полша също се подобрява много бързо като БВП нараства от 53% на 71% от средния за ЕС размер. За същия период от 11 години ние се доближаваме до развитите страни от Европа, но доста по-бавно – БВП на България е нараснал от 40% на 50% от средното ниво, или с 10 пункта. Северозападният регион на България остава най-бедният в ЕС, където годишният доход на човек е 2900 евро, сочат данните на Евростат. За сравнение в района Вътрешен Лондон-Запад средният доход е 55 200 евро годишно. Най-бързо в ЕС се развива не някоя от по-бедните страни, а Ирландия, която е на второ място по БВП на човек. В Ирландия БВП нараства от 148% от средното за ЕС ниво през 2007 г. на 187% през 2018 г., или с 39 пункта. Най-висок е стандартът на живот в Люксембург, където БВП на човек е 254% от средното за ЕС ниво. През 2009 г. заради световната финансова криза БВП падна в по-голямата част на Европа. Икономиките на повечето страни вече са се възстановили и са надминали предкризисното ниво. Изключение правят Гърция, Испания и Италия. От 2007 г. до 2018 т. БВП на човек в Гърция намалява от 93% на 68% от средното за ЕС ниво. В Испания БВП се понижава от 103% на 91%, а в Италия от 107% на 95%. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.11.29", "title": " Стандартът ни на живот е 50% от средния за ЕС\t"}
{"url": "https://trud.bg/%d0%bf%d1%80%d0%b5%d0%b4%d1%81%d0%b5%d0%b4%d0%b0%d1%82%d0%b5%d0%bb%d1%8f%d1%82-%d0%bd%d0%b0-%d1%84%d1%80%d0%b5%d0%bd%d1%81%d0%ba%d0%be-%d0%b1%d1%8a%d0%bb%d0%b3%d0%b0%d1%80%d1%81%d0%ba%d0%b0%d1%82/", "text": "Близо 2000 човека в София посрещнаха новото Божоле в третия четвъртък на ноември, както повелява френската традиция. Мащабна вино вечер в НДК бе организирана от Френско-българската търговска и индустриална камара. Това е най-голямото и важно събитие за френската бизнес общност в страната ни. За френското и българското вино, за бъдещето на търговските отношения между двете страни и за спомените от „Парк де Пренс“, разговаряме с председателя на камарата Стефан Делайе. – Господин Делайе, доволен ли сте от посрещането на Божоле Нуво 2019?  – Както обикновено, посрещането бе фантастично! Мисля, че това е най-голямото събитие, което събира и сближава не само френската, но и останалите бизнес общности в България. Интересът е толкова голям, че бихме могли да съберем и много повече от 2000 гости. Разбира се, бих искал да благодаря на вицепрезидента на Република България госпожа Илияна Йотова, за подкрепата и присъствието u на нашето събитие, както и на Н. Пр. госпожа Флоранс Робин, посланик на Франция в България, за участието и уважението към нас. Що се отнася до дегустативните качества на Новото Божоле, то тазгодишната реколта даде ясно изразени аромати на горски и червени плодове, младото вино е пивко и леко, без да причинява главоболие на следващия ден. За мен, за Управителния съвет на Френската камара, както и за целия екип, е голямо удоволствие да организираме това посрещане, което приобщава София и България към световното отбелязване на празника, наред с други 110 държави по света. – Какво е значението на тази традиция във Франция?  – Обичаят за отваряне на младото вино Божоле Нуво се е родил във Франция малко след Втората световна война. Поради една изключително обилна реколта, производителите от региона Божоле получават разрешение от френската държава да продават излишъка от реколтата си веднага след производството на виното. Затова винаги говорим за младо вино, което ферментира само 4 дни. С оглед на търговския успех на тази ранна продажба, производителите от Божоле бързо решават да инвестират в комуникация и маркетинг, организирайки навсякъде по ресторанти и кафенета във Франция дегустации на Божоле Нуво. Малко по малко, събитието добива силна популярност и по света и така, в днешно време в повече от 110 страни се продават над 55 милиона бутилки Божоле Нуво годишно. Празникът във френските градове се превръща в традиционен повод за събиране и общуване, направо на улицата пред заведенията, с приятели, със семейството или с колеги, като всички посрещат Новото Божоле в третия четвъртък на ноември! По-голямата част от заведенията сервират младото вино с колбаси и сирена от региона на Лион – като розет и том от Савоя. – Какво е вашето лично отношение към виното?   – „Французин съм, не пия алкохол… само вино“ – така наскоро неволно сгреши и френският президент Еманюел Макрон. Във Франция дори не смятаме виното за алкохол! Това разбира се, е шега, но за мен виното е незаменима и универсална напитка, като водата например. Хората от моето поколение във Франция са научени от нашите баби и дядовци и поколенията преди тях как да консумират вино – как да съчетават с всяко отделно ястие различен вид вино, какви са разликите според регионите на производство, техния специфичен климат и гроздето. Това е част от нашата история и от националното ни наследство. Цял живот спазвам тези навици на консумация. Късметлия съм, че тук в България, виното е страхотно, но винаги гледам да пия умерено, не повече от 2 чаши на ден… и не всеки ден. Виното е алкохол и трябва да се консумира отговорно – за да удължите продължителността на живота си, за да не загубите точките от шофьорската си книжка и за много други неща.  Въпреки задържането на едни сравнително постоянни равнища на количествата консумирано вино във Франция, все още е немислимо да посрещнете приятели или роднини на гости, без да подарите или поднесете като домакин хубаво вино. – Как се озовахте в България и защо решихте да останете тук?   – Моята съпруга е българка и живеехме в Лондон. Имах възможността да се преместя да живея в България, тъй като заемах длъжността управител за региона на Южните Балкани в голяма международна компания, с която работя и до днес – Havas Global Media and Communication Group. Имах удоволствието и честта да участвам в кампанията на Симеон Сакскобургготски, когато беше избран на поста министър-председател на Република България. Малко по малко, година след година, въпреки предложенията, които съм получавал, реших да остана в България и в този вълнуващ регион, където всеки ден се случва нещо ново и необичайно. За мен бе истинска чест да вложа своя скромен принос в изграждането на съвременна България. – Какви са, според вас, приликите и разликите между българите и французите?   – Мисля, че основната разлика може да се илюстрира с две знакови изречения за френския език: „Радостта от живота“ и „Такъв е животът“, които предават нашето положително отношение към съществуването, което ни тласка и мотивира да се наслаждаваме на всеки момент, прекаран на земята. Ние отхвърляме, или поне се опитваме да отхвърлим пасивността, посредствеността, отрицателното отношение, фатализма. Мисля, че поради много причини, най-вече исторически, тази „радост от живота“, чувството и възприятието за нея, трябва да се засилят в България. Гражданската принадлежност също е много силна във Франция, може би донякъде тя по-слабо се усеща в България. Без пробуждане на това чувство за гражданска принадлежност, как да се изкорени това бедствие – отрицателният демографски прираст на българското население. – Какви са позициите на френското вино на българския пазар?   – В България, както и в целия свят, френското вино се цени високо. Навлизането на пазара не е лесно, тъй като местното производство е отлично в съотношението си цена спрямо качество. Въпреки това, много български компании внасят френско винo и предлагането започва да става богато по отношение на видовете вина и значително по отношение на количествата. Вносът на вино в България за 2018 г. е на стойност 19 милиона евро, като Франция е първи вносител с 5,6 милиона евро и съответно с 28% пазарен дял, като внесените количества от Франция нарастват с 43% за периода 2014-2018 г. Тези данни показват, че българите все повече ценят френското вино и че нашите компании членове, вносители на френско вино, се справят успешно. – А как виждате настоящето и бъдещето на българското вино във Франция?   – Френският пазар също е труден, конкуренцията с местните вина е много сериозна, а има и все повече вина от „Новия свят“. Според мен разпространението на българското вино във Франция трябва да се организира във Франция, но и в България. Създаването на сертификати за контролирано название за произход и защитено название за произход, каквито съществуват във Франция, би помогнало за изграждане на престижна репутация на българското вино и за неговото признание по света. Сертификацията е гаранция за канал на производство – регион, климат, метод на производство, за произход и постоянно качество. Необходимо е също така винопроизводителите да подсилят своя подход за дистрибуция с бюджет за маркетинг и комуникация, за да могат френските клиенти да опознаят по-добре България, както и качеството на виното, произведено на нейна земя. Важно е българските винопроизводители да могат за участват на изложенията във Франция, да се организират седмици на българското вино във Франция. Сигурен съм, че ползата от тези дейности би била забележителна. – Кои са най-популярните български продукти на френския пазар?   – Без колебание мога да кажа, че това са киселото мляко и розовото масло, но и с малко чувство за хумор мога да добавя тук и вашия футболен отбор, който ни елиминира от Световното първенство с победата на стадион „Парк де Пренс“ през 1993 г. Самата България все още е до голяма степен слабо известна, въпреки че мероприятия като представянето преди няколко години в Лувъра на тракийските съкровища, донасят голяма видимост на държавата. Усилията трябват да продължават в същата посока. – Как се разви дейността на Френско-българската търговска и индустриална камара (ФБТИК) през отиващата си 2019-а година и какви са очакванията за 2020-а?   – Голям оптимист съм относно двустранните икономически отношения между двете държави. През 2019 г. много френски индустриални компании инвестираха в България за подобряване или разширяване на производствения си капацитет: „Монтюпе“ в Русе, „Суфле“ в Плевен, „Латекоер“ в Пловдив. Това е много добър знак. Те не желаят да напускат страната, а напротив, предприемат стъпки да увеличават инвестициите си. Това е най-добрата комуникация за привличане на други компании. Много позитивно съм настроен и по отношение на 2020 г. Френска компания бе избрана и за концесията на летище София. През периода на концесията ще бъдат инвестирани малко повече от 1 милиард евро, което почти ще удвои сумата на френските инвестиции в България. Скорошно проучване, което проведохме заедно с агенция IPSOS и съветниците по външна търговия на Франция сред нашите членове, показа, че над 60% от тях са оптимисти за близкото бъдеще на бизнеса в страната и това заслужава да се подчертае. Налице са всички фактори за увеличаване на степента на удовлетвореност и икономическата привлекателност на страната. Редица процеси за подобряване на факторите, към които чуждестранните инвеститори са чувствителни, са вече в ход, като облекчаване на бюрокрацията с дигитализацията на администрацията. – А какви са проблемите пред френския бизнес в България?  – Едно от най-големите предизвикателства за френските компании в България остава липсата на работна ръка. Наличната работна ръка е още по-ограничена предвид отрицателния миграционен баланс. Тази трудност може да бъде предоляна чрез увеличаване на мобилността на работниците между градове като Видин, където безработицата достига до 20%, и София и Пловдив, където е около 2-3% и дори става отрицателна в някои сектори. Тези регионални различия са видими и в инфраструктурата, чието развитие, въпреки значителния напредък, постигнат през последните години, остава хетерогенно. Много е важно да се изгради отличен имидж на България във Франция, а тук на място да се създават благоприятни условия за инвестиции и търговия. По отношение на имиджа на България, ние участваме редовно в представяне на България пред френски компании. От няколко години представляваме френската агенция за международно развитие на компаниите – „Бизнес Франс“, в областта на организирането на търговски мисии, преговори, пазарни проучвания и създаване на контакти. В тази връзка, ние сме основният канал за търговска и инвестиционна информация, която подаваме към френските фирми и потенциални инвеститори. Особено щастлив съм да отбележа ентусиазма на френските инвеститори и многобройните проекти, които обещават успешно бъдеще. – Кои са най-интересните сектори в българската икономика за френския бизнес?   – Смятам, че присъствието ни в индустриалния сектор е важно и ще се развива все повече. Скорошното пускане на фабриката „Латекоер“ е актуално доказателство за това. Традиционно, секторите на инфраструктурата и на енергетиката също са перспективни за френските компании, като примерите са многобройни: установяването и разширението на самолетостроителната компания „Латекоер“, разширението на малцовия завод на „Суфле“, развитието на „Атос“ с придобиването на „Юнифай“, в резултат на което бе утроен броят на служителите, а офисът в София бе избран за най-доброто място за работа в сравнение с всички други офиси на „Атос“ по света. Успоредно, малки френски клъстери се създават и се развиват в сектори с висока добавена стойност: в автомобилния отрасъл с „Монеа“ и „Монтюпе“ и в авиационната индустрия с „Латекоер“, „Технофай“ и „Дасо Систем“. Инвестиции и нови проекти се осъществяват в сектора на енергетиката и възобновяемите енергийни източници, с придобиването на централите на ИДФ от „Акуо Енерджи“. Обещаващи проекти и перспективи съществуват и в ядрения сектор. – Как се отразяват политическите трусове в Европейския съюз и извън него на френско-българските търговски отношения?   – Мисля, че Франция възстановява престижа си и засилва влиянието си в рамките на Европейския съюз. След няколко десетилетия на политическо оттегляне в Европа, смятам, че президентът Макрон върши отлична работа в ЕС, думата му има тежест, резултатите от последните европейски срещи са добро доказателство. Очевидно икономическата криза все още бушува във всички страни по света, включително във Франция и България. Това е ежедневна борба и за двете правителства. Визията и възприемането на Еманюел Макрон за България е отлично. Той посети България вече два пъти. Мисля, че от времето на френския президент Митеран не се беше случвало френски държавен глава да има толкова голям интерес към България. Отношенията с президента и министър-председателя са отлични и представляват чудесна предпоставка за укрепване на икономическите и търговските отношения между двете страни. – Как виждате бъдещето на ЕС и ролята на България в него?  – България е сред най-старите европейски държави и нейната роля е безспорна, като пазител на една от европейските граници, на чиято територия е разположен и най-големият пропускателен пункт в Европа, на входа на историческия път на коприната. А Европа е световна сила. След обединението си вследствие от падането на берлинската стена, нашият континент и в частност Европейският съюз удвои и обедини пазарите си и производствените си мощности. Тази положителна тенденция на икономическо развитие засили ролята на Европейския съюз в света. Несъмнено движещите сили в Европа ще бъдат и занапред големите икономики, които се съревновават и модернизират, заедно с най-високо технологичните компании и държави. Бъдещето е пред тях. Нашият гост  Стефан Делайе е председател на Френско-българската търговска и индустриална камара и изпълнителен директор на комуникационната група Хавас в България. Завършил е Висшия институт по мениджмънт (Institut Supїrieur de Gestion) в Париж. Стефан Делайе има над 25 години опит в сферата на комуникациите, рекламата и маркетинга. Живее в България от 2000 г. Работил е като комуникационен консултант във Франция, Швейцария, Великобритания и България.", "date": "2019.11.29", "title": " Председателят на Френско-българската търговска и индустриална камара Стефан Делайе пред „Труд“: От времето на Митеран не е имало толкова голям френски интерес към България\t"}
{"url": "https://trud.bg/%d0%b2%d0%be%d0%b4%d0%b0-%d0%b3%d0%b0%d0%b7%d0%b8-%d0%b6%d0%b0%d0%b4%d0%b5%d0%bd-%d1%85%d0%be%d0%b4%d0%b8/", "text": "Войните за водата са факт и чукат на вратата Хубава народна поговорка е „Вода гази, жаден ходи“. И толкова много е приложима за нас в момента, че няма накъде. Разбира се поводът да се сетим за нея е водната криза в Перник, Плевен, Ловеч, Троян и околиите им и режимите, под които на някои места живеят от седмици. Ситуациите са различни, но причините както винаги са еднакви. Или ще е левашко безхаберие, или ще е престъпно нехайство, или ще е просто откровено слабоумие от страна на тези, чиято отговорност е това да не се случва. И така година след година. През септември 2017 г. Световната банка бе юрнала всичките ангажирани ведомства в републиката – МРРБ, МОСВ, МЗХГ, МИ и метеоролозите – да организират семинар за опазването и устойчивото използване на водните ресурси в България. Като контекст за нуждата от такова събитие тогава се посочва, че „въпреки богатството си на водни ресурси, благоприятните почвени и климатични условия и силната институционална и регулаторна рамка, България продължава да се изправя пред значителни предизвикателства в модернизирането на водната инфраструктура и ресорните институции, за да изпълни своите цели за развитие. Постигането на достатъчно добро ниво на опазване и устойчиво използване на водите изисква гарантирането на траен достъп до съответните количества качествена вода за поддържане на препитанието, благосъстоянието на населението и социално-икономическото развитие, за осигуряване на защита срещу замърсяване на водата и свързаните с нея бедствия, опазване на екосистемите в среда на мир и политическа стабилност.“ Стабилна констатация, нали! Пак тогава, през 2017 г., експертите от Световната банка посочват още, че “повечето язовири в България са построени между 1956 г. и 1985 г. През последвалия преходен период всички строителни проекти са изоставени, което оставя хиляди българи без надеждно водоснабдяване. Макар че почти всички българи имат достъп до питейна вода в домовете си, значителен брой хора все още страдат от сезонни режими на водата поради незавършени язовирни проекти. Тези проблеми се усложняват от факта, че много водоснабдителни мрежи трябва да бъдат модернизирани, а системите за събиране и пречистване на отпадъчни води да бъдат разширени. Ето защо са необходими значителни инвестиции, които да гарантират, че качеството на водата и устойчивото използване на водните ресурси съответстват на изискванията на директивите на Европейския съюз.“ Как сме дотук?! Добре! За справка: От документите от същия семинар излиза също така, че за рехабилитацията на пернишкия язовир „Студена“ са били още тогава предвидени средства от ижеспоменатата Световна банка по проект за развитие на общинската инфраструктура. Кой, какво, как, дали изобщо и колко точно, някой друг път. Ако не знаете, че има водна мафия в България, че проектите за обновяване на водните цикли на градове и села са в топ 3 на „голямата лапаница на еврофондове“, като опре да злоупотребите в републиката и че са запазена територия за конкретни съмнителни типове – ще отнеме повече място, за да се разкаже. И пак само колкото е известно без документални доказателства и в рамките на допустимия риск за здравето и живота на автора. Но за водата е приказката. Да не се отплесваме. С глобализацията, индустриалното развитие и растящото човечество ведно с климатичните изменения, питейната вода днес е несъмнено най-ценният ресурс на планетата. Разбирайте го така – по данни на ООН в този момент, през 2019 г., 2,2 млрд. души на Земята нямат достъп до гарантирано годна за пиене вода, а 4,2 млрд. души общо нямат достъп до санитарни съоръжения. С други думи, всеки трети човек на планетата няма достъп до чиста питейна вода, а близо половината човечество няма достъп до тоалетни. В подобна статистика, на око в процентно съотношения на бедстващите за питейна вода спрямо броя на населението у нас сме сигурно някъде между Африка и Южна Азия. Разбира се, човекът воюва с ближния си за и с вода откакто свят светува, но рискът от глобална криза за жизненоважната течност, а оттам и за все повече поводи за конфликти, отдавна е надвиснал на хоризонта, чука на вратата и вече е при съседите турци. Тази тенденция беше предсказана от видни икономисти още в началото на века като едно от най-вероятните последствия от глобализацията и разбира се, още тогава си звучеше съвсем правдоподобно. Е, не бяха ясновидци хората откъм времеви диапазон, пък и имаше и непредвидими фактори в някои случаи. Разбира се нямаше кой да спре последните години Китай да прегражда река Меконг както си иска за ужас на страните надолу по течението като Лаос, Тайланд, Виетнам и Камбоджа, които едва наскоро започнаха да изграждат свои съоръжения за запасяване с вода, тук-там с благословията и финансите на Пекин. Който също така участва във всички мащабни водни проекти в Третия свят, включително пуснатата в експлоатация през 2017 г. най-голяма язовирна стена в Африка (9 километра) с ВЕЦ на река Нил в Судан. Съседна Етиопия се готви да завърши догодина изграждането на своя подобен проект върху Сини Нил, който е основен приток на голямата река и вече сериозно заплашва интересите както на Хартум, така и на Кайро. Регионалната суперсила Египет беше възпрепятствана от Арабската пролет и последвалите три смени на режима за шест години, за да се намеси навреме с влияние или директен натиск, било то и военен, както предсказваха навремето икономистите, още преди да са завършени и двата проекта. САЩ в момента посредничат между Етиопия, Судан и Египет за постигане на общо споразумение за управлението на водите на Нил, за което трите страни са си дали срок до 15 януари 2020 г. Или може да стане страшно. И като споменахме Арабската пролет – въпреки бежанската криза, терористичната заплаха от Ислямска държава и окопаването на потенциална кюрдска държава по границите й, последното тайно дойде дюшеш за Турция в едно друго направление. Хаосът в Ирак и Сирия позволиха на президента Ердоган успоредно на военната ескалация да лансира и завърши няколко мащабни водноелектрически проекта върху басейните на реките Тигър и Ефрат, ефективно заплашвайки бъдещото препитание и живот на десетки милиони в страните надолу по течението им. Сирийският президент Башар Асад не нарича случайно турския си колега всеки път в трето лице „крадецът“ – не е само заради окупираната уж временно заедно с руснаците територия в северозападна Сирия – за много повече грабеж иде реч. Още десетки примери могат да се дадат за ожесточаващата се глобална криза за питейна вода, но да се върнем у нас за финал. Че водните ресурси на България са неравномерно разпределени върху цялата територията на страната и възобновяемите източници в част от регионите зависят предимно от сезонни валежи, е исторически факт. Както е и исторически факт, че благодарение на релефа и климата си, страната ни е на второ място в Европа след Исландия по ресурси на минерална вода с естествен произход. По някои данни капацитетът на регистрираните находища у нас надхвърля 100 млрд. литра вода годишно, като потреблението на човечеството в бутилирана вода за 2018 г. е около 45 млрд. литра. Гордостта настрана, ако тези числа не ви гневят, не знам какво. Особено в контекста на това от което започнахме. Бдете над водата, уважаеми сънародници! Гневете се на управниците си, за това че се държат с вас все едно не плащате данъци и заплатите им. Търсете им сметка и си търсете водата. И имайте едно на ум! Помните ли как се опитваха да ни забранят да спим на открито сред природата на родината ни, ако не е в лицензиран от тях къмпинг?! Рано или късно гадовете и вода ще се опитат да ви забранят да точите, за да си правят те парите.", "date": "2019.11.29", "title": " Вода гази, жаден ходи\t"}
{"url": "https://trud.bg/e%d0%b4%d0%b8%d0%bd-%d0%b4%d0%b5%d0%bd-%d0%b2-%d0%bf%d1%80%d0%be%d1%84%d0%b5%d1%81%d0%b8%d1%8f%d1%82%d0%b0/", "text": "За един ден ученици от София, Пловдив, Бургас и Варна ще станат част от големи компании от различни области. Това е второто издание на проекта „Един ден в професията“, който дава възможност младежите от 10-ти и 11-ти клас да се включат в работния процес на фирми от сферата на хотелиерството, маркетинга, високите технологии, архитектура, PR и комуникации, медицина и авиоинженерство и други. Инициативата ще се провежда за втори път през пролетта, а кандидатстването е отворено до края на ноември. Организаторите разказват, че компаниите този път са много повече и вече имат подготвени симулационни игри за учениците. Например психолозите, които ще се включат в проекта, ще покажат практически как се подготвят за един сеанс и ще оставят младежите да проведат групова терапия на съученици или родители. Инициативата изцяло е обърната към учене чрез практика. Този метод е особено популярен сред западноевропейските учебни системи. В Холандия и Англия даже стажът при бакалавърските програми е задължителен. „Един ден в професията“ запълва тази ниша в България като помага на младите да направят своето кариерно ориентиране от перспективата на практически опит. Най-голям интерес до момента се забелязва от елитните гимназии- езикови, финансови и природо-математически. А гейминг индустрията е най-новата област, в която гимназистите искат да пробват да работят за един ден. Във връзка с многото желаещи до момента за стаж в тази индустрия, една голяма софийска аутсорсинг компания ще приеме няколко групи ученици за стаж. От училищата подкрепят инициативата, като разпространяват информацията и подкрепят учениците да опитат и усетят мечтаната кариера. Младежите няма да пропускат учебни занятия, а стажовете ще се изпълняват извън учебния процес. Ученици от всяка гимназия от четирите големи града могат да кандидатстват и да имат шанса да изживеят един работен ден от желаната професионална сфера. Кандидатстването по програмата с предварително записване, е отворено до края на ноември месец, а гимназистите от София, Пловдив, Варна и Бургас, ще посетят избраните фирми между февруари и май другата година. Чрез този проект се цели попълване на липсващата ниша в България, а именно – практическо приложение на заучената теория в училище и в първите години на висше образование. Първото издание на „Един ден в професията“  бе през миналата пролет, когато имаше стотици регистрирани ученици, които посетиха десетки компании. Сред тях имаше архитектурно ателие, медицински комплекс, национална телевизия, радио група, ИТ компания, адвокатска кантора, хотелиерски бизнес и други. Децата се научиха как се правят медицински проби, успяха да влязат в съда, помагаха в чертаенето на проекти за бъдещи сгради и дори влязоха в ролята на радиоводещи.", "date": "2019.11.29", "title": " Eдин ден в професията"}
{"url": "https://trud.bg/%d0%bd-%d0%bf%d1%80-%d0%bf%d0%be%d1%81%d0%bb%d0%b0%d0%bd%d0%b8%d0%ba-%d1%85%d0%b5%d1%80%d0%be-%d0%bc%d1%83%d1%81%d1%82%d0%b0%d1%84%d0%b0-%d0%ba%d0%be%d1%80%d1%83%d0%bc%d0%bf%d0%b8%d1%80%d0%b0%d0%bd/", "text": "Американският дипломат изнесе публична лекция на тема “Българо-американските отношения в следващите 30 години” В посолството в София идва специален съветник по въпросите за свободата на словото САЩ ще използват “инструменти със зъби”, за да подпомогнат борбата с корупцията и върховенството на закона в България. Сред тях ще бъде и отказ да бъдат издавани визи на корумпирани държавни служители и членовете на тяхното семейство. Това заяви Н. Пр. Херо Мустафа по време на публична лекция на тема “Българо-американските отношения в следващите 30 години” в столичния хотел “Балкан”. Тя се позова на един от инструментите в американските закони, който позволява на държавния секретар да откаже достъп на официални лица и близките им, ако има доказателства за участието им в корупция в особено големи размери. На форума присъстваха министърът на икономиката Емил Караниколов, Симеон Сакскобургготски. “Освен, че ще насърчаваме прозрачността, трябва да се защити свободата на медиите и уважението към малцинствата и техните гласове, защото когато гражданите имат вяра в правителството и институциите, България може да достигне пълния си потенциал”, каза още Н. Пр. Мустафа. Дипломатът добави, че САЩ ще работят с държавните органи и гражданския сектор за засилване върховенството на закона, насърчаване независимостта на съда и борба с корупцията. В тази насока в София се очаква специален съветник от Департамента по правосъдие, който ще отговаря по въпросите за свободата на словото, върховенството на закона, борбата с корупцията и малцинствата. Тя заяви, че се гордее и със здравите американо-български взаимоотношения в сферата на икономиката. “През последните 30 години станахме свидетели на възраждането на България от руините на комунистическата планова икономика, изграждането на процъфтяващ информационно-технологичен сектор и огромните ползи от все по-задълбочаващите се връзки със западни компании”, каза Н. Пр. Мустафа. По думите є американските фирми са инвестирали над 2.5 милиарда долара в българската икономика под формата на ноу-хау и капитал. По този начин са създадени над 30 000 висококвалифицирани и високоплатени работни места, по-специално в производството, енергетиката и съвременото земеделие, което нарежда Съединените щати сред първите шест държави, инвестиращи в България. “Двустранната ни търговия понастоящем възлиза на над 1,2 милиарда долара, като продължава да нараства. Американските компании внасят в България високотехнологични, авангардни стоки, като особено висок ръст отбелязва износът на електронни технологии и устройства, части за авотомобилостроенето, атомно оборудване и медицински технологии”, допълни дипломатът. Тя обяви, че в следващите месеци ще има среща на българския бизнес с американски фирми в рамките на няколко търговски изложения, като първото такова в областта на сигурността, здравеопазването и информационните технологии предстои още следващата седмица. “Готова съм да задавам трудните въпроси, за да постигна положителна промяна”, заяви още тя. Посланик Мустафа определи срещата на премиера Борисов с президента Доналд Тръмп, като “историческа”: “България и САЩ навлизат в нов етап от дипломатическите си отношения”, каза тя. Като част от Рамката за стратегическо партньорство ще започнем нов диалог за разработване на десетгодишна пътна карта, с която да продължим да развиваме двустранното отбранително сътрудничество, за да противодействаме на морските, кибер- и хибридните заплахи в черноморския регион.   Готови да окажат помощ за борбата с киберпрестъпленията Работим да се засили и българската демокрация Н. Пр. Мустафа заяви, че САЩ са готови да окажат помощ за борбата с киберпрестъпленията, за да се засили отбраната на България областта на технологията и иновациите, както и че 5G мрежите ще бъдат изградени с подходящи контроли на сигурността. Тя посочи, че взаимоотношенията между България и САЩ постигат ново ниво на растеж, започващо със срещата между американския президент Доналд Тръмп и българския премиер Бойко Борисов. “Работим да се засили и българската демокрация, да се подобрят възможностите на свободния пазар в България. Всичко, което сме постигнали дотук, е изградено в продължение на 30 години тежък труд”, каза посланикът на САЩ.   България става основен източник на енергийна сигурност Хъбът ще печели значително с повече източници „Президентът Тръмп и министър-председателят Борисов обсъдиха нашата споделена цел България да се превърне в истински газов разпределителен център и основен източник на енергийна сигурност в региона. Решена съм да подкрепям усилията на България да диверсифицира енергийните си доставки, което включва изграждане на газовата връзка между Гърция и България (IGB) и участието на страната в планираното изграждане от гръцка страна на терминал за втечнен газ в Александруполис”, каза Н. Пр. Херо Мустафа. Тя обясни, че за разлика от проекта „Турски поток“, който се стреми да превърне България в напълно транзитна страна, газовата връзка с Гърция и терминалът за втечнен газ обещават да направят от България истински енергиен център и регионално средище за търговия с природен газ. „Но нека не спираме дотук. Хъбът ще спечели значително, ако има повече източници на газ. Затова нека изградим връзки със съседните страни – на север към Румъния и в северозападна посока към Сърбия, през Балканите, Унгария и Австрия. Ако България иска да стане енергиен център, изключително важно е тя да реформира собствения си вътрешен газов пазар, гарантирайки справедлив, недискриминационен и прозрачен пазар, което е ключова предпоставка за диверсификацията”, каза Херо Мустафа.   Евростратегия ще бори рушветите Създаването на европейска стратегия за борба с корупцията ще бъде дискутирано на 3 декември в Брюксел. Инициативата е на eвродепутата от ГЕРБ Емил Радев. В дискусията ще участват новият европейски главен прокурор Лаура Кьовеши, зам.-председателят на Евроюст Клаус Майер-Габри, зам.-изпълнителният директор на Европол Юрген Ебнер, българският зам.-главен прокурор Иван Гешев, италианският национален прокурор за борба с мафията и тероризма – Федерико Кафиеро Де Рахо, представители на гражданското общество, членове на Европейския парламент и др. “Корупция има в целия Европейски съюз. Справянето с този проблем изисква да се вземат сериозни мерки на общоевропейско ниво. Затова предложих въпросът да бъде обсъден в по-широк формат и инициирах в ресорната комисия изслушване “Към обща стратегия на ЕС за борбата с корупцията и организираната престъпност – укрепване на инструментите и засилване на сътрудничеството”, мотивира се Емил Радев, който е зам.-председател на Комисията по граждански свободи, правосъдие и вътрешни работи на Европейския парламент. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.11.29", "title": " Н. Пр. посланик Херо Мустафа: Корумпираните във властта без визи за САЩ (обзор)"}
{"url": "https://trud.bg/%d0%be%d1%82%d0%bc%d1%8f%d0%bd%d0%b0-%d0%bd%d0%b0-%d1%82%d0%b0%d1%80%d0%b8%d1%84%d0%b0%d1%82%d0%b0-%d0%b7%d0%b0-%d0%b2%d0%b8%d0%bd%d0%b5%d1%82%d0%ba%d0%b8%d1%82%d0%b5-%d0%bf%d0%be%d0%b8%d1%81%d0%ba/", "text": "Върховната административна прокуратура поиска от Върховният административен съд (ВАС) да отмени цялата Тарифа за таксите, които се събират от Агенция “Пътна инфраструктура” (АПИ). В същата тарифа са и винетните такси, които плащат шофьорите и собствениците на автомобили, съобщи правният сайт “Лекс”. Плащането на винетки е уредено в Закона за пътищата, но цените им са посочени в тарифата, приета в далечната 2008 г. от правителството на Тройната коалиция. Оттогава е изменяна многократно. В нея са записани цените на всички такси, събирани от АПИ, включително на разрешения за поставяне на билборд край пътя, за откриване на бензиностанция и т. н. От прокуратурата са установили, че тарифата е издадена без мотиви, които би трябвало да са налице при представянето на проекта є и да са публикувани на сайта на Министерския съвет. На практика не е изпълнено законовото задължение да се проведе обществена консултация с гражданите и юридическите лица. Тричленен състав на ВАС е допуснал казуса за разглеждане и е насрочил делото за 14 април 2020 г. Ако съдът отменени Тарифата на таксите, това няма да се отрази нито на цените, нито на сегашната система, по която се продават и купуват винетките или се плащат другите такси към АПИ. Съдебният акт няма обратно действие и ще се отнася до бъдещ период, в който администрацията да приеме нова тарифа, но без да допуска закононарушения.", "date": "2019.11.29", "title": " Отмяна на тарифата за винетките поиска прокуратурата"}
{"url": "https://trud.bg/%d0%bc%d0%b8%d0%bd%d0%b8%d1%81%d1%82%d1%8a%d1%80-%d0%b2%d1%8a%d0%bb%d1%87%d0%b5%d0%b2-%d0%b5%d0%b4%d0%b8%d0%bd-%d0%be%d1%82-%d0%bf%d1%80%d0%be%d0%bf%d1%83%d1%81%d0%ba%d0%b8%d1%82%d0%b5-%d0%bd%d0%b0/", "text": "„Един от пропуските на нашата страна е, че забравихме колко е важно образованието и колко важни са учителите. Затова е важно и заплатите им да бъдат високи“, каза министърът на образованието и науката Красимир Вълчев на конференция на тема „Ролята на образованието за насърчаване на фундаменталните ценности на ЕС“. Ще живеем в едно по-хармонично бъдеще, ако имаме споделени норми и ценности, отбеляза министърът. „Днес основните общности, в които живеем са националната държата и ЕС. Той е най-успешният политически проект, който съдържа споделени ценности. Много от проблемите, пред които сме поставени са наднационални“, заяви министър Вълчев. По думите му българското образование носи критериите на светското образование, а най-трудната задача на образователната система е формирането на възпитание. Министър Вълчев е категоричен, че българите имат основните ценности, но въпросът е как да се възпитават децата и учениците в по-доброто разбиране на тези ценности. По думите му няма как да научим децата на равнодушие, неспазване на човешките права и т.н. „Няма взаимност между образователната система и родителите. Основната причина за това е липсата на споделени ценности. Колкото повече права имаме, толкова повече несигурни се чувстваме. Като част от реализирането на компетентностите са и гражданските компетентности“, каза още министърът на образованието. Той подчерта, че днешното поколение деца са изправени пред редица предизвикателства в глобализирания свят, в който живеем и затова е много важно толерантността да стане основна ценност. „Днес океанът от информация прави така, че децата да не могат да разберат кое е същественото. Тук роля има образователната система, защото децата са лесно манипулируеми, а дезинформацията в днешно време е много голяма“, посочи министър Вълчев. Той допълни, че политиките, които се реализират в България са тези, които реализират навсякъде по света, но въпросът е това да стане по-бързо при нас. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.11.29", "title": " Министър Вълчев: Един от пропуските на нашата страна е, че забравихме колко е важно образованието"}
{"url": "https://trud.bg/%d0%b0%d1%80%d1%81%d0%b5%d0%bd%d0%b0%d0%bb-%d1%83%d0%b2%d0%be%d0%bb%d0%bd%d0%b8-%d1%83%d0%bd%d0%b0%d0%b9-%d0%b5%d0%bc%d0%b5%d1%80%d0%b8/", "text": "Търпението се изчерпа и „Арсенал“ уволни Унай Емери. Спешно заседание на борда на директорите бе свикано след загубата с 1:2 от „Айнтрахт“ в Лига Европа. За първи път от 1992 година насам „артилеристите“ нямат победа в седем поредни мача във всички турнири. Това се случи под ръководството на Джордж Греъм, чиято серия дори бе 8 срещи. Нито веднъж Арсен Венгер, водил „Арсенал“ в 1235 двубоя, не е имало толкова лош период. Временно „Арсенал“ ще бъде воден временно от легендарния шведски халф на тима Фреди Люнгберг. Той влиза в много тежка ситуация. Резултатът срещу „Айнтрахт“ означава, че „Арсенал“ дори не е сигурен за 1/16-финалите в Лига Европа. Чака го финален сблъсък като гост на „Стандард“, който може да го изхвърли от турнира. При поражението от „Айнтрахт“ на стадиона имаше по-малко от 30 000 души – кошмарна посещаемост. Феновете искаха не само треньорска глава. Швейцарецът Гранит Джака отново ги влуди, след като започна да се прегръща с играчи на „Айнтрахт“ след края. Букмейкърската компания „Пади“ съобщи, че са заложени огромни суми, че Емери няма да е на работа до петък вечер и затова вече никой не приемаше. Люнгберг може да последва Оле Гунар Солскяр от временен до постоянен треньор. На „Емирейтс“ харесват много и работата на португалеца Нуно Ешпирито Санто, който води с успех „Уулвърхемптън“. Емери записа още едно страшно за феновете на тима постижение. В последните 46 мача, когато отборът повеждаше с 1:0, никога не губеше. За последно се случи срещу „Уотфорд“ през 2017-а и при Венгер. В евротурнирите „Арсенал“ пада у дома по-често от германци, отколкото срещу всички останали нации – шест пъти. „Манчестър Юнайтед“ също загрози лицето на английския футбол, но поне имаше оправдание. При минус 20 градуса в Нур Султан треньорът Оле Гунар Солскяр заведе почти само резерви и падна с 1:2 от „Астана“. За първи път от 25 мача в Европа „червените дяволи“ губят, след като са повели с 1:0 (гол на Джеси Лингард). Това се случи последно при гостуването на „Мидтиланд“ в 1/6-финал на Лига Европа през февруари 2016 година. „Астана“ пък стана първият тим от осем часа и половина игрово време, който успя да се разпише срещу „Манчестър Юнйтед“ в Лига Европа.", "date": "2019.11.29", "title": " „Арсенал“ уволни Унай Емери"}
{"url": "https://trud.bg/%d1%80%d0%b0%d0%b9%d0%bd%d0%b0-%d0%bd%d0%b5-%d1%81%d0%bf%d0%b8%d1%80%d0%b0-%d1%81-%d0%bf%d1%80%d0%be%d0%b2%d0%be%d0%ba%d0%b0%d1%86%d0%b8%d0%b8%d1%82%d0%b5-%d1%81%d0%bd%d0%b8%d0%bc%d0%ba%d0%b8/", "text": "Откактопевицата Райна няма мъж в живота си, тя се държи  . Певицата поднесе поредна порция пикантн снимки по бельо на своите Instagram фенове. Облечена в черен мрежест чорапогащник, 38-годишната брюнетка позира в гръб, разкривайки задните си части. „Ще побъркаш мъжете“ и „Няма такава жена“ са част от коментарите под поста й.", "date": "2019.11.29", "title": " Райна не спира с провокациите (СНИМКИ)"}
{"url": "https://trud.bg/%d1%82%d1%80%d1%83%d0%b4-%d1%83%d0%b8%d0%ba%d0%b5%d0%bd%d0%b4-%d0%b5%d0%b4%d0%b8%d0%bd-%d0%b2%d0%b5%d1%81%d1%82%d0%bd%d0%b8%d0%ba-%d0%b7%d0%b0-%d0%b4%d0%b2%d0%b0-%d0%b4%d0%bd%d0%b8-46/", "text": "Тази събота и неделя: Ел Фанинг: Живея, за да играя Винаги съм имала силно развито въображение и за мен това е едно от най-важните качества в нашата професия.           Как Виктор Хара стана Балканджи Йово В „Чилийска фиеста” певецът е латиноамерикански вариант на нашия юнак. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.11.29", "title": " „Труд Уикенд“ – един вестник за два дни"}
{"url": "https://trud.bg/%d0%b0%d0%b2%d1%82%d0%be%d0%b1%d1%83%d1%81%d0%bd%d0%b8%d1%82%d0%b5-%d0%bf%d1%80%d0%b5%d0%b2%d0%be%d0%b7%d0%b2%d0%b0%d1%87%d0%b8-%d0%bf%d0%bb%d0%b0%d0%bd%d0%b8%d1%80%d0%b0%d1%82-%d0%bf%d1%80%d0%be/", "text": "Автобусните превозвачи планират да започнат от 13 декември символичен протест, който да стане ефективен от 13 януари. Причини за недоволството им са нерегламентираният превоз, липсата на средства за финансиране на бранша, на ясна законодателна рамка, елементът „бонус-малус“ при застраховката Гражданска отговорност и неяснотите около тол системата. Това обясни за   Магдалена Милтенова – председател на Браншовия съюз за стопанска инициатива в транспорта и член на Националното сдружение на автобусните превозвачи и на Конфедерацията на автобусните превозвачи, която обединява сдруженията в автобусния сектор. Тя отчете, че проблемите, които превозвачите са поставили в началото на тази година на среща при премиера Борисов, не са били разрешени. В бюджета за догодина са „предвидени повече средства за субсидии компенсации, които отново няма да бъдат достатъчни, но все пак имаме някакъв напредък. Но проблемът не е само предоставянето на тези средства и в начина им на разпределение. В момента големите градове усвояват почти цялата субсидия и за останалите общини остават много малко средства, много малко като компенсация“. В Шуменско има населени места, които рискуват да останат без транспорт догодина, обясни Милтенова. Масово се съкращават транспортните схеми, допълни тя: „Ако хората са имали транспорт всеки ден, сега имат през ден. Ако са имали през ден, имат през два…“. Милтенова изтъкна, че ако се въведат предложенията за бонус-малус и тол системата, според МРРБ би това да се отрази с около 7% на цените, но според превозвачите завишението „ще бъде много по-голямо“. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.11.29", "title": " Автобусните превозвачи планират протест"}
{"url": "https://trud.bg/%d0%b2%d0%bc%d0%b0-%d0%be%d1%82%d0%b1%d0%b5%d0%bb%d1%8f%d0%b7%d0%b2%d0%b0-128-%d0%b3%d0%be%d0%b4%d0%b8%d0%bd%d0%b8-%d0%be%d1%82-%d1%81%d1%8a%d0%b7%d0%b4%d0%b0%d0%b2%d0%b0%d0%bd%d0%b5%d1%82%d0%be/", "text": "На 2 декември /понеделник/ ще бъде отбелязана 128-мата годишнина от създаването на Военномедицинска академия /ВМА/. Честването на празника започва с полагане на венци и цветя пред паметника на загиналите медицински чинове пред сградата на болницата. От 11:30 часа, в киносалона на ВМА, ще се проведе тържествено събрание на личния състав. Следвайки добрите традиции и вървейки в крак с прогреса, днес Академията посреща празника си реновирана и технологично обновена. По време на събранието генерал-майор проф. д-р Венцислав Мутафчийски, д.м.н., FACS ще отчете резултатите от работата на ВМА през 2019 година, както и приоритетите за следващата година. На събитието ще присъстват представители на Президентството на Република България, Народното събрание, Министерство на отбраната, Министерство на здравеопазването, НЗОК, БЛС, БЧК, Столична община, КНСБ, КТ „Подкрепа”, депутати, представители на болници и военни структури, както и други официални гости.", "date": "2019.11.29", "title": " ВМА отбелязва 128 години от създаването си"}
{"url": "https://trud.bg/%d0%bd%d0%be%d0%b2%d0%be%d1%82%d0%be-%d0%b8%d0%b7%d0%b4%d0%b0%d0%bd%d0%b8%d0%b5-%d0%bd%d0%b0-%d0%b1%d1%8a%d0%bb%d0%b3%d0%b0%d1%80%d1%81%d0%ba%d0%b0%d1%82%d0%b0-%d0%ba%d0%be%d0%bb%d0%b5%d0%b4/", "text": "Основната цел на новото издание на „Българската Коледа“ е да се осигури високотехнологична медицинска апаратура за диагностика, лечение и рехабилитация на нуждаещите се деца. Това ще разшири и възможностите на лекарите в България да прилагат иновативни методи на лечение. Това заяви президентът Румен Радев при откриването на 17-ото издание на благотворителната инициатива „Българската Коледа“, която се провежда под патронажа на държавния глава в помощ на болни деца, съобщиха от прессекретариата на държавния глава. Началото на кампанията беше дадено в университетската болница „Света Марина“ във Варна. Започваме 17-ото издание на кампанията с надежда за повече здрави деца и за повече спокойни семейства, заяви Румен Радев. Темата на кампанията ще е „Да дарим бъдеще на болните деца“. Президентът подчерта, че „Българската Коледа“ надхвърля далеч рамките на благотворителна инициатива, защото тя ни дава вярата, че живеем в общество, което се крепи на хуманни ценности. „Кампанията ни дава и надежда за бъдещето ни като нация, защото обединява хора без значение на социалното им положение, професия, възраст около благородна кауза“, посочи Румен Радев. Държавният глава изказа благодарност на лекарите и медицинските специалисти, които са посветили живота си за здравето на българските деца, и допълни, че усилията на талантливите български медици заслужават дълбоко уважение и обществено признание. „Доверието към „Българската Коледа“ се увеличава, тъй като лечебните заведения по ефективен начин използват дарените средства за закупуване на необходимата апаратура за лечение. Благодарение на лекарите и хиляди благодетелни българи тази кампания има принос за сложния лечебен процес на деца с хронични заболявания“, посочи Румен Радев и подчерта, че стремежът на инициативата е в най-ранна детска възраст да бъдат овладени тежките заболявания, за се даде шанс на децата да водят пълноценен живот“. Президентът съобщи, че в резултат на дарителската кампания 2018/2019, посветена на децата с тежки заболявания и увреждания, „Българската Коледа“ е успяла да набере 2 440 000 лв. Със средствата в рамките на 16-ото издание на благотворителната инициатива, бяха подпомогнати 551 деца със сумата от 853 162 лв. Общо 464 от тях получиха средства за рехабилитация; 63 деца са подпомогнати за осъществяване на скъпоструваща медикаментозна терапия, а на 24 деца с неврологични заболявания бяха дарени средства за медицински изделия и помощни средства. „Българската Коледа“ дари на 19 лечебни заведения от цялата страна модерна, високотехнологична апаратура за прецизна диагностика и съвременно лечение на обща стойност 1 585 770 лв. Апаратура получиха университетски и многопрофилни лечебни заведения в София, Варна, Габрово, Добрич, Плевен, Пловдив, Силистра, Стара Загора. „Зад тези цифри стои доброто сърце, таланта, професионализма, всеотдайността на много хора“, отбеляза Румен Радев. Президентът и съпругата му Десислава Радева разговаряха с лекари и пациенти на университетската болница „Света Марина“. Благодарение на „Българската Коледа“ лечебното заведение вече разполага с анестезиологичен апарат със съвместим пациентен монитор на стойност 120 000 лв., който създава възможност да се подобри лечението на новородени и деца от цяла Североизточна България. Румен Радев и Десислава Радева посетиха и СБАГАЛ „Проф. Д-р Д. Стаматов“, която също получи апаратура в рамките на отминалата кампания. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.11.29", "title": " Новото издание на „Българската Коледа“ ще набира средства за болни деца и високотехнологична медицинска апаратура"}
{"url": "https://trud.bg/%d0%bc%d0%b8%d0%bd%d0%b8%d1%81%d1%82%d1%8a%d1%80-%d0%b0%d0%bd%d0%b0%d0%bd%d0%b8%d0%b5%d0%b2-%d0%bd%d1%8f%d0%bc%d0%b0-%d0%b4%d0%b0-%d0%be%d1%81%d1%82%d0%b0%d0%bd%d0%b5-%d0%b4%d0%b5%d1%82%d0%b5-%d0%ba/", "text": "Здравният министър Кирил Ананиев призова да не се спекулира с въпроса за педиатричната болница в София. Пред депутатите в НС той посочи, че в интензивното й отделение има 4 легла и трима лекари и че не иска да го закрива, а да го стабилизира. „Въпросът с лечението на децата не бива да се политизира, няма да остане дете, което да бъде лишено от медицински грижи“, увери министър Ананиев. Нито болницата се закрива, нито интензивното отделение се закрива – Спешният център. Този така наречен спешен център е интензивно отделение има четири легла и три медицински специалисти. Нима една държава като нашата не може да се справи с един такъв проблем с един такъв критичен период. Разбира се, че може. Създадена е пълна организация. Създаден е алгоритъм на действие, комуникация между лечебните заведения, каза министърът на здравеопазването. Ананиев отчете, че е изпратил комисия, която да направи анализ на капацитета на това отделение. „Още месец май направихме среща при премиера Борисов, дойдоха представители на цялата болница, не само на това отделение. Премиерът ги попита: „Какво ви трябва, за да може да има спокойствие в болницата?“. Те казаха: „Искаме да получим необходимия ресурс, за да покрием необходимия ресурс, за да покрием националните заплати по колективния трудов договор“. Стана ясно, че са трябвали 1 млн. и 700 хил. лв и правителството ги е гласувало.", "date": "2019.11.29", "title": " Министър Ананиев: Няма да остане дете, което да бъде лишено от медицински грижи"}
{"url": "https://trud.bg/25-%d0%b3%d0%be%d0%b4%d0%b8%d1%88%d0%b5%d0%bd-%d1%85%d0%b0%d1%81%d0%ba%d0%be%d0%b2%d0%bb%d0%b8%d1%8f-%d0%bd%d0%b0-%d1%81%d1%8a%d0%b4-%d0%bf%d0%be%d0%bc%d0%b0%d0%b3%d0%b0%d0%bb-%d0%bd%d0%b0-%d1%82/", "text": "Районна прокуратура в Хасково внесе в съда обвинителен акт спрямо С.К, на 25 г., за това, че  през 2018 г., в съучастие като помагач с неизвестни по делото лица, умишлено улеснил извършването на измама по отношение на петима пострадали – четири жени и един мъж, като получил от тях, с цел да предаде на неизвестните извършители, сумата от общо от 35 893 лева, както и златни накити на стойност 4 969 лева. Пострадалите му предали парите подлъгани от неизвестените извършители, че са служители на МВР и това е необходимо за осъществяване на съдействие за залавяне на криминални престъпници. Имотната вреда за жертвите е в размер на общо на 40 862 лева. По делото е установено, че в началото на месец февруари 2018 г. на мобилния телефон на обвиняемия С.К., позвънил  непознат мъж, който ползвал номер с код от друга държава.  При проведен телефонен разговор с неустановено лице, представило се с името „Сашо“, била постигната договорка за извършване на куриерски услуги от С.К., който трябвало да взема пратки от различни градове в България. Тъй като цялото му семейство било в изключително затруднено финансово състояние, той се съгласил да извършва тази дейност срещу заплащане в размер между 100 – 200 лева на курс. Така в горепосочения период от време, в гр. Хасково, обвиняемият С.К. посетил пет различни адреса на пострадалите лица. На тях им се обаждал непознатия мъж и се представял, в четири от случаите за служител и началник на „Криминална полиция“ и в един от случаите за „главен инспектор от прокуратурата“. Той обяснявал, че в момента се провежда акция за залавяне на телефонни измамници или за престъпници, които изнудвали граждани, като убеждавал пострадалите, че трябва да му съдействат с предоставяне на парични суми и златни накити. Обещавал парите и вещите да им бъдат върнати след  като измамниците бъдат заловени. В един от случаите заявил на пострадала жена, че при извършен обиск бил намерен тефтер с телефонни номера, измежду които фигурирал и нейният, като тя била набелязана за следваща „жертва“.  Неизвестното лице мотивирало жената, че тя следвало да съдейства на органите на МВР за задържането на останалите криминални престъпници, като остави на посочено място парите и накитите, които съхранявала вкъщи, откъдето ги взел С.К. Друга пострадала жена изтеглила свои спестявания от банка и като ги оставила на посоченото място от непознатия, той  я посъветвал да отиде да се почерпи с внучката си в близка пицария, докато й върнат парите. По-късно пристигнали полицейски служители, които обяснили на жената, че е измамена. Обвиняемият е бил установен и задържан на 5 септември 2018 г. Пострадалите лица са на възраст от 74 до 83 години. По делото са били разпитани свидетели, изготвени експертизи  Щетите  по делото в размер на общо 40 862 лева  и не са възстановени. Спрямо обвиняемия е взета мярка за неотклонение „Подписка“.", "date": "2019.11.29", "title": " 25-годишен хасковлия на съд – помагал на телефонни измамници"}
{"url": "https://trud.bg/%d0%bc%d0%b2%d0%bd%d1%80-%d0%bd%d1%8f%d0%bc%d0%b0-%d0%b4%d0%b0%d0%bd%d0%bd%d0%b8-%d0%bf%d0%be%d1%81%d1%82%d1%80%d0%b0%d0%b4%d0%b0%d0%bb%d0%b8-%d0%b1%d1%8a%d0%bb%d0%b3%d0%b0%d1%80%d1%81%d0%ba%d0%b8/", "text": "Към момента няма данни за пострадали български граждани при инцидента на Лондон Бридж по-рано днес в столицата на Великобритания. Това съобщиха от пресцентъра на Министерството на външните работи. Посолството на България в Лондон е във връзка с местните органи на реда. При необходимост, сънародниците ни могат да се свържат с посолството на следните телефони: +44 20 7581 3144; +44 20 7584 9400. Дежурни телефони в извънработно време: + 442075813144; + 442075849400. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.11.29", "title": " МВнР: Няма данни пострадали български граждани при инцидента на Лондон Бридж"}
{"url": "https://trud.bg/%d0%b7%d0%bd%d0%b0%d0%ba%d1%8a%d1%82-%d1%85-%d0%b7%d0%b0%d0%b1%d1%80%d0%b0%d0%bd%d0%b5%d0%bd-%d0%b2-%d1%80%d0%b0%d0%b7%d0%b3%d1%80%d0%b0%d0%b4/", "text": "Който играе за равен, често губи. Под това мото в Разград знакът „Х“ стана забранен. „Лудогорец“ стигна до 1:1 като гост на ЦСКА (Москва) и ще е големият фаворит за класиране на 1/16-финалите в Лига Европа. Но… Екзекуторът „Еспаньол“, вкарал 7 гола на българския шампион в два мача, сега направи голям подарък. С гол в последната минута испанците изковаха 2:2 като гост на „Ференцварош“. Така „Лудогорец“ ще приеме унгарците с точка аванс преди финалния акорд в групата. Място за страх няма, но червената сигнална лампа свети силно. „Лудогорец“ наистина спечели с 3:0 в Будапеща в Лига Европа, но стартира сезона със загуба у дома именно от „Ференцварош“ в първия предварителен кръг на Шампионската лига – 2:3, която последна поражението с 1:2 на унгарска земя в най-елитния турнир. „Излизаме задължително за победа – отсече треньорът Станислав Генчев. – Дано всички са здрави и сме с пълния си състав. Сега гледаме към гостуването срещу ЦСКА и трябва бързо да вдигнем футболистите. Реалният резултат от двубоя ни в Москва е равният. През повечето време ЦСКА владееше топката, но голяма наша грешка им позволи да ни изравнят. Чистите голови положения пред нашата врата бяха съвсем малко. Не съм доволен, че ни вкараха този гол.“ Вратарят Пламен Илиев беше още по-категоричен за нагласата срещу „Ференцварош“. „Излезем ли за равенство, ще загубим – прогнозира националният страж. – От първата секунда мисълта ни трябва да е за победа. При гола на ЦСКА не изчистихме добре топката. Без грешки няма попадения. Като цяло „Лудогорец“ се представи на много високо ниво. Зарадвахме се, че „Ференцварош“ и „Еспаньол“ са завършили 2:2.“ Най-опитният Светослав Дяков също се показа като човек, стъпил здраво на земята. „Както и да беше свършил мачът ни в Москва, нямаше да реши нищо – отсече халфът. – Равностоен двубой с реален резултат. Мисля, че ние сме по-добри от „Ференцварош“. Историята показва, че който играе за равен, губи. Мач с мач не си прилича и трябва да покажем най-доброто си лице на финала в групата. Свикнали сме да играем под напрежение. Доста такива мачове ни се събраха.“ Отново румънецът Клаудио Кешеру бе героят на Разград. Нападателят откри резултата, вкарвайки на руския национал Игор Акинфеев. „Важното е, че сме пред „Ференцварош“ – коментира Кешеру. – Всичко е в нашите крака и ръце. Чувствах се добре и не бях изморен. Но уважавам решението на треньора да ме смени.“ Очевидно Станислав Генчев извади румънеца и с мисълта за дербито срещу ЦСКА на „Българска армия“ в неделя. „Лудогорец“ влиза с 11 точки аванс пред „червените“ и самочувствието, че никога не е падал от тях като гост.", "date": "2019.11.29", "title": " Знакът „Х“ забранен в Разград"}
