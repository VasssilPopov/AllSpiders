{"url": "https://trud.bg/%d0%b8%d1%80%d0%bb%d0%b0%d0%bd%d0%b4%d0%b8%d1%8f-%d0%be%d1%82%d1%85%d0%b2%d1%8a%d1%80%d0%bb%d0%b8-%d0%bf%d1%80%d0%b5%d0%b4%d0%bb%d0%be%d0%b6%d0%b5%d0%bd%d0%b8%d0%b5%d1%82%d0%be-%d0%bd%d0%b0-%d0%b1/", "text": "Ирландското правителство отхвърли изтекла версия на предложението на премиера на Великобритания Борис Джонсън за замяна на предпазната клауза за ирландската граница, пише The Independent. По-рано The Daily Telegraph публикува информация за  , която подсказваше, че правителството на Джонсън предлага план, който няма да премахне митническите проверки между Ирландия и Северна Ирландия и освен това ще е само временен, което са две отдавнашни червени линии за Европейския съюз. Външният министър на Ирландия Саймън Ковъни заяви, че информацията е „най-малкото притеснителна“. Той беше подкрепен от служители и дипломати на ЕС, които също отхвърлиха предложенията като „фундаментално” пълни с недостатъци. Европейски служител коментира, че ако това наистина е окончателния план на Джонсън, то най-добре да започнат преговорите за удължаване на срока за Брекзит. „Това няма да мине. Останалите опции са оригиналната, северноирландската клауза за границата с някои модификации или пък удължаване (на срока за Брекзит)“, заяви друг европейски дипломат. Ирландският премиер Ковъни заяви, че не е видял никаква официална информация на този етап.  „Ще трябва да чакаме и да видим. Очевидно ще изучим всяко предложение внимателно, но ако информацията е вярна, не изглежда като базата на споразумение, това е сигурно“, заяви той. „Нашата позиция е постоянна, уважителна и ясна. Ако има алтернатива на клаузата, тя трябва да върши същата работа като нея, което означава без физическа гранична инфраструктура на остров Ирландия и без проверки или контрол“, добави Ковъни. „Идеята, че ще сложиш митническа граница ефективно между Северна Ирландия и Републиката не е нещо, което е в линия с това или дори близо до това“, добави още той.", "date": "2019.10.02", "title": " Ирландия отхвърли предложението на Борис Джонсън за Брекзит"}
{"url": "https://trud.bg/%d1%80%d0%b0%d0%b7%d1%80%d0%b5%d1%88%d0%b0%d0%b2%d0%b0%d1%82-%d0%bb%d0%be%d0%b2%d0%b0-%d0%b2-%d0%b7%d0%be%d0%bd%d0%b8%d1%82%d0%b5-%d1%81-%d1%87%d1%83%d0%bc%d0%b0/", "text": "Изследват задължително отстреляните прасета за наличие на вируса  Ловният сезон започва на 5 октомври  Ловът ще бъде забранен напълно само в зоната от 3 кв. км около мястото, където е установен случай на диво прасе с африканска чума, а не както досега на територия от 200 кв. км. Това гласи заповед на министъра на земеделието Десислава Танева във връзка с откриването на ловния сезон. Официално той стартира на 5 октомври и ще бъде разрешен три дни седмично, вместо досегашните два. Целта е да се намали популацията на дивата свиня, която се счита за основен разпространител на заразата. Над 60 пъти се намалява площта, в която ще важи забрана за извършване на всякакви дейности, в това число и лов, след установен случай на чума. В инфектирана зона от 200 кв. км попадат освен забранените 3 кв. км, така и други две санитарни зони. В първата – от 27 кв. км се разрешава индивидуален лов, лов с капани и групов лов без кучета. Във втората санитарна зона се разрешават всички видове лов на дива свиня. Намалява се и срокът за забраната – от 60 на 30 дни. След изтичането на първия месец се допуска индивидуален лов, лов с капани и лов без кучета, а след изтичането на втория месец и групов лов с кучета. Въвеждат се и нови мерки за биосигурност, които ловните дружинки трябва да спазват. Ловците предварително подготвят ями за загробване на остатъците от отстреляните диви свине. Задължително трябва да се осигурят и препарати за дезинфекция и пръскачки, с които ловците да обработят използваните инструменти, облеклото, обувките, оръжията и принадлежностите към тях, както и автомобилите. Всички отстреляни по време на лов диви свине задължително се изследват за вируса на чума, като изследванията са за сметка на БАБХ. Изследването за трихинелоза остава, както досега, за сметка на ловците. До излизане на резултатите от пробите, отстреляните диви свине трябва да останат за съхранение в хладилни съоръжения. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.10.02", "title": " Разрешават лова в зоните с чума\t"}
{"url": "https://trud.bg/25-%d0%b4%d0%bd%d0%b8-%d1%80%d0%b5%d1%88%d0%b5%d1%82%d0%ba%d0%b8-%d0%b2-%d0%bc%d0%b2%d1%80-%d0%b7%d0%b0-%d1%81%d0%b8%d1%81%d1%82%d0%b5%d0%bc%d0%bd%d0%b8-%d0%bd%d0%b0%d1%80%d1%83%d1%88%d0%b8%d1%82/", "text": "Депутатите гласуваха за нови административни наказания Промените не са гледани в правна комисия От 40 до 200 часа годишно “безвъзмезден труд в полза на обществото” ще полагат онези, които повторно или системно извършват административни нарушения. Това гласуваха на първо четене депутатите в промени на Закона за административните нарушения и наказания (ЗАНН). Измененията предвиждат още за нарушаване на обществения ред да се налага “задържане в териториалните структури на МВР до 25 денонощия”. Вносителите – “Обединени патриоти” – обясниха, че предложенията им са провокирани от факта, че макар в много закони да се предвиждат глоби за административни нарушения, те на практика не се събират. Пред “Труд” Искрен Веселинов от ВМРО коментира, че има бракониери с по 10 акта за по 1000 лв. за незаконна сеч, които в момента са недосегаеми. В хода на дебатите стана ясно, че промени в ЗАНН не са гледани от водещата парламентарна комисия – по правни въпроси. Шефката є Анна Александрова обясни този факт така: “Проектът не е обсъден във водещата комисия по една единствена причина – в Министерския съвет от 6 месеца широка работна група обсъжда изцяло нова концепция за административните нарушения и наказания. Освен това и в становището на Върховния касационен съд, и на прокуратурата се казва, че следва да обмислим измененията внимателно, за да не се стигне до фрагментарност на законодателните решения. Правната комисия смята да обсъди всички проекти за ЗАНН заедно, за да вземем цялостно решение”. Промените, които депутатите гласуваха вчера са минали през комисиите по вътрешна сигурност и земеделие. Пред колегите си в залата Маноил Манев от ГЕРБ постави проблема, за който първи алармираха от МВР – че ведомството няма нито място, нито хора, за да изпълнява административното наказание до 25 денонощия арест. Според него подобни мерки не трябва да са записани в ЗАНН, а в Наказателния кодекс. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.10.02", "title": " 25 дни решетки в МВР за системни нарушители на закона\t"}
{"url": "https://trud.bg/%d0%bd%d0%b0%d0%b4-11-%d1%82%d0%be%d0%bd%d0%b0-%d0%ba%d0%b0%d0%bd%d0%b0%d0%b1%d0%b8%d1%81-%d0%b8%d0%b7%d0%b7%d0%b5-%d0%bf%d0%be%d0%bb%d0%b8%d1%86%d0%b8%d1%8f%d1%82%d0%b0-%d0%b7%d0%b0-%d0%b4%d0%b5/", "text": "Съвместна специализирана полицейска операция за противодействие на производството, съхранението и разпространението на наркотични вещества е проведена на 1 и 2 октомври т.г. от криминалисти на ОДМВР-Благоевград и служители на Дирекция Жандармерия“. това съобиха от пресцентъра на МВР. В хода на операцията в днешния ден е задържан 41-годишен мъж от с. Илинденци, криминално проявен. При претърсване в дома му са намерени и иззети близо 57,1 грама сух канабис и електронна везна, по която направения полеви наркотест е отчел следи от канабис. В прилежащ имот, ползван от него, са открити около 12 полусухи канабисови растения с общо тегло около 1,400 кг,  а в близост до къщата –  чувал с около 4,400 кг сух канабис. При съвместните действия в нива в местността Бранището полицаите  намерили засадени 11 растения с общо тегло около 89 кг и приблизително 78 полусухи растения с общо тегло около 20,300 кг, положени да се сушат. След направен полеви тест всички растения са реагирали положително на канабис. Същевременно полицейски служители на РУ-Сандански извършили процесуално-следствени действия в района на местността Дигнен камен, където открили две ниви, засадени с общо 1469 растения, с тегло 11400 кг,  реагирали положително на канабис при извършения полеви наркотест. На други 54 канабисови растения, с общо тегло около 108 кг, попаднали техни колеги от РУ-Петрич при претърсване на нива в обезлесен участък в местността Дурчовец. Ден по-рано служители на РУ-Банско засекли на ул. “Георги Бенковски“ в града 22-годишна местна жителка, от която иззели  две полиетиленови пликчета с около 3,22 грама амфетамин. В хода на работата по случая те претърсили и жилището й, където намерили още  3,32 г от същата дрога. Последвало задържането й в полицейския арест. Работата по образуваните по образуваните по случаите досъдебни производства продължава под наблюдението на прокуратурата.", "date": "2019.10.02", "title": " Над 11 тона канабис иззе полицията за ден в Благоевградско"}
{"url": "https://trud.bg/%d0%bb%d0%b0%d0%b2%d1%80%d0%be%d0%b2-%d1%81%d0%b0%d1%89-%d1%81%d0%b5-%d0%be%d0%bf%d0%b8%d1%82%d0%b2%d0%b0%d1%82-%d0%b4%d0%b0-%d0%b2%d0%ba%d0%b0%d1%80%d0%b0%d1%82-%d0%b1%d0%be%d1%81%d0%bd%d0%b0-%d0%b8/", "text": "Вашингтон и редица негови европейски поддръжници са се насочили към привличането на Босна и Херцеговина в НАТО, нарушавайки съответната резолюция на Съвета за сигурност на ООН, обяви руският външен министър Сергей Лавров, съобщи TACC. Той заяви това на годишна среща на Международния дискусионен клуб във „Валдай“. „САЩ и редица водещи западноевропейски държави изискват босненската и някои отговорни пред тях хърватски партии да създадат единна държава в Босна. Целта е проста – да вкарат Босна в НАТО. За това ще се ползват всякакви трикове, включително преразглеждане на резолюцията на Съвета за сигурност на ООН.", "date": "2019.10.02", "title": " Лавров: САЩ се опитват да вкарат Босна и Херцеговина в НАТО"}
{"url": "https://trud.bg/%d0%bb%d0%be%d0%bd%d0%b4%d0%be%d0%bd-%d0%bf%d1%83%d0%b1%d0%bb%d0%b8%d0%ba%d1%83%d0%b2%d0%b0-%d0%ba%d0%be%d0%bc%d0%bf%d1%80%d0%be%d0%bc%d0%b8%d1%81%d0%bd%d0%be%d1%82%d0%be-%d1%81%d0%b8-%d0%bf%d1%80/", "text": "Британското правителство публикува днес предложението си за компромис за ирландската граница с цел избягване на излизане от ЕС без споразумение на 31 октомври, съобщи БТА. Според Лондон това предложение, което се съдържа в писмо на премиера Борис Джонсън до председателя на Европейската комисия Жан-Клод Юнкер, ще позволи да се избегнат физически митнически проверки на границата между двете Ирландии. Планът заменя спорния „предпазен механизъм“ от предишното споразумение и предвижда Северна Ирландия да е в същата митническа зона като Великобритания, но регулациите на ЕС да важат за тази британска провинция за известен преходен преход. През това време в Северна Ирландия ще се въведе система на декларации с опростена процедура за малките фирми, за да се избегнат митнически проверки. В документа се казва, че предложенията осигуряват целостта на общия пазар на ЕС и се съобразяват със Споразумението от Разпети петък, с което през 1998 г. бе сложен край на три десетилетия конфликт в Северна Ирландия.", "date": "2019.10.02", "title": " Лондон публикува компромисното си предложение за ирландската граница"}
{"url": "https://trud.bg/%d0%b1%d1%80%d0%b8%d0%b3-%d0%b3%d0%b5%d0%bd-%d0%ba%d1%80%d0%b0%d1%81%d0%b8%d0%bc%d0%b8%d1%80-%d1%81%d1%82%d0%b0%d0%bd%d1%87%d0%b5%d0%b2-%d0%bd%d1%81%d0%be-%d0%b8%d0%bc%d0%b0-%d0%b4%d1%8a%d0%bb/", "text": "С всеки политик сме имали трудности, не мога да коментирам конкретни имена. В НСО работят изключителни професионалисти, преминали са през всякакви форми на обучение. Това заяви новият началник на НСО бригаден генерал Красимир Станчев по  . „В тези години сме живели много пъти в състояние на протести, не е било никак леко да придвижим един политик, да му създадем комфорт, но това е част от нашето ежедневие, от нашата високорискова работа“, посочи генерал Станчев. Относно бъдещите си планове за развитието на НСО, той заяви, че има момент с натоварването на една определена част от личния състав и точно там ще бъде насочена оптимизацията в близко бъдеще. Имам свои виждания, не съм изяснил изцяло своята позиция, допълни ген. Станчев. Той коментира и случая с нападението над почетния лидер на ДПС Ахмед Доган през 2013 г., когато мъж насочи пистолет в главата му, докато той държеше реч пред партийни членове: „Да, бях на работа тогава. Наистина случаят беше емблематичен за нас. Не си спомням да сме имали такава версия, такъв вид нападение срещу човек. От тогава предприехме мерки, с които всеки човек, който работи на дадено мероприятие, да бъде запознат изцяло със схемата. Това нещо остана като черта в нашата история, НСО понесе много критики и аз съм съгласен с част от тях“. По въпроса дали НСО трябва да бъде закрита, каквито коментари има в публичното пространство, ген. Станчев заяви, че службата има дългогодишна история и никога няма да изчезне. Той коментира и катастрофата с председателя на Народното събрание Цвета Караянчева и участието на автомобил на НСО. „Нашето проучване включва това как се е подготвил самият шофьор, минат е дрегер, всичко до момента на настъпването на катастрофата е било наред за тях“, каза бригаден генерал Красимир Станчев. Причината не е в нас, резултатите от проверката ще бъдат публично оповестени и ще станат ясни за обществото, категоричен е ген. Станчев. Да напомня, че и самата г-жа Караянчева излезе с травма от това събитие, допълни той.", "date": "2019.10.02", "title": " Бриг. ген. Красимир Станчев: НСО има дългогодишна история и никога няма да изчезне"}
{"url": "https://trud.bg/%d0%b8%d1%81%d0%ba%d1%80%d0%b5%d0%bd-%d0%b2%d0%b5%d1%81%d0%b5%d0%bb%d0%b8%d0%bd%d0%be%d0%b2-%d0%b2%d1%8a%d0%b2-%d0%b2%d1%82%d0%be%d1%80%d0%bd%d0%b8%d0%ba-%d1%89%d0%b5-%d0%bf%d1%80%d0%b5%d0%b4%d1%81/", "text": "Ако бъде дадено съгласие за присъединяването на Македония към ЕС, то да бъде под условие. Това условие ще бъде свързано с ясно изпълнение на договора за добросъседство, а именно приключване на работата на смесената комисия. Когато приключи работата, тогава ще започнат реалните преговори. Това съобщи Искрен Веселинов, съпредседател на парламентарната група на Обединени патриоти, по  . Условието е логично, поясни той. „Имаме такива прецеденти, имало е например спор за границите, между страна член и страна кандидат-член. Когато приключат споровете, започва преговорният процес, подобна трябва да е и българската позиция.“ Във вторник Красимир Каракачанов ще представи официално разработения документ. Това което очакваме е историческа истина, тя не подлежи на анализ, тя е ясно установима по документите, за които говорим. Не може да пише, че Гоце Делчев е Българин и в същото време да казват той се е натягал на Екзархията и едва ли не се е борил за българско гражданство. Европа ще почака членството на Македония, докато си говорят, ние не искаме да пречим на техния разговор. Или ще бъдат бъдат бързи обективни, ще признаят пълната историческа истина, която извира от всеки един документ за тази епоха или нека продължат с говоренето, а пък ще видят Европа през „Крив макарон“. Ние искаме Македония да бъде част от ЕС, желаем да бъдем в един съюз с Македония, да няма граници между нас, както и с Албания, не случайно се постави въпросът Албания да бъде включена в процеса, защото по този начин коридор № 8 придобива своя политически смисъл, добави Веселинов.", "date": "2019.10.02", "title": " Искрен Веселинов: Във вторник ще представим документа за членството на Македония в ЕС"}
{"url": "https://trud.bg/%d0%b2%d0%b8%d0%b6%d1%82%d0%b5-%d0%b0%d0%ba%d1%86%d0%b5%d0%bd%d1%82%d0%b8%d1%82%d0%b5-%d0%b2-%d0%b1%d1%80%d0%be%d1%8f-%d0%bd%d0%b0-%d0%b2%d0%b5%d1%81%d1%82%d0%bd%d0%b8%d0%ba-%d1%82%d1%80%d1%83-494/", "text": "Съд заради „гей” в ефир иде след “Референдум” Жандармерия изведе след скандал Сидеров от студиото, той нарече станалото “цензура”. София Прайд брани във фейсбук Джамбазки, в мрежата искат дрегер до микрофоните.         Съсипалият Витоша щял да я възкресява За 13 години като шеф на Природния парк Тома Белев превърна планината край София в пущинак, а днес предлага „решения“.         Кога се плаща ДДС при внос на кола на старо Данъчен консулт на „Труд“.           Съгласих се да вляза в листата заради Фандъкова Условието, което поставих, е да продължа да си изпълнявам професионалните задължения, казва проф. Иво Петров, национален консултант по кардиология, в интервю за „Труд“.           Още за комисията, която превърнаха в боксова круша Колкото и да критикуваме нейната бавна работа, Съвместната българо-македонска комисия за история и образование изпълни своята „мисия“ – отклони общественото внимание от въпросите, от отговорите на които политиците се срамуват – коментар на Костадин Филипов.             Гърция се превърна във “фабрика за бебета” Трафикантите доставят жени, които раждат, продават яйцеклетки, стават сурогатни майки – анализ на Бойка Атанасова.         Градоначалникът Силует на Георги Икономов. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.10.02", "title": " Вижте акцентите в броя на вестник „Труд“ в четвъртък, 3 октомври 2019"}
{"url": "https://trud.bg/%d0%ba%d0%be%d0%b3%d0%b0-%d1%81%d0%b5-%d0%bf%d0%bb%d0%b0%d1%89%d0%b0-%d0%b4%d0%b4%d1%81-%d0%bf%d1%80%d0%b8-%d0%b2%d0%bd%d0%be%d1%81-%d0%bd%d0%b0-%d0%ba%d0%be%d0%bb%d0%b0-%d0%bd%d0%b0-%d1%81%d1%82/", "text": "Много фирми купуват коли на старо от страни от ЕС като ги използват в дейността си, или ги препродават. Затова в рубриката на “Труд” “Данъчна консултация” представяме позицията на НАП за това в кои случаи трябва да се начисли ДДС и при какви условия се ползва данъчен кредит. Дружество, регистрирано по ЗДДС, закупува лек автомобил втора употреба от Румъния. Във фактурата няма начислен ДДС. Дружеството е получило заем от дружество от Ирландия за придобиването. Поставени са следните въпроси: 1. Трябва ли фирмата да си самоначисли ДДС, ако автомобилът е закупен от дилър, който прилага облагане на марж? 2. Може ли дружеството да ползва данъчен кредит по фактури от предходни месеци? 3. Подлежи ли на облагане с данък при източника по ЗКПО лихвата по получения заем от Ирландия и с каква ставка? Отговорите четете в броя на вестник „Труд“ в четвъртък. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.10.02", "title": " Кога се плаща ДДС при внос на кола на старо"}
{"url": "https://trud.bg/%d1%8e%d0%bd%d0%ba%d0%b5%d1%80-%d0%b8%d0%bc%d0%b0-%d0%bf%d1%80%d0%be%d0%b1%d0%bb%d0%b5%d0%bc%d0%b0%d1%82%d0%b8%d1%87%d0%bd%d0%b8-%d1%82%d0%be%d1%87%d0%ba%d0%b8-%d0%b2-%d0%bf%d0%bb%d0%b0%d0%bd%d0%b0/", "text": "Председателят на Европейската комисия Жан Клод Юнкер предупреди премиера на Великобритания Борис Джонсън, че има „проблематични точки“ в новите предложения за оттегляне от Европейския съюз, предава AFP. В телефонен разговор след като Лондон изпрати формалните си предложения, Юнкер е заявил пред британския лидер, че представителите на ЕС „обективно“ ще прегледат изпратеният им юридически текст.", "date": "2019.10.02", "title": " Юнкер: Има проблематични точки в плана на Борис Джонсън"}
{"url": "https://trud.bg/%d0%bc%d0%b8%d1%88%d0%b5%d0%bb-%d0%b1%d0%b0%d1%80%d0%bd%d0%b8%d0%b5-%d0%b8%d0%bc%d0%b0%d0%bc%d0%b5-%d0%be%d1%89%d0%b5-%d0%bc%d0%bd%d0%be%d0%b3%d0%be-%d1%80%d0%b0%d0%b1%d0%be%d1%82%d0%b0-%d0%bf%d0%be/", "text": "Главният преговарящ за Европейския съюз по въпросите за Брекзит Мишел Барние заяви, че все още има „много работа, която трябва да се свърши“, след като получи   за излизане на Великобритания от ЕС, предава AFP. „Има прогрес, но ако трябва да съм честен, още има много работа за вършене“, заяви той пред репортери.", "date": "2019.10.02", "title": " Мишел Барние: Имаме още много работа по Брекзит"}
{"url": "https://trud.bg/%d1%81%d1%8a%d1%81%d0%b8%d0%bf%d0%b0%d0%bb%d0%b8%d1%8f%d1%82-%d0%b2%d0%b8%d1%82%d0%be%d1%88%d0%b0-%d1%89%d1%8f%d0%bb-%d0%b4%d0%b0-%d1%8f-%d0%b2%d1%8a%d0%b7%d0%ba%d1%80%d0%b5%d1%81%d1%8f%d0%b2%d0%b0/", "text": "Ще върнем Витоша на гражданите, знаем как – под това мото е обявена една от предизборните прояви на кандидата за кмет от синьо-червено-зелената коалиция „Демократична България“ Борислав Игнатов. Основен участник в дискусията ще е Тома Белев, който през последните десет години за пореден път се пробва да се добере до властови пост. Този път той е в листата за общински съветници на обединението, включващо „Да, България“ на Христо Иванов-Бойкикев, ДСБ на Атанас Атанасов и популистите от „Зелено движение“. В анонса на събитието е написано, че  „Витоша е запусната планина, с труден достъп, с опасни остарели технически и морално съоръжения, почти неизползваема и за туристи, и за скиори“. Върховна наглост е точно Тома Белев да говори за тези проблеми. Както „Труд“ е съобщавал със сериозни факти през годините, именно той е виновникът за сегашното състояние на планината. Лесовъдът В продължение на 13 години Белев е директор на Природен парк „Витоша“ (от 1999 до 2012). За това време успява напълно да съсипе планината край София. При неговото управление няколко души губят живота си на Боянския водопад, защото там не е поставен парапет под претекст, че това е забранено от Плана за управление на ПП „Витоша“ – документът влиза в сила след редакции на лесовъда и действа до днес. „Екологът“ е отговорен за унищожаването на огромна част от смърчовите гори, заради чието опазване през 1934 година е създаден паркът. След ветровала през 2001 година в „Бистришко бранище“ са повалени десетки декари смърчова гора. Отказът на Тома Белев да се изнесат падналите дървета, въпреки предупрежденията на учените от БАН, води до разпространение на корояд. Сега са унищожени почти всички смърчови гори на Витоша и заразата е тръгнала към Рила. Цялата инфраструктура на Витоша – пътища, пътеки, хижи, чайни, заслони, хотели, лифтове, е съсипана и продължава да се руши. Защото при управлението на Тома Белев е разработен и приет Планът за управление на парка. В него умишлено са заложени тотални забрани за нова инфраструктура. Забранено е и изграждането на нови писти и лифтове. През 2003 година Тома Белев, като държавен служител-директор на ПП „Витоша“, създава неправителствена организация, която е частна паралелна структура на дейността на държавните дирекции на Природните паркове и на Изпълнителната агенция по горите (ИАГ). Тя е наречена Асоциация на парковете в България. АПБ се използва от Белев за купуване на недвижими имоти, участие в обществени поръчки и водене на съдебни дела срещу инвестиционни проекти. Докато е държавен служител – шеф на ПП „Витоша“ и председател на АПБ, Белев оглавява и Управителния съвет на друга частна неправителствена организация – „Зелени Балкани“. Тоест начело е на една държавна и две частни структури с еднакъв предмет на дейност.  През 2007 година „Зелени Балкани“ получава 9 милиона лева, за да определи зоните по Натура 2000 в България. Вследствие на тяхната „експертна“ работа над 34 процента от територията на страната е вкарана в Натура 2000, като така са блокирани 700 000 имота и са ощетени над 1 000 000 собственици. Въпреки че е държавен служител, Белев участва в изготвяне на Плана за управление на „Пирин“, който е финансиран по швейцарска програма. В този документ, също както на Витоша, са заложени забрани за изграждане на писти и лифтове. Освен че е правил зоните по Натура 2000, Тома Белев е и шеф на екипа, писал на плана на Природен парк „Българка“ срещу 2 милиона лева. Освен тези пари, Асоциация на парковете в България участва в швейцарска програма за 4 800 000 швейцарски франка (9 милиона лева), за да учи хората в планинските общини как се берат гъби и билки и се прави сладко. Десетки са поръчките, от които Белев прибира пари – броене на лалугери, отглеждане на лешояди срещу 7 милиона лева, спасяване на червеногуши гъски за над 50 милиона лева. Освен директор на ПП „Витоша“, шеф на АПБ и „Зелени Балкани“, Белев е и партиен активист. Кандидат е за евродепутат през 2007 година от „Зелената партия“ на Александър Каракачанов, която е коалиционен партньор в правителството на тройната коалиция. На последните парламентарни избори през 2017 година той се пробва да влезе като депутат от ПП „Зелените“, която е в коалиция с „Да, България“ на Христо Иванов-Бойкиев и вече разпадналата се ДЕОС. Тогава в родния си Кърджали Белев получава 221 гласа. В момента „екологът“ е част от управленския екип на синьо-червено-зелената коалиция „Демократична България“ и кандидат за общинар в столицата. Но продължава да твърди, че е „обикновен гражданин“, въпреки че в един от двата му фейсбук профила като професия е записал „политик“. В името на властта За да се добере до властови пост Тома Белев се опитва да заблуди избирателите, обещавайки им, че ще работи за възраждане на Витоша – планината, която на практика той съсипа като директор на Природния парк. Миналата седмица „екологът“ публикува в двата си фейсбук профила своята „програма“. В нея той обещава да работи за възстановяването на Княжевския и Драгалевския лифт. Но не казва, че точно заради забраните в Плана за управление на ПП „Витоша“, приет по негово време, до днес въжените съоръжения не могат да бъдат модернизирани. Заради липсата на нормален достъп до Природния парк, жителите и гостите на столицата се качват в планината с автомобилите си – стават огромни задръствания, а отделените от ауспусите вредни емисии унищожават природата. Въпреки че за 13 години начело на Дирекцията на Природния парк Белев успя да съсипе планината край София и да я превърне в недостъпен пущинак, днес „екологът“ предлага „решения“. Това може да бъде наречено само по един начин – връх на наглостта. Но Тома Белев едва ли има скрупули, защото се стреми към келепира от „зеления“ рекет.", "date": "2019.10.02", "title": " Съсипалият Витоша щял да я възкресява\t"}
{"url": "https://trud.bg/%d1%83%d0%ba%d1%80%d0%b0%d0%b9%d0%bd%d0%b0-%d0%bf%d0%be%d0%b4%d0%bf%d0%b8%d1%81%d0%b0-%d1%81%d0%bf%d0%be%d1%80%d0%b0%d0%b7%d1%83%d0%bc%d0%b5%d0%bd%d0%b8%d0%b5-%d1%81-%d0%bf%d1%80%d0%be%d1%80%d1%83/", "text": "Украинското правителство подписа споразумение с проруските сепаратисти, Русия и европейски наблюдатели. Документът ще позволи провеждане на местни избори в териториите под сепаратистки контрол. Подписването в Минск се смята за голяма стъпка на новото украинско управление при президента Зеленски за решаване на конфликта в Източна Украйна, предаде  . Като подготовка за избори украинското правителство и лидерите на проруските сепаратисти обявиха, че другата седмица ще изтеглят въоръжени формирования от два района в Донецк и Луганск. Вотът ще е валиден само ако Организацията за сигурност и сътрудничество в Европа го определи като честен и свободен.  Украинският президент отбеляза, че подписаната, така наречена „формула Щайнмайер“ за специален статут на Донбас и провеждане на избори там, трябва да залегне в украинското законодателство. „Избори под дулото на оръжие няма и не може да има. Друг важен момент е, че законът за специалния статут на Донбас е валиден до 31 декември. После ще има нов закон. В него няма да се пресичат никакви червени линии, няма да има никаква капитулация“, посочи Зеленски. При валидни избори в Донбас очакват дългосрочен статут за самоуправление.", "date": "2019.10.02", "title": " Украйна подписа споразумение с проруските сепаратисти за избори в Донбас"}
{"url": "https://trud.bg/%d1%80%d1%83%d1%81%d0%ba%d0%b0%d1%82%d0%b0-%d0%b2%d1%80%d1%8a%d0%b7%d0%ba%d0%b0-%d1%83%d0%bc%d1%80%d1%8f-%d0%b4%d0%b0-%d0%b6%d0%b8%d0%b2%d0%b5%d0%b5-%d1%83%d0%ba/", "text": "Бившият вицепрезидент Байдън държеше Киев буквално на ръчно управление Обявеното на 23 септември от председателя на Камарата на представителите Нанси Пелоси проучване за импийчмънт на президента е отбранителен маньовър, целящ да парира разкритията за корупция на основния демократически кандидат-президент Джо Байдън. Както си спомняме, продължилата над две години истерия около „руската връзка“ на Тръмп също целеше отвличане на вниманието от „заслугата“ на Хилари Клинтън и върхушката на Демократическата партия за загубата им на президентските избори в 2016 г. Докладът на специалния прокурор Робърт Мълър, публикуван през април т. г., тури кръст на надеждите им за импийчмънт на Тръмп на тази основа. Доскоро и самата Пелоси не искаше да чуе за импийчмънт – с изострянето на партизанските страсти около него тя основателно виждаше риск някои демократи от колебаещите се щати да загубят местата си в Конгреса на предстоящите през ноември междинни избори. Внезапното втвърдяване на демократите според мен има само едно логично обяснение – страхът им от дискредитиране на бившия вицепрезидент, а покрай него – и на първия черен президент. Тъй като процесът за импийчмънт се гледа от Сената, дето републиканците имат мнозинство, пък и с приближаването на изборите едва ли ще са настроени да правят подаръци на демократите, политически шансът да бъде свален Тръмп според мене е близък до нула. Анонимният сигнал, вероятно на служител на разузнавателните служби, за проведен на 25 юли телефонен разговор на Тръмп с украинския президент Владимир Зеленски бил изпратен до шефовете на разузнавателните комисии на Сената и Камарата още на 12 август, но бе разсекретен през седмицата. В него президентът е обвинен в склоняване на чужда държава (Украйна) да се намеси в президентските избори в САЩ през 2020 г. Същата формулировка приема и Пелоси в решението за импийчмънт. Американското министерство на правосъдието обаче излезе с мнение, че обвинението е неоснователно. В отговор президентът публикува пълния запис на разговора си със Зеленски, без да уведоми последния, който тъкмо в това време пристигаше в САЩ за участие в сесията на ООН и му предстоеше среща с Тръмп. Публикацията дойде като гръм от ясно небе за клетия Зеленски. В разговора той например се съгласява с американския си сюзерен „на 100%“, че ЕС и лично Меркел и Макрон не помагали на Украйна, че САЩ били главният u партньор. Можем да си представим реакцията в Европа! Тонът на украинския лидер освен това често е нетърпимо сервилен – за чест на Оранжевия той почти винаги гледа да избегне неловките ситуации. Затова пък начинът му на изразяване е неповторим – например хората, които не харесва, са за него „лоши новини“. От американска страна първа жертва на огласяването на разговора падна специалният пратеник за Украйна Пол Волкър, който подаде оставка в петък и ще бъде разпитван в Конгреса. Призовка за Конгреса във връзка с отношенията Тръмп – Украйна е получил и държавният секретар Майк Помпео. В разговора Тръмп изразява крайно недоволство от бившата американска посланичка в Киев -Мари Йованович, която според него „още имало да си пати“. И тук Зеленски радостно се съгласява, тъй като тя била близка с Порошенко, а него самия сякаш въобще не признавала за президент. Любопитно е, че и двамата събеседници не знаят името на посланичката. Тръмп вярва, че предполагаемото проникване в компютрите в централата на демократите от свързани с ГРУ хакери, което била установила проверката на фирмата „Краудстрайк“, било всъщност извършено от Украйна, и че дори там някъде имало сървър, на който била копирана цялата въпросна информация, и до който Зеленски можел да му осигури достъп. Последното според мене е измислица – файловете явно са изнесени на флашка от човек от партийния апарат, възмутен от подлостта на върхушката на демократите към Бърни Сандърс. Но че Украйна може да има пръст в набедяването на Русия за хакване на сървърите – това е напълно възможно, макар засега недоказуемо. Ще изчакаме евентуалното разследване в Украйна с интерес. Главното в разговора обаче е, че Тръмп настоятелно иска от Зеленски да му помогне за възобновяване разследването на сина на бившия вицепрезидент Байдън за корупция. Защото, съкрушава се Оранжевият, самият Джо се хвалел открито, че всички обвинения били изоставени, което му звучало ужасно. Всъщност формално погледнато, това си е чисто искане на правна помощ, в което няма нищо нередно. Наистина, Тръмп обвързва исканата услуга с помощта на САЩ за Украйна за затягане на санкциите срещу Русия и с продажбата u на противотанкови ракети „Джавелин“. Тръмп казва на Зеленски, че е много недоволен от предишния главен прокурор на Украйна (Юрий Луценко), който прекратил делото за корупция срещу холдинга „Бурисма“, най-голямата украинска газова компания, в чийто борд бил и синът на Байдън (Хънтър). По-предишният генерален прокурор (Виктор Шокин) установил мащабна корупция в холдинга, но бил уволнен от Порошенко. Това е самата истина. На 27 септември в Киев бяха публикувани показанията на бившия прокурор Шокин във връзка с друго дело срещу олигарха Дмитрий Фирташ, в които той казва: „Порошенко ме помоли да подам оставка заради натиск от страна на Байдън… той заплашваше да задържи един милиард долара американски кредитни гаранции за Украйна, докато не ме отстранят от длъжност…. Истината е, че бях принуден да си отида, защото водех широкомащабно разследване за корупция в „Бурисма“, а синът на Байдън беше член на съвета на директорите. Порошенко няколко пъти ме молеше да закрия делото срещу „Бурисма“…, но аз отказах. Затова бях принуден да напусна поста си под прекия и интензивен натиск на Джо Байдън.“ Бившият вицепрезидент държеше Украйна буквално на ръчно управление в 2014-2016 г. Добре известно е, че пътят му е посипан с изнудвания от подобен тип и с уреждане на милиардни сделки в интерес на близки роднини. В 2011 г. след негово посещение в Китай тамошен инвеститор поверил един милиард долара на инвестиционен фонд, в който работел Хънтър. А като куриращ изтеглянето на американските войски от Ирак вицепрезидентът уредил строителната фирма на брат си с поръчка за милиард и половина долара. В разговора с Тръмп Зеленски се съгласява да му помогне за възобновяване на разследването срещу „Бурисма“, да работи с адвоката му Джулиани, уверява го, че сегашният главен прокурор и целият президентски екип са „нови хора“, неопетнени с корупция като хората на Порошенко, иска му допълнителна информация, която да му помогне в разследването. Публикуването на показанията на прокурора Шокин и други знаменателни промени в Киев дават индикации, че Зеленски (с разрешение на патрона си, олигарха Коломойски) може и да изпълни обещанието си – и в такъв случай с кандидатурата на Байдън в 2020 г. ще бъде свършено. Твърде много омраза има между Зеленски и Порошенко, между Тръмп и хората на Обама, за да могат нещата да се покрият. Сред потенциалните съпътстващи жертви на скандала от американска страна може да е бившият републикански кандидат-президент Мит Ромни, чийто съветник, бившият агент на ЦРУ Коyфър Блак, също бил член на борда на „Бурисма“, а и в ругателствата си срещу Тръмп, Ромни беше извънредно близък до Клинтънови. Близкият до Блак от времето му в ЦРУ Джон Бренън се смята за един от главните саботьори срещу Тръмп с връзките си в службите – и за един от авторите на „досието Стийл“, турило началото на истерията около „руската връзка“. Разбира се, от американските корпоративни медии почти нищо смислено не може да се научи по скандала. Те пребивават в своя паралелна реалност и са много по-партийно заслепени и от „Работническо дело“ преди 1989 г. Но и така може да се отгатне, че кликата на Обама – Хилари е в ужас от възможните корупционни разкрития за техния президентски кандидат Байдън. Никой не знае докъде ще се стигне, колко ще бъдат засегнати самите Обама и Хилари. Дори Бърни Сандърс подкрепи инициативата за импийчмънт. Демократите в хор упрекват Тръмп в корупция, обвиняват прокурора Шокин, че прикривал корупцията в „Бурисма“ още преди Хънтър Байдън да се озове там. Консервативният „Уолстрийт джърнъл“ пък напомни, че до преврата в 2014 г. Украйна била дарител номер едно на фондация „Клинтън“ – лъвският пай от тези пари идвал от олигарха Виктор Пинчук, чийто хранен човек, депутатът в Радата – Сергей Лешченко, дал на демократите компромата за шефа на предизборния щаб на Тръмп – Пол Манафорт, който му струваше кариерата и свободата. Намесите на Украйна в американските избори явно тепърва ще се разчуват!", "date": "2019.10.02", "title": " “Руската връзка” умря – да живее “украинската връзка”!\t"}
{"url": "https://trud.bg/%d0%b7%d0%b0%d1%82%d1%8f%d0%b3%d0%b0%d1%82-%d0%bf%d0%bb%d0%b0%d1%89%d0%b0%d0%bd%d0%b5%d1%82%d0%be-%d0%bd%d0%b0-%d0%b4%d0%b4%d1%81-%d0%b7%d0%b0-%d1%81%d0%b4%d0%b5%d0%bb%d0%ba%d0%b8-%d1%81-%d0%b8%d0%bc/", "text": "Подаваме декларация в общината за получени скъпи дарения на бижута и картини Затварят вратичка за укриване на налози от магазини По-строги правила за плащане на ДДС при прехвърляне на имоти ще бъдат въведени от началото на 2020 г. с промените в данъчните закони, които бяха одобрени от Министерски съвет. Първата промяна е разширяване на понятието “нови сгради”, за които се дължи ДДС при прехвърлянето им. Както и досега това ще са сградите, за които не са минали 5 години от въвеждането им в експлоатация. Но наред с това, ако сграда е обновена, така че са настъпили съществени изменения в условията за ползването є, тя също ще се счита за нова и при продажба ще трябва да се плати ДДС. Ако в стара сграда е направено надстрояване или допълващо застрояване, което е довело до обособяване на обект, който може да бъде продаден отделно, той също ще се счита за нова сграда и при продажба ще трябва да се плати ДДС, гласят още промените. Затваря се и още една вратичка за неплащане на ДДС при прехвърляне на имоти. Досега имаше случаи при продажба на имот да не се прехвърля собствеността върху него, а да се продава самата фирма, която притежава имота. Затова прехвърлянето на акции и дялове, които дават на притежателя им юридически или фактически права на собственост върху нов имот или част от него, ще се счита да прехвърляне на стока и ще се облага с ДДС. Промяната няма да засегне търговията с акции на фондовата борса. За получени като подарък пари, скъпи бижута и картини ще се подава декларация в общината, гласят още промените. Така ще може да бъде определен дължимият общински данък. Декларации няма да се подават при дарения между съпрузи, от родители на деца и от баби на внуци, тъй като са освободени от налог. Няма да се подават декларации за обичайни подаръци, както и за дарения на имоти и коли. С промените ще бъде затворена и схема за неплащане на ДДС от магазини – често прехвърляне на магазина на друга фирма, за да не бъде достигнат оборота за регистрация по ДДС от 50 хил. лв. В такива случаи на формална смяна на собственика оборотът ще се изчислява 12 месеца назад дори магазинът да е прехвърлен няколко пъти. За да бъде прекратено изпращането на вино и ракия с куриери, пощенските пратки ще бъдат отваряни в присъствието на изпращача, който пък ще трябва да показва личната си карта.", "date": "2019.10.02", "title": " Затягат плащането на ДДС за сделки с имоти"}
{"url": "https://trud.bg/%d0%bd%d0%be%d0%b2%d0%b8%d1%8f%d1%82-%d1%88%d0%b5%d1%84-%d0%bd%d0%b0-%d0%bd%d0%b0%d1%86%d0%b8%d0%be%d0%bd%d0%b0%d0%bb%d0%bd%d0%b0%d1%82%d0%b0-%d1%81%d0%bb%d1%83%d0%b6%d0%b1%d0%b0-%d0%b7%d0%b0-%d0%be/", "text": "Екипът на „Труд“ се срещна с новия шеф на НСО буквално ден, след като пое поста. Ген. Красимир Станчев не скри притеснението си, че това е първото му интервю. А ние го успокоихме, че винаги има първи път и вече ще му се налага по-често да контактува с медиите. „На всяко ново правителство се дават 100 дни толеранс, а вие не ми давате и един ден“, каза генералът. Разговаряхме за най-спешните проблеми, които трябва да реши, след като седна на горещия стол. – За вас в личен план очаквана ли бе номинацията да оглавите Националната служба за охрана (НСО), господин генерал?  – Вижте, не е толкова важно какво става в кухнята на нашата служба, а какво в крайна сметка се сервира на масата, ако мога така образно да се изразя. Няма да скрия, че предложението донякъде ме изненада. – Изненадахте се, така ли?  – Да, бях изненадан. – Служил съм с вашия предшественик генерал Данчо Дяков във Военната полиция. Зная го като пунктуален и точен офицер. В този смисъл какво ще запазите от неговия стил на ръководство и какво ново ще внесете?  – Не е редно да коментирам качествата на предишните ръководители от уважение към тях. Лично аз мога да кажа, че се чувствах много спокоен с ген. Дяков и ми стана малко тъжно, когато той напусна. Мисля, че имаше добър тон, с който се обръщаше към всеки от нас. Смятам да продължа тези усилия, които влагаше за надграждане на службата. Имам предвид човешкият фактор, който е изключително важен, освобождаването на службата от някои несвойствени за нас ангажименти. Именно това смятам да продължа. – Каква ще е вашата визия за развитие на службата?  – На първо време, което е много важно, трябва да спрем да губим хора, добре подготвени, ценни хора. Да спрем текучеството. За мен това е главното- акцентът ми като ръководител ще е човешкият фактор. Грижите за служителите. Разберете, хората идват тук, обучават се, развиват се при точни и ясни условия. Но в един момент се оказва решаващ проблемът с демотивацията поради ред причини и те избират друга професия. Отиват навън подготвени, но пък когато трябва да приемем нови хора, се налага да ги обучаваме. Започва се пак от нулата, а това е излишен разход на средства, докато подготвени служители напускат. А обучението е дълъг процес. Затова за мен първостепенна задача е да спра текучеството на личен състав. Другият ми приоритет ще е премахване на несвойствените задачи за службата, както вече споменах. – Говорите за демотивация на служителите, поради което напускат. Каква е причината според вас- заплащането ли, спецификата на работата или нещо трето?  – Всеки има лични причини. Може да е неудовлетворение от службата, да речем, породено от някакви предварително изградени представи за нея. Може да е от чисто финансово естество, когато парите не стигат, или необходимост от повече време, за да се се посветиш на семейството си. Причините са много. Демотивацията аз отдавам и на друго – общественото мнение е много критично и това се дължи и на неразбиране за това, с което се занимава НСО и нейните служители. Наясно сме, че трябва да положим допълнителни усилия, за да повишим разбирането за нашата работа. Дългогодишна обаче е тенденцията, понякога разбираемото недоволство спрямо, нека го кажем, политическата класа, да допринася за негативния образ на службата. Но ние сме призвани по закон да гарантираме сигурността на държавниците ни. Наивно е да се смята, че такава необходимост няма, несериозно е. И не можем да абдикираме от това задължение, просто защото сме тема на негативна публичност. Често откровеното охулване на нашите служители и на институцията НСО обаче определено влияе зле на мотивацията на хората. – Споменахте за несвойствени задачи, които изпълнява НСО, бихте ли конкретизирали някоя от тях?  – Не мога да ги спомена по разбираеми причини, но една такава задача бе охраната на двореца „Кричим“. Тази задача бе премахната от ген. Дяков. – Всеки нов началник предприема структурни и кадрови промени, такава е родната практика. Вие ще правите ли подобни промени? Раздут ли е щатът на службата, има ли необходимост от оптимизация?  – Структурни промени няма да правя, но трябва да се оптимизира личният състав. Има нужда от това. Имам наблюдение като редови офицер, а не като началник на НСО. Аз съм такъв едва от вчера. Съществува определен брой хора, които нямат постоянен ангажимент, не се уплътнява времето им в рамките на работния ден. Искам да оптимизирам дейностите, които те ще извършват. Има състав, който е свръхнатоварен, докато при други служители съвсем не е така. – Нали знаете какъв смисъл се влага в понятието „оптимизиране на личния състав“- това означава съкращения. Така ли да ви разбирам?  – Не става дума за съкращения, не смятам да предприемам такива действия, да уволнявам. Имам предвид насочване на даден тип дейност към определени хора. Подчертавам отново- не става дума за съкращения, а за пълноценно използване на работното време. – Кой е бил най-критичният момент в службата ви?  – Има ли сме критични моменти. Но тогава не усещаш, че е било опасно. Едва след това, когато направиш равносметка и анализираш създалата се ситуация, разбираш, че моментът е бил критичен, изключително рискован, но е преодолян. Но докато ситуацията е в развитие, не го усещаш. Всъщност ние постоянно работим в условия на сериозни психически и физически натоварвания, понякога на предела на критичните стойности. Но всичко се осъзнава след това. Иначе критичният миг го възприемаш като рутинна дейност. Това е ежедневието при нас, това е призванието ни. Ние тренираме нашите служители, обучаваме ги и отработваме рискови ситуации, за да ги научим как да действат и реагират при дадена опасност. – Вие сте охранявали Костов, Царя и Станишев, може ли да разкажете някой любопитен детайл от това време?  – Охранявал съм петима премиери – от Жан Виденов до Сергей Станишев. Това са точно петима министър-председатели, за чиято сигурност лично съм отговарял. Аз не държа на имената и не очаквайте от мен конкретно да ви кажа за някого нещо. Това са били мои професионални ангажименти като лична охрана. – Добре, не споменавайте имена, но не може да не сте преживели някоя любопитна случка?  – Спомням си, че с един от премиерите придвижвайки се и когато трябваше да се осигурява трасето, трябваше да бъде спряно насрещното движение. Той имаше остро негативно отношение спрямо тези неща. Като останахме насаме ми направи забележка, че е спряно движението срещу нас и колите не могат да преминават. Казах му: „Знам, че не сте свикнали“. А той отговори: „Не става дума аз да свиквам. Важни са хората“. Беше против тази практика. Направихме нещата така, че да действаме само на десен завой, тоест на никой друг да не пречим. Възприехме принципа, когато министър-председателят се придвижва, да не пречим на другите участници в движението. Вече правехме така, че никой не разбираше, че се придвижваме с премиера- всичко ставаше в строго съответствие със Закона за движение по пътищата и правилника. И в наши дни е така – полагаме усилия да не пречим на гражданите. За жалост, по естеството на една или друга конфигурация, рядко оставаме незабележими. Но както казах, това се дължи и на изострената обществена чувствителност към нашата работа и към лицата, които сме призвани да охраняваме. Много е важно хората да знаят, че да се набиваме на очи не е самоцел, напротив – заинтересовани сме да избягваме всякакви конфликтни ситуации, защото част от нашата работа е да предвиждаме и управляваме риска и в привидно най-рутинни ситуации. – Разбирам, че имате богат професионален опит. Кой е бил най-трудният политик за охраняване?  – С всички сме имали трудни моменти- някои кратки, другите постоянни, с които е трябвало да се справяме. За нас е важно охраняемите лица да имат сигурност. Независимо от трудностите ние трябва да изпълним добре задължения си, а може те въобще да не разберат, че е имало някакви рискове и заплахи. Живели сме във времена на протести. Дали съм охранявал даден политик или съм осигурявал като ръководител на звеното за масови мероприятия неговото правилно протичане, за мен винаги емоционалното състояние е било едно и също. – Началник на НСО е много висока длъжност и предполага, този, който я заема да е готов да поема лична отговорност, когато се наложи. Спомням си случай, когато шеф на НСО бе ген. Ангел Антонов. На един 6 май за парада на армията НСО се престара, защото тогава на площада се събраха президентът Плевнелиев и премиерът Борисов. Тогава по разпореждане на вашата служба бяха свалени затворите от автоматите на войниците, те маршируваха със „скопени Калашници“, което беше унижение. Един от бойците се бе оплакал на депутат от ВМРО и скандалът гръмна. Стигна дори до парламента. Но го отнесе командирът на Сухопътните войски, който ми каза, че грешката му е била, че не е искал писмено разпореждане на НСО. А ген. Антонов се покри. Писах специален коментар по този повод. Вие готов ли сте да поемете отговорност с името си в такива ситуации, ако се наложи?  – Да, готов сам да поема отговорност с името си, когато е необходимо и ако казусът е от моята компетентност. Знаете случая с посегателството срещу Ахмед Доган през 2013 г. Тогава бях в отпуск. Дойдох в петък на работа, а инцидентът с него стана в събота. Няма да навлизам в детайли, но и нашата служба пое отговорността. Имаше санкции и за нас – двама души бяха уволнени, но след това възстановени. – Бяхте заместник на НСО – за какво ви освободи от длъжност ген. Антонов?  – По закон той има право да ме назначи, както и да ме освободи от длъжност. Но за личните причини ви предлагам да попитате него. Аз не съм запознат с нито една от тях. – Защо лични причини?  – Да, има и такъв момент, но аз не ги знам. Затова се обърнете към него. – Знаете ли какво коментират хората с възмущение – необходимо ли е НСО да охранява политици и личности извън кръга, заложен в закона, който ясно и точно е регламентиран? И не трябва ли да си плащат за това? Обикновени граждани го коментират.  – Ако прочетете внимателно закона за НСО, ще видите, че има разписана и такава опция. И в други страни съществува подобна практика – да се охраняват политици и управленци от доста по-нисък ранг. Хората имат право да реагират на такива факти, неоспоримо право. Когато ни дадат политик или даден управленец за охрана, ние нямаме право да го коментираме. В закона е разписано, че комисията, която решава на кого да бъде назначена охрана, се събира под мое ръководство. Това е малко странно. А всъщност, когато ни подаде МВР и ДАНС информация за степен на застрашеност на дадено лице, ние сме длъжни да се съобразим и да назначим охрана. Тоест, нямам водещата роля в този процес. Ние информация не събираме. За да се промени тази ситуация, е необходимо да се промени законът. Но това вече го решават други. Ние само сме изпълнители. – Значи трябва да се съобразите с това, което ви се предлага и не може да откажете?  – След като ми подадат информация и тя е потвърдена от няколко канала по тяхна линия- МВР, ДАНС и други, аз не мога да кажа, че това не е вярно и не си заслужава да се назначи охрана. – Има ли вина НСО в случая с катастрофата с председателя на парламента г-жа Цвета Караянчева?  – Все още тече предварително досъдебно производство и не мога да коментирам нищо, това означава да взема отношение. Съответните държавни институции трябва да кажат чия е вината, а не аз. Нека бъдем коректни и изчакаме резултатите. Не се съмнявайте, ще стане публично достояние кой е виновен. Съжалявам, че толкова дълго време се проточи досъдебното производство. Надяваме се възможно най-скоро резултатите от проверката да бъдат обявени. – Ако се окаже, че е виновна жената, управлявала другия автомобил, смятате ли да предявите иска за нанесените материални щети на служебния „Мерцедес“? Все пак той пострада сериозно.  – Не очаквайте подобен подход от нас. Нашите коли са застраховани. – А г-жа Караянчева? И тя пострада сериозно – отърва се със счупена раменна става?  – Не мога да говоря от нейно име. – Има ли свободно време ген. Станчев и как го уплътнява, какво е хобито ви? Спортувате ли?  – Хобито ми е фотография, все още се уча, не съм голям професионалист в това отношение. В свободното си време обичам да свиря на китара. Преди спортувах активно, занимавах се с много спортове, тренирах лека атлетика, футбол, спортна стрелба, волейбол, гребане, каяк. Сега само си поддържам тонуса. – Нали знаете какво казват японците – за да е здрав човек и да има жизнен тонус, трябва всеки ден да прави задължително 3000 крачки.  – Значи преизпълнявам този норматив. Идвам само пеша на работа, не използвам служебна кола. Живея в центъра на София- от нас до службата са 10 000 крачки. Всеки ден ги изминавам. Служебната кола за мен е изключение. Нашият гост  Ген. Красимир Станчев е роден в София през 1966 г. Завършил е ВНВАУ “Г. Димитров” в Шумен с магистърска степен “Радиоинженер”. Служи в Българската армия от 1990 г. до 1993 г. През 1993 г. е назначен на кадрова военна служба в НСО, като преминава през основни длъжности. Над 2 г.. е бил зам.-началник на службата. От 30.09.2019 г. с указ на президента поема нейното ръководство.  Има няколко квалификации, една от тях е “офицер-водолаз”.", "date": "2019.10.02", "title": " Новият шеф на НСО бригаден генерал Красимир Станчев пред „Труд“: Не бива да губим ценни кадри\t"}
{"url": "https://trud.bg/%d1%81%d1%8a%d0%b4-%d0%b7%d0%b0%d1%80%d0%b0%d0%b4%d0%b8-%d0%b3%d0%b5%d0%b9-%d0%b2-%d0%b5%d1%84%d0%b8%d1%80-%d0%b8%d0%b4%d0%b5-%d1%81%d0%bb%d0%b5%d0%b4-%d1%80%d0%b5%d1%84/", "text": "София Прайд брани във фейсбук Джамбазки, в мрежата искат дрегер до микрофоните Безпрецедентен скандал в ефир беляза предаването “Референдум” по БНТ във вторник вечерта. Казусът ще свърши вероятно в съда, защото евродепутатът и кандидатът за кмет на София на ВМРО Ангел Джамбазки ще съди доскорошния си партньор в “Обединени патриоти” Волен Сидеров. Поводът за драматичния финал с жандармерия в студиото бе повече от казионен – времето за говорене на лидера на “Атака” и кандидат за кмет на София Волен Сидеров изтече. А водещата Добрина Чешмеджиева му отне думата, както е по регламент. В този момент обаче Сидеров продължи да говори дори и при изключен микрофон. Чешмеджиева беше принудена да извика в ефир охраната. И Сидеров беше изведен от студиото на обществената телевизия. От БНТ пък са категорични, че за 10 години друг подобен случай в предаването “Референдум” няма. Във фейсбук последва лавина от коментари, как трябвало в живите предавания до микрофоните да има и дрегери за алкохол. Лидерът на “Атака” не пропусна да нарече случващото се “цензура”. “Не знам кой повика полицаи в студиото, според мен това е недопустимо. От моя страна нямаше никакви грозни сцени, освен че казах няколко истини. Например, че Ангел Джамбазки е гей и е честно той да си признае, както направи берлинският кмет. Това не са нападки – става дума за политическо обществено положение. Когато излизаш за такъв висок пост, ти трябва да си честен с избирателите”, повтори още веднъж днес думите си по адрес на евродепутата от ВМРО Волен Сидеров. “Ще го съдя за пореден път!”, отсече пред “Труд” Ангел Джамбазки. Репликата на Сидеров “Джамбазки е гей” в ефир предизвика и реакцията от фейсбук страницата на София Прайд. Те реагираха на думите на Сидеров спрямо Джамбазки. И публикуваха позиция, в която казват, че твърдо застават зад евродепутата. “Осъждаме остро нападките на основа на действителна или предполагаема сексуална ориентация от страна на Сидеров, защото те нямат място в един цивилизован политически дебат в една европейска демократична държава. Да бъдеш гей не е позорно. Позорно е това да бъде използвано като компромат”. От София Прайд казаха още, че призовават “за избори без омраза!” “Ако господин Джамбазки преосмисли политическите си ценности, вратите на организационния комитет на прайда са отворени за всеки”, обявиха още от там.   От „Сан Стефано” 29 поискаха ЦИК и СЕМ да се намесят Още в ранните часове на днешния ден ръководството на БНТ излезе със специална декларация, в която бе заклеймено поведението на лидера на “Атака” и кандидат за кмет на София Волен Сидеров. “Българската национална телевизия ще предложи на Централната избирателна комисия и Съвета за електронни медии да изключат от споразумението ПП “Атака” и тя да няма безплатни и платени участия в ефира на БНТ”, се казва в нея. И още: “Поведението му в предаването “Референдум” от 01.10.2019 година беше възмутително и накърни достойнството на водещата на предаването Добрина Чешмеджиева и на всички работещи в БНТ”. “Ние смятаме, че поведението, което демонстрира г-н Сидеров, беше низко, това беше демонстрация на безнаказаност и липса на уважение към БНТ, каквато депутатският имунитет не му дава”, се посочва още в декларацията от “Сан Стефано” 29. От БНТ призоваха “участниците в предстоящите избори и представителите на всички политически сили да се дистанцират от поведението на г-н Волен Сидеров”.     Емил Кошлуков, генерален директор на БНТ:  Разпоредих – без него в ефир! Това беше първото и последно участие на Волен Сидеров в тази кампания в ефира на БНТ. Докато ние не получим официално извинение от г-н Сидеров, което ще разгледаме, аз моля най-учтиво колегите да не го канят. Всъщност не моля, а разпореждам, за да се знае чия е отговорността за това решение. Докато съм генерален директор на БНТ няма да търпим подобно отношение и поведение в ефира. Този брой на предаването няма да бъде повторен и предаването ще бъде свалено от сайта на телевизията.   Екатерина Захариева, вицепремиер и външен министър:  Не това е начинът да се борим за гласове Гледах част от предаването, ако може да се каже така, защото реално предаване нямаше. Никои от гражданите или събеседниците в студиото не успяха да чуят нищо, защото г-н Сидеров обсеби по недопустим и абсурден начин ефира. Не това е начинът да се борим за гласовете за българските граждани. Партия “Атака” подкрепя управлението, ние не се месим в отношенията на коалиционните партньори”.   Александър Симов, депутат от БСП:  Той се завърна! Той се завърна! Но страшното не е това, което се случи в студиото. Страшното е, че това е управлението на България днес! Любимото хоби на “демократичната” общност е да е обидена на Волен Сидеров. Но само, когато той тръгва да се отдалечава от ГЕРБ. Иначе не им прави впечатление.   Петър Славов, народен представител в 43-ото НС:  Парламентът е тотално изчерпан Всъщност, полицията само гледаше и не посмя да се намеси срещу безчинстващия “политик”. А случилото се с “парламентарно представени политически сили” в “Референдум” показа, че сегашният парламент не само е тотално изчерпан, но е и вреден за България!   Глобиха радиото с 27 000 лева Регулаторът чака оставката на генералния директор БНР трябва да плати 27 000 глоба заради спирането за 5 часа на сигнала на програма “Хоризонт” на 13 септември. Това реши Съветът за електронни медии (СЕМ). Глобите са по два члена от Закона за радиото и телевизията. Едната – за нарушаване на индивидуалната лицензия на радиото, която изисква осигуряване на 24 часа сигнал. Там наложената санкция е 7000 лева. Другата глоба от 20 000 лева е за нарушаване на правото на информация на гражданите заради спирането на “Хоризонт”. От СЕМ коментираха, че глобите не спират намеренията на регулатора да започне процедура по прекратяване на договора на генералния директор на радиото. Очаква се тя да започне в началото на следващата седмица. От СЕМ дадоха срок на генералния директор Светослав Костов до края на седмицата да подаде оставка. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.10.02", "title": " Съд заради „гей” в ефир иде след “Референдум”\t"}
{"url": "https://trud.bg/%d0%bc%d0%b0%d1%8f-%d0%bc%d0%b0%d0%bd%d0%be%d0%bb%d0%be%d0%b2%d0%b0-%d0%b4%d0%b0%d0%b2%d0%b0-%d0%b7%d0%bd%d0%b0%d1%86%d0%b8-%d0%b7%d0%b0-%d0%b8%d1%81%d1%82%d0%b5%d1%80%d0%b8%d1%8f/", "text": "Както  , госпожа Мая Манолова започна своята предизборна кампания със серия лъжи по адрес на работата на столичната администрация и досегашния кмет на София. Вместо да обясни, защо лъже хората и така ли смята да я кара, госпожа Манолова нахвърля нова купчина лъжи, този път срещу вестника. Което може да означава само, че написаното от нас е вярно и госпожата, пардон, другарката Манолова е изпаднала в лека засега истерия, ругаейки редакцията и плашейки ни със съд и Централна избирателна комисия. В очевидно истерично състояние другарката Мая си позволява да твърди, че написаното от нас било поръчково и че данните били получени от Столична община, защото имало някаква фраза в първо лице множествено число. На нашата граматичка ще кажа, че репортерите на вестник “Труд” добросъвестно провериха всичките нейни бомбастични твърдения по документи в различни столични служби и агенции, както изисква занаятът. Изброените нейни лъжи в статията ни бяха разобличени именно от наличието на обективни факти и публични документи, които няма как да бъдат открити в Централната баня. Те са на разположение именно в структурите на столичната администрация и ако другарката Мая, преди да сипе лъжи, си беше направила труда да се запознае с тях, нямаше да истерясва и да бере срама пред столичани. Да кажа накрая, че ние в “Труд” уважаваме революционния патос, който струи от кампанията на другарката Манолова. Благодарение на него червената боя в думите и делата й избива все повече.", "date": "2019.10.02", "title": " Мая Манолова дава знаци за истерия"}
{"url": "https://trud.bg/%d0%bc%d1%83%d1%81%d1%82%d0%b0%d1%84%d0%b0-%d0%ba%d0%b0%d1%80%d0%b0%d0%b4%d0%b0%d0%b9%d1%8a-%d0%be%d1%82-%d0%bf%d0%be%d0%bf%d0%be%d0%b2%d0%be-%d0%b2%d1%81%d0%b8%d1%87%d0%ba%d0%b8-%d1%80%d0%b0%d0%b7/", "text": "„Единствено в ДПС различието не е проблем, а е ценност и богатство. Всички различни се чувстват горди и достойни в ДПС.“ Така се обърна към поповчани председателят на ДПС Мустафа Карадайъ на представянето на кандидатите на ДПС за предстоящите местни избори. Екипът на Централния лъч на ДПС проведе предизборни срещи в общините Опака и Попово. На предизборната среща в град Опака бяха представени кандидатите на ДПС начело с кандидата за кмет на общината Мехидин Кадиров. В град Попово бе представена листата на ДПС за местния парламент начело с кандидата за общински кмет Танер Али. Председателят на ДПС Мустафа Карадайъ каза, че всички жители и граждани на община Попово искат да се случват онези хубави неща, които се случват в общините, в които управлява ДПС и затова ще изберат ДПС. Аз съм убеден, че вече ги няма предразсъдъците и предубежденията на хората в Попово. Убеден съм, че всички етноси и религии, които ги има в Попово ще гласуват за ДПС с чест, гордост и достойнство.  Единствено в ДПС различието не е проблем, а е ценност и богатство. Всички различни се чувстват горди и достойни в ДПС, обяви лидерът на ДПС. Изборите в Попово ще приключат още на първи тур, прогнозира Карадайъ. За кмета на общината няма какво да говорим. Неговите дела в местната власт сами по себе си говорят за него. Знаем какво се случи в община Антоново – как изглеждаше Антоново преди ДПС да има кмет в лицето на Танер Али и как изглежда днес, каза Карадайъ и даде пълната си подкрепа за кандидата на ДПС за кмет на Попово Танер Али. Имаме рецептата, диагнозата е поставена, взимаме лекарството и лекуваме проблемите на цялата община, а не само града. ДПС го може, бе категоричен той. Ние сме онези, които станахме еталон за управление на малки и средни общини в България, обяви лидерът на ДПС. Лидерът на ДПС каза, че само страхливите се опитват да плашат хората. Силният винаги е великодушен, толерантен и винаги иска да има до себе си още хора, защото ще бъде още по-силен. Нашето мото на тази кампания е: „Власт за хората“. Тя идва от хората, тя е на хората и е за хората, заяви още той. Отбелязваме 55 и правим правилната инвестиция за бъдещето на нашата община и на нашите деца, заключи лидерът на ДПС Мустафа Карадайъ. Ние в ДПС на нашите кандидати им казваме кметове. ДПС се развива. Тя е единствената партия, която от създаването и в началото на прехода оцеля до ден-днешен. Не само оцеля, но и е в развитие, заяви зам.-председателят на ПГ на ДПС Йордан Цонев. Аз съм етнически българин и християнин, работя отдавна в ДПС и съм много щастлив. За нищо на света не бих заменил тези 20 години с моите приятели, сред които видях признание, обич и им дадох обич, каза още Цонев. Видях патриотизъм и всичко, което бих искал да видя във всички български граждани. ДПС много отдавна е излязла от клишето, което ни приписват, че сме етническа партия, бе категоричен той. Кажете на поповчани, които смятат, че различието е проблем да се довериш на такъв специалист като Танер Али. Кажете им, че много българи с прогресивно мислене вече знаят, че ДПС е най-патриотичната българска политическа формация, обяви той. Не се срамуват, гордеят се, открито застават зад нея и гласуват за нейните кандидати, заключи Йордан Цонев. На предизбирните срещи присъстваха и зам.-председателят на ДПС Ахмед Ахмедов, народният представител Имрен Мехмедова и областният председател на ДПС Търговище и кандидат за кмет на община Търговище Хамди Илиязов.", "date": "2019.10.02", "title": " Мустафа Карадайъ от Попово: Всички различни се чувстват горди и достойни в ДПС"}
{"url": "https://trud.bg/%d1%87%d0%b5%d0%b7-%d1%83%d1%81%d1%82%d0%b0%d0%bd%d0%be%d0%b2%d0%b8-%d0%ba%d1%80%d0%b0%d0%b6%d0%b1%d0%b0-%d0%bd%d0%b0-%d1%82%d0%be%d0%ba-%d0%b7%d0%b0-1000-%d0%b4%d0%be%d0%bc%d0%b0%d0%ba%d0%b8%d0%bd/", "text": "При извършване на проверки за кражби на електроенергия в Плевен, ЧЕЗ Разпределение установи незаконно ползване на електроенергия в промишлени количества. Проверката беше проведена на 25 септември. Eкип на дружеството откри незаконно прекъсната електропроводна линия средно напрежение и присъединен трансформаторен пост, скрит в едно от халетата на проверявания обект. Проверката е направена съвместно с представители на МВР, които са извършили процесуално-следствени действия на място, съобщават от дружеството. По информация от присъстващи, обектът се използва за производство и пакетиране на готова продукция. За разкриване на нарушението дружеството включи  екипи, специализирани в разкриване на кражби, експлоатационни  групи и мобилна лаборатория. По предварителни изчисления на ЧЕЗ Разпределение загубите са в размер на 200 000 киловатчаса месечно.  Количеството електроенергия е достатъчно за захранването на 1000 средностатистически домакинства. Това е една от най-мащабните кражби от един обект, установявани от дружеството. ЧЕЗ Разпределение използва комплекс от високоефективни методи за установяване на кражби на електроенергия, в резултат на което, при проверка, се постига пълна разкриваемост на незаконното потребление на ток.  Въведените наскоро специални стикери върху електромерите, работата с рефлектометри, които дават информация за директни присъединявани под земята, отчитането по райони чрез балансови електромери, лабораторните коли и др. са предпоставка за  успеваемост на акциите за разкриване на кражбите. С настъпване на есенно-зимния сезон  и увеличаването на консумацията на електроенергия проверките ще зачестят. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.10.02", "title": " ЧЕЗ установи кражба на ток за 1000 домакинства в Плевен"}
{"url": "https://trud.bg/%d1%81%d1%8a%d0%be%d1%82%d0%b1%d0%be%d1%80%d0%bd%d0%b8%d0%ba-%d0%bd%d0%b0%d1%80%d0%b8%d1%82%d0%b0-%d0%b3%d0%b5%d1%80%d0%be%d1%8f-%d0%bd%d0%b0-%d0%b2%d0%b5%d1%87%d0%b5%d1%80%d1%82%d0%b0-%d0%b2-%d1%88/", "text": "Серж Гнабри заби четири попадения за „Байерн“ в Лондон, а хеттрикът на германеца дойде в рамките на 35 минути. Френският „Екип“ писа оценка на играча 10/10, превръщайки го в едва единайстия в историята на медията с подобен рейтинг. Но далеч по-любопитна бе реакцията на неговия съотборник Никлас Зюле. Бранителят съвсем умишлено му влезе на шпагат в краката при радостта за четвъртото попадение на Гнабри за вечерта. В другия мач „Цървена звезда“ обърна „Олимпиакос“ за 3:1.", "date": "2019.10.02", "title": " Съотборник нарита героя на вечерта в Шампионската лига (ВИДЕО)"}
{"url": "https://trud.bg/%d1%81%d1%82%d0%b5%d1%84%d0%b0%d0%bd-%d0%ba%d0%be%d0%bc%d0%b0%d0%bd%d0%b4%d0%b0%d1%80%d0%b5%d0%b2-%d0%bf%d0%be%d0%ba%d0%b0%d0%b7%d0%b0-%d0%bd%d0%be%d0%b2%d0%b8%d1%8f-%d1%81%d0%b8-%d1%84%d0%b8%d0%bb/", "text": "След фестивала в Сараево, където обра големите награди, новият филм на Стефан Командарев „В кръг“ беше показан за първи у нас във Варна. Лентата, която напълни зала 1 на ФКЦ, е в конкурсната програма на 37-ия фестивал на българския игрален филм „Златна роза“. Три полицейски патрулки обикалят столицата в нощта на 9 срещу 10 ноември 2019г., когато страната отбелязва 30-годишнината от падането на Берлинската стена и смяната на режима в България. Това е накратко сюжетът на филма. В кръга на своето патрулиране полицаите показват драмата на прехода в едно общество, което продължава да е болно и раздирано от противоречия.“Българското общество никога не е било разединено като сега“, каза Стефан Командарев, който е режисьор на филма и сценарист заедно със Симеон Венциславов. Полицаи и униформени от Синдиката на служителите на реда са чели всяка версия на сценария и са помагали по време на снимките. За това Командарев им благодари преди премиерата на филма у нас и увери, че за тях ще има специална прожекция в кино „Люмиер“ в столицата. И изрично подчерта, че филмът не е за полицейски, а за човешки истории“. „Изключително стъписващ и пречистващ филм, минал през всички нива на хумора, впечатляваща трагикомедия, филм с много силен контакт с публиката…“ бяха отзивите на маститите български кинокритици, които традиционно участват във фестивала „Златна роза“. Те споделиха откровени мнения за прекрасната игра на Ирини Жамбонас, взела голямата награда за женска роля в Сараево, на Стефан Денолюбов, Асен Блатечки, Павел Поппандов, Васил Василев- Зуека, Герасим Георгиев -Геро и на Овонес Торосян в силния финал на филма. „На „Златна роза“ бях преди 43 години с участие в два филма, сега отново се появих на тази сцена. Със Стефан Командарев има положител заряд във въздуха, мирише на кино“, каза Павел Поппандов, превъплатил се в ролята на стар учител, болен от Алцхаймер. Ключът за тази роля била преживяната  лична драма със сестра му -педиатър, заболяла от рак и „поразителното отношение“  на нейните колеги-доктори и медсестри по време на лечението й. Към това се прибавил и разказът на режисьора за старческите домове край София, които обиколил лично и  се отказал да настани болния си баща, „за да запази достойнството му до смъртта“. А картините в тези приюти, показани във филма от камерата на блестящия оператор Веселин Христов, са наистина потресаващи. Както отбелязаха кинокритиците „В кръг“ е вторият филм от трилогията на Христо Командарев, започнала с филма „Посоки“ с 12 международни награди, с премиера в „Особен поглед“ на кинофестивала в Кан. Вторият филм е заснет с по-малко средства и от нискобюджетния „Посоки“. А коя професия след тази на таксиджиите и полицаите ще бъде във фокуса на Командарев за третата лента, публиката очаква с нетърпение да разбере. След прожекцията във Варна зрителите си пожелаха поне част от българските политици да гледат „В кръг“.", "date": "2019.10.02", "title": " Стефан Командарев показа новия си филм „В кръг“\t"}
{"url": "https://trud.bg/%d1%81%d1%82%d0%b5%d0%b2%d0%be-%d0%bf%d0%b5%d0%bd%d0%b4%d0%b0%d1%80%d0%be%d0%b2%d1%81%d0%ba%d0%b8-%d0%bd%d1%8f%d0%bc%d0%b0%d0%bc-%d0%b8%d0%bd%d1%84%d0%be%d1%80%d0%bc%d0%b0%d1%86%d0%b8%d1%8f-%d1%87/", "text": "Президентът на Северна Мекедония Стево Пендаровски няма информация, че България ще блокира получаването на дата за започване на преговори на Македония с Европейския съюз. Това каза самият той по време на пресконференция. Според него обаче няма гаранции, че това няма да се случи на по-късен етап. „Ако внимателно четем изявленията, идващи от България става ясно, че те имат определени изисквания, които ще бъдат обсъдени по време на преговорите. Няма информация и причина България да ни блокира сега. Предстои да видим как България и Гърция ще се отнесат към Преспанския договор в по-дълъг период от време“, добави още Пендаровски. Според държавният глава на Северна Македония тепърва предстои да се види каква ще е позицията на България процеса на преговорите с ЕС и „какво ще иска София от нас“. „Съжалявам че трябва да използвам този израз, но е факт. България иска от нас“, обясни той. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.10.02", "title": " Стево Пендаровски: Нямам информация, че България ще блокира преговорите ни с ЕС"}
{"url": "https://trud.bg/%d0%b4%d0%b0%d0%bd%d1%81-%d0%b2%d0%bb%d0%b5%d0%b7%d0%b5-%d0%b2-%d0%b4%d0%b0%d0%b8-%d0%bf%d0%bb%d0%be%d0%b2%d0%b4%d0%b8%d0%b2-%d1%81%d0%bb%d0%b5%d0%b4-%d1%81%d0%b8%d0%b3%d0%bd%d0%b0%d0%bb%d0%b8/", "text": "ДАНС провежда акция в ДАИ – Пловдив по разследване след сигнали за корупция. Според неофициална информация са иззети документи и електронни информационни носители, предаде БНР. По този повод шефът на областната дирекция на МВР – Пловдив Йордан Рогачев отрече тя да е по техен сигнал. „Това е съвсем отделна операция на Държавната агенция Национална сигурност за която ние не сме уведомени и няма общо с полицейското разследване от няколко седмици за нарушения и злоупотреби в няколко пловдивски автошколи“ – заяви старши комисар Йордан Рогачев. По думите му, то визира корупционни практики за фиктивно провеждане на шофьорски курсове и изпити и продължава ив момента. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.10.02", "title": " ДАНС влезе в ДАИ – Пловдив след сигнали за корупция"}
{"url": "https://trud.bg/%d0%bb%d1%8e%d0%bf%d0%ba%d0%be-%d0%bf%d0%b5%d1%82%d1%80%d0%be%d0%b2%d0%b8%d1%87-%d1%81%d0%b8-%d1%82%d1%80%d1%8a%d0%b3%d0%bd%d0%b0-%d0%be%d1%82-%d1%86%d1%81%d0%ba%d0%b0/", "text": "Драмата около треньорския пост на ЦСКА приключи – Люпко Петрович взе решение да си тръгне от клуба. Тепърва ще започне обаче тази около търсене на подходящ наставник. Развръзката на истерията, разгоряла се след загубата на „червените“ от „Берое“ (1:2), е настъпила след повече от 6 часа разговор между европейския клубен шампион с „Цървена звезда“ и Гриша Ганчев в офиса на собственика на ЦСКА. Двамата разговаряли до среднощ, но Петрович бил категоричен, че не виждал смисъл да остава „на инат“, след като „Сектор Г“ не го приема. По информация на „Труд“, 72-годишният спец разкрил пред бизнесмена причините за кризата в отбора, които били изненадващи и дори шокиращи. По-късно във времето вероятно те ще бъдат огласени, защото сега можели да бъдат изтълкувани като отмъщение на треньора към недоброжелателите му.  В деня след мача с „Берое“ сръбският опитен тактик е бил откаран от служител от клуба в столична клиника заради проблеми със сърцето. Именно този инцидент сложил край на колебанията му дали да продължи работа на „Армията“. Затова и отказал на Гриша Ганчев дори предложението да довърши като старши треньор полусезона.  И докато клубът тепърва ще търси точният човек за скамейката на „червените“, жребият за Купата отреди на пътя на тима да се изправи… бившият наставник на ЦСКА Стамен Белчев. Младият специалист ще поведе „Арда“ срещу отбора, от който тръгна за големия футбол в треньорския занаят в края на месец октомври. Новакът, представящ се впечатляващо след влизането си в елита, ще бъде домакин, но по всяка вероятност арена на сблъсъка ще бъде стадион „Локомотив“ в Пловдив, тъй като на съоръжението в Кърджали все още текат ремонтни дейности.", "date": "2019.10.02", "title": " Люпко Петрович си тръгна от ЦСКА"}
{"url": "https://trud.bg/%d0%bf%d0%be%d1%87%d0%b5%d1%82%d0%b8%d0%bd%d0%be-%d0%b8-%d1%82%d0%be%d1%82%d0%bd%d1%8a%d0%bc-%d0%ba%d1%80%d0%b0%d0%b9-%d0%b8%d0%bb%d0%b8-%d0%bd%d0%be%d0%b2%d0%be-%d0%bd/", "text": "Четири месеца след като достигна до исторически финал в Шампионската лига, „Тотнъм“ записа загуба у дома, каквато клубът не познава за своите 137 години съществуване. „Шпорите“ паднаха тежко с 2:7 от „Байерн“ насред своето лъскаво бижу на стойност 1 милиард паунда. За първи път бившият отбор на Димитър Бербатов инкасира 7 попадения като домакин в Европа. Това е и втората най-тежка загуба за тима в евротурнирите след 0:8 от „Кьолн“ през 1995 година, но в непретенциозния турнир „Интертото“. Фиаското е и най-голямото поражение на отбор от Англия като домакин.  Да загубиш от „Байерн“ с разгром не е сензация без значение в каква форма са баварците. А максимата , че тръгне ли на един немски отбор играта, не го чакай да спре да бележи, се е доказала с абсолютна точност през годините. Така бе и във вторник вечер под проливния есенен дъжд и пред слисания поглед на Маурисио Почетино. Аржентинецът изглеждаше по-безсилен отвсякога в своята мениджърска кариера. Допреди няколко месеца, той бе определян за най-перспективния млад специалист, чието бляскаво бъдеще е точно зад ъгъла. За подписа му пък се бореше, а и продължава да се надява, спящият гигант „Манчестър Юнайтед“. Почетино имаше аурата на треньор с безупречен авторитет. Дори голямата звезда на тима Хюн Мин Сон разкри в навечерието на срещата с немския колос, че неговият мениджър е в основата на силните му изяви. Кореецът призна, че е бил пред раздяла с „шпорите“ в труден за него период още в началото си на престоя в Лондон, но серия от разговори с треньора са му вдъхнали увереност, че мястото му е в „Тотнъм“. Дали заради подобни действия, или заради цялостния принос към клуба, но след болезненото крушение нито един от вестниците на Острова (доказали своята жестокост в подобни ситуации) не поиска в прав текст оставката на специалиста.  „В разстояние само между два вторника, Почетино научи много за своя отбор от отпадането от четвъртодивизионния „Колчестър“ за Карабао къп, до изумителния резултат в тази фаза на турнира – анализира „The Telegraph”. – Това говори много за сезона до момента. Това бе същият този Серж Гнабри (б.а – отбелязал четири гола), бившият играч на „Арсенал“, който не записа нито един мач по време на наема в „Уест Бромич“ преди 4 години.“  На свой ред „Guardian” обяви, че нищо не е загубено и тимът все още има своите шансове за следващата фаза, но на дневен ред стои въпроса с разклатеното самочувствие и увереност в съблекалнята.  „Тотнъм“ имаше малко проблеми в офанзивен план и често намираше начин да излезе на голови ситуации, а отбелязаните попадения можеха спокойно да са повече от двe – на свой ред коментира „The Indеpendant”. – В отбрана обаче ситуацията бе много тревожна. Твърде често се оголваха и на моменти беше мъчение да се гледа как се огъват срещу атакуващия квартет на „Байерн“. А късната капитулация направи ситуацията срамна.“  „Нищо не казах на момчетата след мача – обяви самият Почетино след 2:7. – Трудно е да се говори сега. Боли! В такива моменти трябва преди всичко да останем спокойни. Тепърва ще анализираме. „Байрен“ вкарваше с всеки удар. Имаме манталитет, но сме разстроени от поражението.“  Големият въпрос е сега дали Почетино ще успее да се справи със ситуацията. И дали случилото се ще стане преломен момент, или ще се окаже, че е дошъл краят на една успешна ера за „шпорите“…", "date": "2019.10.02", "title": " Почетино и „Тотнъм“ – край или ново начало?"}
{"url": "https://trud.bg/%d0%bd%d0%ba%d0%b6%d0%b8-%d0%bf%d0%be%d0%b4%d0%bf%d0%b8%d1%81%d0%b2%d0%b0-%d0%b4%d0%be%d0%b3%d0%be%d0%b2%d0%be%d1%80%d0%b0-%d0%b7%d0%b0-%d0%b8%d0%b7%d0%b3%d1%80%d0%b0%d0%b6%d0%b4%d0%b0%d0%bd%d0%b5/", "text": "Национална компания „Железопътна инфраструктура“ ще подпише договор за изграждане на железопътната линия Пловдив – Бургас на 3 октомври, съобщиха от пресцентъра на НКЖИ. Предметът на договора е „Проектиране и изграждане на системи за сигнализация и телекомуникации по железопътната линия Пловдив-Бургас“ и ще бъде подписан с избрания изпълнител – Консорциум „Плобур“, състоящ се от фирмите „Джи Пи Груп“ АД, „Мармет“ АД, „Бомбардие Транспортейшън Итали“ АД и „Бомбардие Транспортейшън Полска“ ООД. Събитието ще се състои на 3 октомври в сградата на НКЖИ в присъствието на инж. Красимир Папукчийски – генерален директор на ДП НКЖИ и инж. Мария Чакърова – директор на Дирекция „Стратегическо развитие и инвестиционни проекти“. Изпълнението на проект „Рехабилитация на железопътната линия Пловдив-Бургас, Фаза 2“ се осъществява със съфинансиране от Кохезионен фонд, чрез ОП „Транспорт и транспортна инфраструктура” 2014-2020 г.", "date": "2019.10.02", "title": " НКЖИ подписва договора за изграждането на жп линията Пловдив–Бургас"}
{"url": "https://trud.bg/%d1%80%d0%b0%d0%b7%d1%81%d0%bb%d0%b5%d0%b4%d0%b2%d0%b0%d1%82-%d0%b6%d0%b5%d0%bd%d0%b0-%d0%b7%d0%b0-%d0%bf%d0%b0%d0%bb%d0%b5%d0%b6-%d0%bd%d0%b0-%d1%82%d0%b5%d1%85%d0%bd%d0%b8%d0%ba%d0%b0/", "text": "34-годишна жена запали ожъната царевична нива, а от нея пламъците се прехвърлили върху частен имот в шуменското село Тимарево. Нелепият инцидент станал във вторник след 17 часа. Към ул. “Янтра“ в селото бил насочен екип от шуменската пожарна. На място огнеборците заварили да гори прикачен инвентар. Установили, че в съседство горят две стърнища. Пожарът бил овладян с помощта на 8 тона вода, но пламъците унищожили пулт на хедер, сеялка, хедер, пръскачка, хидравлични маркучи за култиватор на плуг. Установено било, че жената е запалила ожънатата царевична нива, а оттам пожарът се разпрострял към база със селскостопански инвентар. За палеж на чуждо имущество по непредпазливост е образувано досъдебно производство. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.10.02", "title": " Разследват жена за палеж на техника"}
{"url": "https://trud.bg/%d1%81%d1%82%d1%80%d0%b8%d0%bf%d1%82%d0%b8%d0%b9%d0%b7%d1%8c%d0%be%d1%80%d0%ba%d0%b0-%d0%b7%d0%b0%d0%bf%d0%bb%d0%b0%d1%88%d0%b2%d0%b0-%d0%b4%d0%b6%d0%b5%d0%b9-%d0%bb%d0%be-%d1%81%d1%8a%d1%81-%d1%81/", "text": "Откакто „Да свалиш Уолстрийт“ излезе на голям екран, в Холивуд усилено се заговори, че ролята на Рамона може да донесе първия „Оскар“ на Дженифър Лопес. Филмът, създаден по реални събития, се радва на голям интерес, а критиците се изказват ласкаво за него и играта на латино дивата. Но по неписани закони, където има успех, има и раздор… Сега Саманта Барбаш, стриптийзьорката вдъхновила образа на Джей Ло, заплашва да повдигне съдебно дело срещу актрисата, както и срещу останалите продуценти на лентата. Причината, която посочва, е „грубо нарушение на правата ѝ“, а също и факта, че не е получила справедлива финансова компенсация. Тя заявява, че не е дала разрешението си да бъде заснет филм по живота ѝ, затова иска компанията да я обезщети или тя ще пренесе случая в съдебната зала. През 2008 г., когато Уолстрийт се срина, Барбаш е била „ръководител“ на група стриптийзьорки, които са дрогирали и упоявали своите клиенти мъже, с цел да откраднат кредитните им карти. През 2017 г. тя се призна за виновна и бе осъдена на 5 години пробация. Саманта разказа цялата си история пред списание „New York Magazine“, върху която компанията „STX Entertainment“ е създала продукцията си. „Ние ще защитим правото си да разказваме истории базирани на публичните записи и ще се радваме да разрешим този въпрос пред съдия“, каза в отговор говорителят на „STX“. „STX“ нямат причина за безпокойство, понеже през 2017 г. състав от трима съдии гласува в полза на правото на Първата поправка относно направата на филми, пресъздаващи реални събития. Тогава Оливия де Хавиланд бе повдигнала дело срещу „FX“ – компанията създала сериала „Вражда“, който, според думите ѝ, разказва нейния живот. „Книгите, филмите, телевизионните сериали и др. често пресъздават събития от живота на истински хора – било то обикновени или популярни лица. Тези хора не притежават историята и нямат законното право да контролират, одобряват, не одобряват или налагат вето върху представянето на създателя на образите“, произнесе се тогава съдът.", "date": "2019.10.02", "title": " Стриптийзьорка заплашва Джей Ло със съд"}
{"url": "https://trud.bg/%d0%b2-%d0%b1%d1%83%d0%ba%d1%83%d1%80%d0%b5%d1%89-%d0%bf%d0%be%d1%87%d0%b8%d0%bd%d0%b0-%d0%bb%d1%83%d1%87%d0%b8%d1%8f-%d0%ba%d0%b5%d1%80%d1%87%d0%be%d0%b2%d0%b0-%d0%bf%d1%8a%d1%86%d0%b0%d0%bd/", "text": "В Букурещ  почина българката Лучия Керчова-Пъцан, една от най-изявените личности сред сънародниците ни в Румъния. Това съобщиха от Демократичния съюз на българите в северната ни съседка. Тя е автор на книги за историята на българите в Румъния.  Лучия Керчова бе избрана от Държавната агенция за българите в чужбина за „българка на годината за 2016 г.“, заради усилията и постиженията си в съхраняването на българския дух зад граница. Тя участва активно в издаването на вестник „Българска Зорница“ (Luceafărul Bulgar). Пише и издава книги на български за нашата емиграция в Румъния и в сътрудничество с проф. Лука Велчов създава ценни приноси за историята на многобройната българска общност, приютена на север от Дунава. Благодарение на нейните търсения от забравата излизат много изявени личности на българите в Румъния. Сред тях са и забележителните приноси на предприемчивите габровци за развитието на Букурещ, символ на което е  ханът „Габровене” в стария град.", "date": "2019.10.02", "title": " В Букурещ почина Лучия Керчова-Пъцан – „Българка на годината за 2016“"}
{"url": "https://trud.bg/%d0%bf%d1%80%d0%b5%d0%b7%d0%b8%d0%b4%d0%b5%d0%bd%d1%82%d1%81%d1%82%d0%b2%d0%be%d1%82%d0%be-%d0%bd%d0%b0%d0%b1%d0%b8%d1%80%d0%b0-%d0%b7%d0%b0%d1%8f%d0%b2%d0%bb%d0%b5%d0%bd%d0%b8%d1%8f-%d0%b7%d0%b0/", "text": "Администрацията на Президента ще предостави еднократна финансова помощ на младежите в неравностойно положение от инициативата „Подкрепи една мечта“, които през академичната 2019/2020 ще са студенти в първи курс. Това съобщиха от пресцентъра на „Дондуков“ 2. Финансова подкрепа ще получат и учениците от 12 клас, настанени в социални услуги и завършили с отличен успех учебната 2018/2019 г. По предварителна информация, близо 20 са зрелостниците от инициативата, които ще продължат образованието си във висше училище или професионален колеж. Това са младежи, които са израснали без родителска грижа или имат намалена работоспособност заради зрително или слухово увреждане. Условията и редът за получаване на еднократната финансова помощ са публикувани на интернет страницата на държавния глава. Необходимо е кандидатите да попълнят заявления по образец, които могат да изтеглят от сайта, и да приложат посочените документи. И тази година необходимите удостоверения от Агенцията за социално подпомагане и социалните услуги по места ще се събират по служебен път. Крайният срок за подаване на документите е 31 октомври 2019 година, лично или по пощата, на адрес: гр. София, бул. „Дондуков“ № 2.", "date": "2019.10.02", "title": " Президентството набира заявления за еднократна стипендия „Подкрепи една мечта“"}
{"url": "https://trud.bg/%d1%81%d0%bb%d0%b5%d0%b4%d0%be%d0%b2%d0%b0%d1%82%d0%b5%d0%bb-%d0%bf%d0%be%d0%b5%d0%bc%d0%b0-%d1%81%d0%bb%d1%83%d1%87%d0%b0%d1%8f-%d1%81-%d0%bf%d0%be%d1%87%d0%b8%d0%bd%d0%b0%d0%bb%d0%be%d1%82%d0%be-11/", "text": "Окръжната прокуратура в Разград образува досъдебно производство за смъртта на 11-месечно момченце в местната болница, за което  . Със случая се заема следовател от Окръжния следствен отдел в Разград, уточниха от Апелативна прокуратура във Варна. Производството е образувано след постъпила жалба от родителите на момченцето, което е починало на 24 септември в инфекциозно отделение. Майката на детето разказа историята в социалните мрежи и поиска гласност, съмнявайки се в лечението. Към жалбата са приложени и медицински документи с диагнозите. Детето е постъпило с висока температура и пневмония, която е било установено, че е вирусна. Вливани са му били два антибиотика, но се наложило да го преместят от детско в инфекциозно отделение, тъй като започнало да повръща и имало разстройство. Майката посочва в публикацията си, че в епикризите били записани: двустранна пневмония, остра дихателна и сърдечна недостатъчност, мозъчен оток, анемия. После било допълнено и “Синдром на Рей“. Според предварителни данни причината за смъртта е полиорганна недостатъчност. Според наблюдаващия прокурор налице са процесуални основания за образуване на производството за евентуално причиняване на смърт поради незнание или немарливо изпълнение на правно регламентирана дейност, представляваща източник на повишена опасност. След извършването на следствените действия и преценка на събраните материали ще бъде назначена комплексна съдебно-медицинска експертиза, която трябва да установи причината за смъртта на момченцето, съобщават от Апелативна прокуратура. В болницата е извършена вътрешна проверка, свикана е лекарска комисия. Такава тече и от здравната инспекция.", "date": "2019.10.02", "title": " Следовател поема случая с починалото 11-месечно момченце в разградската болница\t"}
{"url": "https://trud.bg/%d0%bf%d1%83%d1%82%d0%b8%d0%bd-%d1%81%d0%b5-%d0%bf%d0%be%d1%88%d0%b5%d0%b3%d1%83%d0%b2%d0%b0-%d1%87%d0%b5-%d1%80%d1%83%d1%81%d0%b8%d1%8f-%d0%bc%d0%be%d0%b6%d0%b5-%d0%b4%d0%b0-%d1%81%d0%b5-%d0%bd/", "text": "Руският президент Владимир Путин се пошегува с репортер от американската телевизия NBC News, че Москва може би ще е намеси в президентските избори в САЩ догодина, предава  . На въпрос на Кира Симънс, по време на международния форум „Руска енергийна седмица“, дали страната му ще се опита да повлияе на вота, държавният глава отговори: „Под секрет ще ви кажа: Да, със сигурност ще се намесим. Вие обаче не казвайте на никого“. В по-сериозен тон Путин обясни, че има достатъчно проблеми в Русия, които да решава, вместо да се занимава с президентските избори в САЩ. На въпроса за намесата президентът отговори и с фразата „много е вероятно“, цитирайки бившият премиер Тереза Мей, която именно по този начин отговори на въпроса дали Русия има нещо общо с отравянето на бившия шпионин Сергей Скрипал и дъщеря му Юлия.", "date": "2019.10.02", "title": " Путин се пошегува, че Русия може да се намеси в американските избори догодина"}
{"url": "https://trud.bg/%d0%bc%d0%b0%d1%8f-%d0%bc%d0%b0%d0%bd%d0%be%d0%bb%d0%be%d0%b2%d0%b0-%d0%b8%d0%bc%d0%b0-%d0%bc%d0%bd%d0%be%d0%b3%d0%be-%d0%b7%d0%b4%d1%80%d0%b0%d0%b2%d0%b5-%d0%b8-%d0%be%d1%82-%d0%b2%d1%8a%d1%80%d1%85/", "text": "Върховният административен съд отхвърли днес жалбата на Мая Манолова срещу решение на Централната избирателна комисия във връзка с публикацията на „Труд“  . В петък ЦИК отхвърли сигнал на кандидатката за кмет на София с мотива, че не нарушава изискванията на разпоредбите на Изборния кодекс. От страна на ЦИК не са осъществени нарушения на административнопроизводствените правила, посочва в решението си тричленката на ВАС. Относно оплаквания в жалбата, че публикацията съдържа обидни и клеветнически твърдения, съдебният състав счита, че „жалбоподателката разполага с процесуалната възможност да защити правата и законните си интереси по реда на НПК или съответно ГПК, а не по реда на Изборния кодекс“. В случая не са касае за нарушение, защото материалът не е агитационен по смисъла на Изборния кодекс, посочват още от ВАС. „Преценено е, че ако адресатът на статията се чувства засегнат от разпространения в печатните или електронните медии материал, който го засяга лично, той /тя/ има право на отговор, като изложи публично мнението си и направи опровержение на твърдяното в съответната медия“, обясняват съдиите. Именно това призовава и „Труд“ – за отговор по същество на изложените факти. Решението на съда не подлежи на обжалване. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.10.02", "title": " Върховният административен съд отхвърли жалба на Мая Манолова срещу „Труд“\t"}
{"url": "https://trud.bg/%d0%ba%d1%80%d0%b0%d1%81%d0%b8%d0%bc%d0%b8%d1%80-%d0%ba%d0%b0%d1%80%d0%b0%d0%ba%d0%b0%d1%87%d0%b0%d0%bd%d0%be%d0%b2-%d0%bf%d0%be%d0%b2%d0%b5%d0%b4%d0%b5%d0%bd%d0%b8%d0%b5-%d0%ba%d0%b0%d1%82%d0%be/", "text": "Грозните сцени са обида както за гостите в студиото, така и за работещите в телевизията, за цялата журналистическа гилдия и за българските зрители. Поведение като снощното на Сидеров в БНТ е недопустимо! Категорично заставам в защита на националната телевизия. Това се казва в изрична позиция на председателя на ВМРО – БНД Красимир Каракачанов по повод недопустимото поведение на Сидеров в предаването „Референдум“ по БНТ. Реакцията на водещата Добрина Чешмеджиева и последвалите действия от страна на БНТ са достойни и аз и ВМРО категорично подкрепяме професионализма на журналистите в абсурдната ситуация, в която ги постави един меко казано лабилен човек, допълва още Каракачанов. Българските журналисти трябва да знаят, че се ползват с обществената подкрепа, за да изпълняват своите задължения безпристрастно. Когато обаче са подложени на вербална, а в много случаи и на физическа агресия, това дава едно усещане за обществена незрялост, характерно за народи, далеч от нашите географски ширини. Недопустимите обиди, арогантност и демонстрацията, че някой е над закона и над общоприетите норми са откровена обида за българския народ. Ето защо аз съм убеден, че именно суверенът в лицето на избирателите отново ще даде урок и ще игнорира агресивните субекти от политическата сцена. Нека всички заедно да кажем не на порнографията в българската политика, призовава Красимир Каракачанов.", "date": "2019.10.02", "title": " Красимир Каракачанов: Поведение като снощното на Сидеров в БНТ е недопустимо! Категорично заставам в защита на националната телевизия"}
{"url": "https://trud.bg/%d1%81%d1%87%d1%83%d0%bf%d0%b5%d0%bd-%d1%80%d0%b5%d1%81%d0%be%d1%80-%d0%bd%d0%b0-%d0%ba%d0%b0%d0%bc%d0%b8%d0%be%d0%bd%d0%b0-%d1%81%d1%8a%d1%81-%d1%81%d0%bc%d0%b5%d1%82-%d0%b5-%d0%bf%d1%80%d0%b8%d1%87/", "text": "Техническа повреда е причина за трагичния инцидент в Сливен, при който 46-годишната Маргарита Заимова загина под товара на камион-гондола „ДАФ”, съобщиха източници на „Труд”. Скъсан ресор е предизвикал нестабилното движение на гондолата и страничното й обръщане, което бе фатално за невинната жена. Това са първоначалните заключения след извършения оглед на местопроизшествието и на самия камион. От Окръжната прокуратура уточниха, че решаващи ще бъдат резултатите от автотехническата експертиза, която ще бъде назначена. Образуваното по случая досъдебно производство, засега срещу неизвестен извършител, е за причинена смърт по непредпазливост поради незнание или немърливо изпълнение на занятие, казаха от полицията. Нещастието стана минути преди 16 часа на 1 октомври, на незаконно сметище до ромския кв. ”Надежда”. Маргарита и няколко жени от квартала са се прибирали от работа в близък цех. Решили, както и друг път, да минат през бунището, тъй като пътят е по-кратък. В този момент камионът навлязъл в района. Гондолата, натоварена с отпадъци, започнала да се люлее. Изведнъж се стоварила странично. Под нея останала жената. Кварталът изпаднал в шок и ужас. Получени са няколко сигнала на тел.112. На място бяха изпратени екипи на пътна полиция, пожарната, на Районното управление на МВР. Със съдействието на държавната власт е осигурен 30-тонен кран, който да вдигне гондолата. Други загинали и ранени няма. Колежките на Маргарита, които се прибирали с нея, вървели по-назад и успели да се спасят от трагичната й участ. Изяснява се чия собственост е камионът, какъв товар е превозвал в чувалите, защо 55-годишният водач е бил изпратен да разтовари боклуците на това място. На следващия ден общината осигури багер, за да се пренатоварят отпадъците и да бъдат претеглени. Засега е известно, че само гондолата е с тегло над 2 тона. Зам.-кметът Румен Иванов, който временно изпълнява длъжността кмет, изказа съболезнования на близките на загиналата жена. „Сметището е незаконно. Ежедневно го почистваме, но боклуците отново се трупат. Подобни сметища са проблем в цялата държава”, каза още Иванов в коментар пред медиите. Той съобщи, че товарният камион не е собственост нито на общината, нито на фирмата, която извършва сметоизвозването в града. Незаконното сметище се появи преди близо 15-ина години, след като бе ликвидирана общинската фирма по чистотата „Комунални услуги”. На нелегалното бунище най-бедните жители на квартала редовно сортират отпадъци или търсят желязо, за да припечелят някой лев. На това място играят и деца. „Не само от квартала, а и други си хвърлят боклуците тук”, казаха жители на гетотос. Кинчо Ангелов, местен активист, настоя от името на местните жители незаконното сметище да бъде незабавно ликвидирано. „От две седмици се опитваме да създадем инициативна група в „Надежда” от образовани и перспективни хора, за да има промени. Замисляхме да проведем футболен турнир, като на спортните облекла да сложим надписи „Не на дрогата” и „Не на боклуците”. Докато направим турнира обаче, боклуците убиха човек… В нашия квартал живеят 20 хиляди души. Не можем да разберем защо нямаме представители в общинския съвет, които да участват, когато се обсъждат проблемите ни и се вземат решения”, допълни Ангелов. Трагедията в „Надежда” стана повод за предизборни нападки. От общината отговориха с апел да не се политизира нещастието. Загиналата под боклуците Маргарита Заимова си изкарвала прехраната с труд. Тя е майка на пораснали деца, баба на внуци. Когато е свършила работната й смяна, е бързала да се прибере вкъщи, за да наготви на челядта си. Не е подозирала, че последните минути от живота й изтичат на бунището. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.10.02", "title": " Счупен ресор на камиона със смет е причина за смъртоносния инцидент в Сливен"}
{"url": "https://trud.bg/%d0%b0%d1%80%d0%b5%d1%81%d1%82%d1%83%d0%b2%d0%b0%d1%85%d0%b0-%d0%bf%d0%bb%d0%b5%d0%bc%d0%b5%d0%bd%d0%bd%d0%b8%d0%ba%d0%b0-%d0%bd%d0%b0-%d0%bc%d0%b5%d0%b3%d0%b0%d0%bd-%d0%bc%d0%b0%d1%80%d0%ba%d1%8a/", "text": "Полицията в Лос Анджелис е задържала племенника на херцогинята на Съсекс Меган Маркъл – Томас Дули, след като се разходил гол и във видимо неадекватно състояние по главна улица в Холивуд, съобщава сайтът  . На видео, публикувано TMZ, се вижда как 28-годишният мъж оказва съпротива и крещи ругатни, докато служителите на реда се опитват да го вкарат в полицейската кола. Полицаите твърдят, че Дули бил под въздействието на наркотици в момента на задържането му. Дули, който е син на полубрата на Меган Маркъл Томас Маркъл – младши, е освободен срещу гаранция от 25 000 долара.", "date": "2019.10.02", "title": " Арестуваха племенника на Меган Маркъл, разхождал се гол из Холивуд (ВИДЕО)"}
{"url": "https://trud.bg/%d0%b2%d0%b0%d0%b4%d0%b0-%d0%be%d1%82%d0%ba%d0%b0%d0%b7%d0%b0-%d0%bd%d0%b0-%d1%81%d1%82%d0%be%d0%b9%d0%ba%d0%b0-%d0%bf%d0%b5%d1%82%d1%80%d0%be%d0%b2%d0%b0-%d0%b4%d0%b0-%d0%b1%d0%be%d0%ba%d1%81%d0%b8/", "text": "Световната антидопингова организация (ВАДА) отказа да допусне Стойка Петрова до световното по бокс, което стартира днес в Улан-Уде, столицата на руската република Бурятия. Европейската шампионка и втора на мондиал 2018- прекрати кариера в края на миналия сезон и бе извадена от списъка на ВАДА, а връщането й ще отнеме време. „Тя ще може да боксира едва на 21 февруари – поясни Светослав Сапунджиев, изпълнителен директор на родната федерация. – Жалко е, че ще пропусне и „Странджа“ в края на януари. Но за олимпийската квалификация през март вече ще можем да разчитаме на нея.“ Петрова научи за решението в Улан-Уде, където е с отбора и до последно се надяваше да получи позволение. Така България остава с 4 състезателки на шампионата. Първа утре от нашите ще излезе Габриела Димитрова (51). Бронзовата медалистка от европейските олимпийски игри ще има за съперничка британката Тори-Елис Вилец. Златната медалистка от игрите Минск 2019 Станимира Петрова (57) очаква победителката от двубоя между бразилка и филипинка. Севда Асенова (48) ще се бие с алжирката Фатиха Мансури, а Мелис Йонузова (64) ще спори с Мелиева (Узбекистан).", "date": "2019.10.02", "title": " ВАДА отказа на Стойка Петрова да боксира на мондиала"}
{"url": "https://trud.bg/%d0%bf%d0%b0%d1%82%d1%80%d0%b8%d0%b0%d1%80%d1%85-%d0%bd%d0%b5%d0%be%d1%84%d0%b8%d1%82-%d1%81%d0%b5-%d1%81%d1%80%d0%b5%d1%89%d0%bd%d0%b0-%d1%81-%d0%bf%d0%be%d1%81%d0%bb%d0%b0%d0%bd%d0%b8%d0%ba%d0%b0-2/", "text": "В сградата на Софийска св. митрополия се състоя срещата между Българския патриарх Неофит и изпълняващият длъжността посланик на САЩ в България Джъстин Фридман. Приемът премина в дух на приятелство и бяха споделени различни мисли около религиозната свобода у нас и в САЩ, а на него участие взеха Техни Преосвещенства Мелнишки епископ Герасим, гл. секретар на Св. Синод, Белоградчишки епископ Поликарп, викарий на Софийския митрополит, архим. Василий, протосингел на Софийска митрополия, съобщават от Светия Синод. Негово Светейшество сподели, че отношенията между църквата и държавата са добри и това, че БПЦ-БП се старае да има добри контакти с държавните институции. „Българската православна църква подпомага и подкрепя всички добри инициативи в обществото. Полагаме усилия в обединяването на обществото и подкрепяме важните инициативи, които се провеждат у нас“, каза патриарх Неофит и обърна внимание и на сънародниците ни, които живеят в САЩ. Той говори за служението на българската епархия в САЩ, Канада и Австралия. На срещата основно внимание бе обърнато и на работата на Църквата с младите хора и подрастващото поколение, както и желанието на БПЦ да бъде въведена задължелната форма на обучение на предмета „Религия“ в българското училище. Споделени бяха и проекти, по които Църквата работи, за да утвърди вярата в младите хора. Срещата завърши с надежда за съвместна и ползотворна работа.", "date": "2019.10.02", "title": " Патриарх Неофит се срещна с посланика на САЩ"}
{"url": "https://trud.bg/%d1%80%d0%b5%d0%b0%d0%bb-%d1%81%d0%b5-%d0%be%d1%82%d1%8a%d1%80%d0%b2%d0%b0-%d0%be%d1%82-%d1%80%d0%b5%d0%b7%d0%b8%d0%bb-%d0%bd%d0%b0-%d0%b1%d0%b5%d1%80%d0%bd%d0%b0%d0%b1/", "text": "„Реал“ (Мадрид) се спаси по чудо от позорна загуба насред „Сантиаго Бернабеу“ в наглед лесното домакинство на „Брюж“ във втория кръг на Шампионската лига. „Белия балет“ губеше с 0:2 на почивката и само късметът му помогна да се добере до 2:2 пет минути преди края. Реферът Георги Кабаков, който е българското присъствие в турнира на богатите тази есен, пък издържа тежкия тест с помощта на ВАР. Система, с която няма опит от нашите терени.  Единственото му спорно решение в мача се оказа вторият жълт картон за халфа на гостите Рууд Вормер за остро влизане намерило топката в 84-ата минута. Веднага след това падна и изравнителният гол за „Реал“, а при попадението Каземиро натисна играч на гостите, за да стигне топката с глава.  Старши треньорът на мадридския гранд Зинедин Зидан пък обвини защитата си за двете попадения на Еманюел Денис през първото полувреме. 21-годишният нигериец извади голям късмет да се разпише като в първия случай топката се удари в двата му крака, а при втория той за малко не падна преди завършващия удар.  „Първият гол беше особено смешен – ядосваше се Зидан. – Започнахме много зле и до десетата минута още не бяхме влезли в мача. А след това негативният резултат направо ни разконцентрира. Това помогна на противника, който ни превъзхождаше в големи зони от терена и вкара отново…  Все пак съм доволен от начина, по който отговорихме през втората част. Казах на играчите, че имат 45 минути да променят нещо и те го направиха. Показаха правилното отношение, но няма как да сме доволни, ако играем само по едно полувреме. Крайният резултат не е добър за нас, защото положението ни в групата се усложнява.“  Белгийските звезди на „кралете“ Еден Азар и Тибо Куртоа бяха сред най-слабите срещу скромните си сънародници. А испанският гранд остава на последното място в група „А“ само с 1 точка, след като „Пари Сен Жермен“ надигра „Галатасарай“ с 1:0 като гост с гол на Мауро Икарди в началото на втората част.", "date": "2019.10.02", "title": " „Реал“ се отърва от резил на „Бернабеу“"}
{"url": "https://trud.bg/%d0%b1%d0%bb%d0%b0%d0%b3%d0%be%d0%b5%d0%b2%d0%b3%d1%80%d0%b0%d0%b4-%d0%be%d1%82%d0%b1%d0%b5%d0%bb%d1%8f%d0%b7%d0%b2%d0%b0-107-%d0%b3%d0%be%d0%b4%d0%b8%d0%bd%d0%b8-%d0%be%d1%82-%d0%be%d1%81%d0%b2%d0%be/", "text": "Община Благоевград ще отбележи 107 години от Освобождението на Горна Джумая и Пиринска Македония с богата празнична програма. Честванията по повод годишнината ще бъдат през целия ден на 5 октомври, съобщиха от местната администрация. Празничният ден ще започне в 09.30 часа  с Панихида за загиналите за Освобождението на Горна Джумая от османско иго и полагане на цветя на паметния знак на Майор Иван Павлович Орлински. Тя ще бъде отслужена в църковен храм „Въведение Богородично“. В 10.00 часа ще бъде издигнат националният флаг на Република България. Ще бъде извършен тържествен преглед на знамена и униформи на българската армия и полагане на цветя на паметника на Георги Измирлиев – Македончето.  В 10.45 часа  ще бъдат положени венци и цветя на паметника на Македоно-одринското опълчение , който се намира на площад „Мите Марков“. След това, от 11.15 часа,  предстои концерт на Ансамбъл „Пирин“. Началото на втората част от празничната програма на 5 октомври ще бъде поставено с  Тържествена сесия на Общински съвет-Благоевград и Церемония по връчване на наградите „Личност на годината“. Сесията започва от 17.00 часа в ДТ „Никола Вапцаров“.  В 19.00 часа предстои Втори международен детски фолклорен танцов фестивал  „Ритми и багри“ на ЦЛРТБ. Той ще бъде на площад „Македония“ На 5 октомври 1912 година става факт второто освобождение на Горна Джумая. Части на VII-а Рилска дивизия преминават охраната на границата на османската империя, намираща се на моста на р. Рилска при село Бараково и освобождават днешния Благоевград. Частите на българската армия продължават победоносния си поход на юг и така освобождават окончателно от османско иго целия Пирински край.", "date": "2019.10.02", "title": " Благоевград отбелязва 107 години от Освобождението на Горна Джумая с тържествена програма"}
{"url": "https://trud.bg/%d1%83%d1%87%d0%b5%d0%bd%d0%b8%d1%86%d0%b8-%d0%b0%d0%bf%d0%bb%d0%be%d0%b4%d0%b8%d1%80%d0%b0%d1%82-%d0%bc%d0%b0%d1%80%d0%b8%d1%8f-%d0%b3%d1%80%d0%be%d0%b7%d0%b4%d0%b5%d0%b2%d0%b0-%d0%b2-%d1%81%d0%be/", "text": "Двукратната олимпийска шампионка Мария Гроздева бе дълго апродирана от учениците в професионалната гимназия „Ген. Владимир Заимов“ в Сопот. Носителката на 5 медала в стрелбата от игрите разказа за първите си стъпки в спорта. И призова тинейджърите да имат свои цели, да бъдат постоянни в тяхното преследване и да не се отказват пред трудностите. На срещата присъства и генсекът на БОК Белчо Горанов, също възпитаник на гимназията. Инициативата е на БОК за популяризиране на олимпийските ценности и насърчаване на спортните занимания в училище.", "date": "2019.10.02", "title": " Ученици аплодират Мария Гроздева в Сопот"}
{"url": "https://trud.bg/%d0%bb%d0%b0%d0%bb%d0%be%d0%b2%d0%b0-%d0%bf%d0%b0%d0%ba-%d0%be%d1%82%d1%81%d1%80%d0%b0%d0%bc%d0%b8-%d0%b0%d1%82%d0%bb%d0%b5%d1%82%d0%b8%d0%ba%d0%b0%d1%82%d0%b0/", "text": "Ивет Лалова постигна най-доброто българско класиране на световното първенство по лека атлетика в Доха (Катар) до момента. 35-годишната спринтьорка стана първата ни представителка, попаднала в топ 8 на някоя от дисциплините, след като влезе във финала на 200 метра.  Лалова извади късмет, че олимпийската шампионка Илейн Томпсън (Ямайка), която трябваше да бяга до нея, се отказа от участие след провала си на 100 метра. Българката проведе стабилно бягане в полуфинала и запази скоростта си до финала, но финишира трета на 2 стотни зад Британи Браун (САЩ) и на една зад Тайния Гейдър (Бахами). Все пак времето й – 22,58 секунди, се оказа достатъчно да попадне във финала със 7-и резултат.  След бягането Ивет получи поздравления лично от президента на Световната атлетика лорд Себастиан Коу, с когото се срещат отново в рамките на месец, когато британецът я награди за титлите на 100 и 200 м на Балканиадата в Правец. Това е трети финал за топ атлетката ни на световно след Дегу 2011 на 100 м и Пекин 2015 на 200 м. И в двата случая Лалова завърши 7-а. Късно снощи бе битката за медалите, като българката бе най-възрастната участничка – единствената над 30 г., докато останалите атлетки бяха от 22 до 27-годишни.", "date": "2019.10.02", "title": " Лалова пак отсрами атлетиката"}
{"url": "https://trud.bg/%d0%b8%d0%b2%d0%b5%d1%82-%d0%b2%d1%8a%d0%bb%d0%bd%d0%b5%d0%bd%d0%b8%d0%b5%d1%82%d0%be-%d0%b5-%d0%b7%d0%b0-%d0%bc%d0%bb%d0%b0%d0%b4%d0%b8%d1%82%d0%b5-%d0%b0%d0%b7-%d1%82%d1%80%d1%8f%d0%b1%d0%b2%d0%b0/", "text": "Ивет Лалова остана доста над личното си постижение за сезона в коронната си дисциплина. Българката бе по-бавна с 13 стотни от 22,45 секунди, с които спечели Балканската титла в Правец преди месец.  „Планът на треньора Роберто Бономи беше лично за сезона на второто бягане и личен резултат на третото – призна Ивет. – Дано наистина представянето ми на финала да е най-доброто. Няма да крия, не се разочаровах, когато видях, че Илейн Томпсън я няма. Важно е и аз някой път да имам късмет, явно на фаворитките им дойде много програмата. Изпоконтузиха се. Емоционално е, но преди старта огледах останалите момичета и преброих моите финали, световни, олимпийски, европейски. За много от тях това е първи полуфинал и се вълнуват, а аз трябва да съм желязна.“", "date": "2019.10.02", "title": " Ивет: Вълнението е за младите, аз трябва да съм желязна"}
{"url": "https://trud.bg/%d0%bc%d0%b0%d1%80%d0%b8%d1%8f-%d0%bb%d0%b0%d1%81%d0%b8%d1%86%d0%ba%d0%b5%d0%bd%d0%b5-%d1%80%d0%b5%d0%ba%d0%be%d1%80%d0%b4%d1%8a%d1%82-4-%d1%81%d0%bc-%d1%81%d0%b0-%d0%bc%d0%bd%d0%be%d0%b3%d0%be/", "text": "Мария Ласицкене преодоля убедително съперничките си по пътя към третата си поредна световна титла в Доха. Но рускинята, която се състезава като неутрална, все още не събира смелост да обяви за своя цел световния рекорд на Стефка Костадинова от 209 см – едно от най-старите върхови постижения в царицата на спортовете.  „Този въпрос не е на дневен ред за мен – призна шампионката. – При добри условия изравних личното си постижение от 206 см, но още 4 см е прекалено много. Но пък пред мен има още време, правя всичко по силите си да съм в по-добра форма, така че нищо не се знае…“", "date": "2019.10.02", "title": " Мария Ласицкене? Рекордът: 4 см са много"}
{"url": "https://trud.bg/%d0%bf%d0%be%d1%81%d0%bb%d0%b0%d0%bd%d0%b8%d0%ba%d1%8a%d1%82-%d0%bd%d0%b0-%d0%b3%d0%b5%d1%80%d0%bc%d0%b0%d0%bd%d0%b8%d1%8f-%d0%b2-%d0%b1%d0%b5%d0%bb%d0%b3%d1%80%d0%b0%d0%b4-%d0%b4%d0%be%d0%b3%d0%be/", "text": "Посланикът на Германия в Белград Томас Шиб заяви, че договор с Косово е условие Сърбия да направи „решителна крачка” по пътя на своята европейска интеграция. Германия смята, че трябва да се намери решение и посредством диалог да се стигне до подписването на цялостен договор, подчерта дипломатът. Според него, Сърбия може да реши проблема с Косово, за да стане член на Европейския съюз и да „използва всички придобивки” от членството. Посланикът изрази съжаление, че Прищина не реши да премахне митата върху стоките от Сърбия, въпреки опитите от страна на Германия и Франция. Все пак очаква това да се случи след парламентарните избори на 6 октомври, информира БГНЕС. Томас Шиб подчерта, че Берлин и Париж подкрепят диалога Белград – Прищина в сегашния му формат. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.10.02", "title": " Посланикът на Германия в Белград: Договор с Косово е условие за евроинтеграцията на Сърбия"}
{"url": "https://trud.bg/%d1%81%d0%b0%d1%89-%d1%82%d0%b5%d1%81%d1%82%d0%b2%d0%b0%d1%85%d0%b0-%d0%bc%d0%b5%d0%b6%d0%b4%d1%83%d0%ba%d0%be%d0%bd%d1%82%d0%b8%d0%bd%d0%b5%d0%bd%d1%82%d0%b0%d0%bb%d0%bd%d0%b0-%d0%b1%d0%b0%d0%bb/", "text": "Съединените щати са провели изпитания с междуконтинентална балистична ракета Minuteman III, съобщава www.noozhawk.com, предаде  . Ракетата е изстреляна през нощта в сряда от база „Вандерберг“ в Калифорния. Minuteman III може да носи няколко ядрени глави, всяка с индивидуално насочване. Бойната глава на ракетата е прелетяла 6 760 км и е поразила цел на полигона на атола Куаджелейн на Маршаловите острови в Тихия океан.", "date": "2019.10.02", "title": " САЩ тестваха междуконтинентална балистична ракета"}
{"url": "https://trud.bg/%d0%bf%d1%80%d0%b5%d0%bc%d0%b8%d0%b5%d1%80%d1%8a%d1%82-%d0%bd%d0%b0-%d1%83%d0%ba%d1%80%d0%b0%d0%b9%d0%bd%d0%b0-%d1%80%d0%b5%d0%b8%d0%bd%d1%82%d0%b5%d0%b3%d1%80%d0%b0%d1%86%d0%b8%d1%8f%d1%82%d0%b0/", "text": "Въпросът за реинтеграцията на Донбас е предвиден в програмата от дейности, разработена от министерския съвет на Украйна. Това заяви министър-председателят Алексей Гончарук след заседание на правителството. „Що се отнася до това дали ние залагаме реинтеграцията на Донбас (в програмата за дейността на правителството) разбира се“, каза той пред журналисти, цитиран от ТАСС. „Например, ако кажем, че хората трябва да боледуват по-малко, тогава те трябва да боледуват по-малко и на територията на Донбас, тъй като Донбас е територията на Украйна. Разбира се, при намирането на отговори на тези предизвикателства ще вземем предвид спецификата на всяка територия“, добави премиера. В същото време премиерът подчерта, че въпросът за връщането на териториите в състава на страната не е от изключителната компетентност на министерския съвет, а самият „модел за реинтеграция заслужава отделен документ“. „Съществува също Съветът за национална сигурност, кабинетът на президента и парламента, като някои сегменти на тази реинтеграция принадлежат към компетентността на тези органи“, поясни той.", "date": "2019.10.02", "title": " Премиерът на Украйна: Реинтеграцията на Донбас е предвидена в програмата на кабинета"}
{"url": "https://trud.bg/%d0%be%d0%b1%d1%89%d0%b8%d0%bd%d0%b0-%d1%81%d1%82%d0%b0%d1%80%d0%b0-%d0%b7%d0%b0%d0%b3%d0%be%d1%80%d0%b0-%d0%be%d1%81%d0%b8%d0%b3%d1%83%d1%80%d1%8f%d0%b2%d0%b0-%d0%b1%d0%b5%d0%b7%d0%bf%d0%bb%d0%b0/", "text": "Община Стара Загора предоставя безплатна интернет връзка на 10 ключови за обществеността места. Средствата са осигурени по проекта WiFI4EU на Европейската комисия. Мрежата ще могат да ползват посетителите на парковете „Пети октомври“, „Тракия“, „Александър Стамболийски“, „Св. Игнатий Старозагорски“, „Зеленият клин“, Станционната градина. Безплатен достъп до интернет е осигурен и за пространството около Музея на религиите, както и на бадминтон площадката в парк „Митрополит Методий Кусев“. WiFi4EU е по инициатива на българския еврокомисар Мария Габриел. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.10.02", "title": " Община Стара Загора осигурява безплатен интернет на обществени места"}
{"url": "https://trud.bg/%d0%b1%d1%8a%d0%bb%d0%b3%d0%b0%d1%80%d0%b8%d1%8f-%d0%b3%d1%8a%d1%80%d1%86%d0%b8%d1%8f-%d0%b8-%d0%ba%d0%b8%d0%bf%d1%8a%d1%80-%d1%89%d0%b5-%d0%b8%d1%81%d0%ba%d0%b0%d1%82-%d0%be%d1%82-%d0%b5%d1%81/", "text": "Във връзка с предстоящия Съвет „Правосъдие и вътрешни работи“ на 7-8 октомври в Люксембург България, Гърция и Кипър ще направят съвместно изявление относно значимостта на миграционната ситуация в Източното Средиземноморие. Това съобщиха от пресцентъра на МВР. Целта на трите държави членки е: – Да обърнат отново внимание, че държавите на предна линия, разположени по Източносредиземноморския маршрут, също са подложени на миграционните предизвикателства, пред които Европа е изправена;  – Да стимулира европейските партньори, Европейската комисия и другите европейски институции да предприемат мерки и обърнат внимание и на трайно продължаващите непропорционални миграционни предизвикателства, пред които са изправени тези държави;  – Да подчертае необходимостта от специфични мерки на ниво ЕС в контекста на европейската солидарност и отговорност, със справедливо разпределение на тежестта, чрез релокация от държавите на първа линия, надеждна политика за връщане към трети страни и по-широка подкрепа за пряко засегнатите държави от ЕС. В допълнение, трите държави подкрепят ефективното изпълнение на Съвместното изявление ЕС-Турция от 2016 г. чрез: – гарантиране на ефективни връщания;  – изкореняване на престъпните мрежи за трафик на мигранти към ЕС;  – предотвратяване пренасочването на потоците и появата на нови маршрути за незаконна миграция към Европа по морски, сухопътни и въздушни граници. В тази връзка трите държави призовават ЕС и другите държави членки да разгледат положително възможността за предоставяне на допълнителни финансови средства на държавите в широкия регион по Източносредиземноморския маршрут. Също така, София, Атина и Никозия отправят искане за предоставяне на допълнителни финансови средства за справяне с миграционния/бежанския въпрос в контекста на следващата Многогодишна финансова рамка 2021-2026. Изображения", "date": "2019.10.02", "title": " България, Гърция и Кипър ще искат от ЕС повече средства за справяне а мигрантския натиск"}
{"url": "https://trud.bg/%d0%bf%d1%80%d0%be%d0%ba%d1%83%d1%80%d0%b0%d1%82%d1%83%d1%80%d0%b0%d1%82%d0%b0-%d0%b0%d0%ba%d1%86%d0%b8%d1%8f%d1%82%d0%b0-%d0%b2-%d0%b4%d0%b0%d0%b8-%d0%bf%d0%bb%d0%be%d0%b2%d0%b4%d0%b8%d0%b2-%d0%b5/", "text": "Окръжна прокуратура-Пловдив потвърди за провежданата  в областния отдел на „Автомобилна администрация“. Акцията е по оперативна разработка на Териториална дирекция „Национална сигурност“ – Пловдив и се провежда съвместно със служители от отдел „Икономическа полиция“ към ОД на МВР-Пловдив. Извършени са процесуално-следствени действия, включително претърсвания и изземвания, с оглед установяване на доказателства за длъжностни престъпления. Към настоящия момент разследването е в активна фаза, като процесуално-следствени действия продължават, уточняват от държавното обвинение.", "date": "2019.10.02", "title": " Прокуратурата: Акцията в ДАИ-Пловдив е заради длъжностни престъпления"}
{"url": "https://trud.bg/%d0%bc%d0%b8%d1%82%d0%be%d0%b2-%d0%b2%d0%be%d0%b4%d0%b8-%d1%82%d0%b8%d0%bc%d0%b0-%d1%81%d1%80%d0%b5%d1%89%d1%83-%d0%b2%d0%b8%d1%82%d0%be%d1%88%d0%b0-%d0%b1%d0%b8%d1%81%d1%82%d1%80/", "text": "Добри Митов ще застане начело на ЦСКА за предстоящото домакинство с „Витоша“ (Бистрица) от 12-ия кръг в Първа лига. Досегашният помощник на Люпко Петрович има опит на този пост, след като в началото на кампанията бе на сходна позиция, но в компанията на сърбина и Димитър Пенев. Сега в ролята на негови помощници ще бъдат Милош Крушчич, Ивайло Станев, Ивайло Петров и Кирил Динчев. Двубоят с „тигрите“ е тази събота от 20.15 часа на стадион „Българска армия“. След него ще има повече яснота около бъдещето на „червените“.", "date": "2019.10.02", "title": " Митов води тима срещу „Витоша“ (Бистрица)"}
{"url": "https://trud.bg/%d0%bc%d0%b0%d0%b9%d0%ba-%d0%bf%d0%be%d0%bc%d0%bf%d0%b5%d0%be-%d0%bf%d0%be%d1%82%d0%b2%d1%8a%d1%80%d0%b4%d0%b8-%d1%87%d0%b5-%d0%b5-%d1%81%d0%bb%d1%83%d1%88%d0%b0%d0%bb-%d1%82%d0%b5%d0%bb%d0%b5%d1%84/", "text": "Държавният секретар на САЩ Майк Помпео потвърди, че е слушал телефонния разговор между президента Доналд Тръмп и украинския му колега Володимир Зеленски. Въпросната дискусия стана повод Конгресът на САЩ да започне процедура за импийчмънт срещу американския държавен глава. Той също така изрази загриженост относно начина, по който Комисията по външни работи на Конгреса провежда самото разследване. Помпео, който е на посещение в Рим, обвини контролираната от демократите Камара на представителите, че нарушава разделянето на принципите на властта с разследването за импийчмънт и застрашава доверието на американските съюзници.", "date": "2019.10.02", "title": " Майк Помпео потвърди, че е слушал телефонния разговор между Тръмп и Зеленски"}
{"url": "https://trud.bg/%d0%bd%d0%b0%d0%b4-90-%d0%b2%d0%be%d0%b5%d0%bd%d0%bd%d0%b8-%d0%bf%d0%b0%d0%bc%d0%b5%d1%82%d0%bd%d0%b8%d1%86%d0%b8-%d0%b2-%d1%88%d1%83%d0%bc%d0%b5%d0%bd%d1%81%d0%ba%d0%be/", "text": "В Шуменско 86 паметници са включени в електронния регистър на Националния военно-исторически музей. По инициативата на Военното окръжие и с помощта на общините през лятото са почистени повечето от тях, възстановени са надписите им, определени са и техните GPS координати. 7 новоиздирени военни паметници в областта ще бъдат включени в Националния регистър на Министерството на отбраната. Държавата е отпуснала преди месец 16 800 лв. за ремонт и почистване на 7 монумента в шест от общините на Шуменско. Това беше отчетено по време на Областен съвет за военните паметници в сряда. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.10.02", "title": " Над 90 военни паметници в Шуменско\t"}
{"url": "https://trud.bg/%d1%81%d0%b3%d1%81-%d0%be%d1%81%d1%82%d0%b0%d0%b2%d0%b8-%d0%b1%d0%b5%d0%b7-%d1%80%d0%b0%d0%b7%d0%b3%d0%bb%d0%b5%d0%b6%d0%b4%d0%b0%d0%bd%d0%b5-%d0%bc%d0%be%d0%bb%d0%b1%d0%b0%d1%82%d0%b0-%d0%bd%d0%b0/", "text": "Подчинените на Лозан Панов обезсмислиха законова поправка на ГЕРБ Христо Монов: Не коментирам до делото във ВКС Административният съд София-град (АССГ) е отхвърлил искане от адвоката на Джок Полфрийман клиентът му незабавното да бъде освободен от центъра за временно настаняване на чужденци на МВР в Бусманци, научи “Труд”. В искането била цитирана заповедта на шефа на дирекция “Миграция” в МВР Николай Николов за експулсиране на условно предсрочно освободения австралиец от България, с която му е и наложена забрана за влизане и пребивавен в ЕС за 5 години. Всъщност, според адвоката му, Джок бил държан под ключ в Бусманци без основание до изпълнението на въпросната заповед. Затова е поискал прекратяване на действията на държавен орган или длъжностно лице, които не се основават на административен акт или закон. Съставът на АССГ обаче е посочил, че настаняването на Полфрийман се основава на закона – този за чужденците в България, като и че извършеното до момента е в изпълнение на издадени заповеди. На тези основания жалбата била отхвърлена. Австралиецът има две наложени забрани да напуска страната, едната от които е още от 2007 г., когато е задържан за убийството на студента Андрей Монов. Също днес състав на Софийския градски съд отказа да разгледа жалба на адвоката на Полфрийман срещу въпросната забрана. Магистратите посочиха, че тази мярка за процесуална принуда, целяща да осигури явяването на подсъдимия, е отпаднала, още когато е била произнесена присъдата му от 20 години затвор. Втората забрана е наложена до разглеждането във ВКС на искането на главния прокурор Сотир Цацаров за възобновяване на делото за условно предсрочно освобождаване на Полфрийман. Както писа “Труд”, заседанието бе насрочено за 23 октомври, но изненадващо във вторник заместничката на Лозан Панов – Галина Захарова, пренасрочи делото за 7 октомври – понеделник. Оказа се, че целта на изтеглянето е била да се обезсмисли внесената същия ден поправка от трима депутати от ГЕРБ. Проектът е за допълнение на НПК и добавя и делата за УПО към тези, които подлежат на възобновяване. Тъй като промяната не е сложна, тя можеше да бъде гласувана и да влезе в сила до 23 октомври, но подчинените на Лозан Панов не допуснаха това. “Няма да коментирам каквото и да е до заседанието на ВКС. Нека да коментират тези, които предприемат такива действия”, каза пред “Труд” почерненият баща Христо Монов. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.10.02", "title": " Съд отхвърли искане на Джок да излезе от дома на МВР в Бусманци\t"}
{"url": "https://trud.bg/%d0%b4%d0%b6%d0%b0%d0%bd-%d1%8f%d0%bc%d0%b0%d0%bd-%d1%82%d1%80%d1%8a%d0%b3%d0%bd%d0%b0-%d0%bd%d0%b0-%d0%b5%d0%b2%d1%80%d0%be%d0%bf%d0%b5%d0%b9%d1%81%d0%ba%d0%be-%d1%82%d1%83%d1%80%d0%bd%d0%b5/", "text": "През ноември новият турски секссимвол ще покори Америка  Популярният актьор Джан Яман тръгна на европейско турне. Според сайта рosta news, за разлика от Бурак Йозчивит и Енгин Алтан Дузятан, Джан няма да получи хонорар от тази обиколка. Яман стартира обиколката си от Гърция, като още с пристигането му частният развлекателно-информационен канал SKAI организира коктейл в негова чест. На него присъстваха представители на медиите и много гости. Партито се проведе в ресторант с изглед към Акропола. На следващия ден турската звезда се появи в телевизионното предаване „Добър следобед“. На 11 октомври актьорът ще е в Рим, Италия, където ще участва в токшоу, след което ще се изгрее на корицата на списание „Hello“ с голямо интервю. Дни след това Джан ще бъде в Кан, където парти в негова чест ще организира продуцентът Фарук Тургут. През ноември актьорът ще направи обиколка в Испания, след което ще пътува до Южна и Северна Америка, където в момента с успех се въртят турски сериали „Пълнолуние“ и „Ранна птица“ с негово участие. През януари за 21 дни Джан Яман ще отбие задължителната армейска служба, която ще е само 21 дни, защото ще си плати, а след завръщането си той ще играе главна роля във филм, продуциран от Фарук Тургут, а сценарият е написан от Бирол Гювен.", "date": "2019.10.02", "title": " Джан Яман тръгна на европейско турне"}
{"url": "https://trud.bg/%d1%86%d0%b5%d0%bd%d1%82%d1%8a%d1%80%d1%8a%d1%82-%d0%b7%d0%b0-%d0%b0%d0%bd%d0%b0%d0%bb%d0%b8%d0%b7%d0%b8-%d0%b8-%d0%bc%d0%b0%d1%80%d0%ba%d0%b5%d1%82%d0%b8%d0%bd%d0%b3-%d0%bf%d1%80%d0%b8-%d0%b1%d0%b0/", "text": "Очевидно е, че в София ще има балотаж и той ще бъде между кандидатите за кмет Йорданка Фандъкова и Мая Манолова, обяви Юлий Павлов от Центъра за анализи и маркетинг. Той представи резултатите от проучване за електоралните нагласи в Столичната община един месец преди местните избори, предаде БТА. На първи тур за Йорданка Фандъкова биха гласували 43,2% от вероятните гласуващи, ако изборите бяха днес, за Мая Манолова – 39,2 процента, за Борислав Игнатов – 5,1%, за Ангел Джамбазки – 4%, за Волен Сидеров – 1,2 на сто, за Десислава Иванчева – 0,7%, показват данните от изследването. При балотаж между Йорданка Фандъкова и Мая Манолова за Фандъкова биха дали вота си 47,1 на сто от вероятните гласуващи на първи тур, а за Манолова – 42,4 на сто. 10,7 на сто заявяват, че няма да гласуват на такъв балотаж. Ако местните избори се провеждаха сега, ГЕРБ-СДС биха получили 38,7% от гласовете на вероятните гласуващи, БСП – 29,7 на сто, „Демократична България“ – 7,9 процента, ВМРО – 4,4 на сто, „Атака“ – 1,6 процента, „Движение 21“ – 1,5 на сто.  За Партията на зелените биха дали вота си един процент, за ДПС – 0,7 на сто, за АБВ – 0,6 процента, за ДБГ и „Глас народен“ – по 0,5 на сто. Според данните 57,1% от анкетираните със сигурност са решили да гласуват и са решили за кого, 10,3 на сто смятат да гласуват, но все още не са избрали за кого, 15,4% все още не са решили дали да отидат до урните, а 17,2 процента са категорични, че няма да гласуват. Повече от три към едно е съотношението между хората, които смятат, че София се е променила към по-добро в последните години, спрямо тези, които са на мнение, че се е променила към по-лошо. Според 19,9 на сто от анкетираните София се е променила към по-добро през последните години, а 31,6 на сто – по-скоро към по-добро, като общият им сбор е около 52 процента. Няма съществена промяна, отговарят 31,9 на сто, а промяна по-скоро към по-лошо и към по-лошо виждат съответно 11,9 на сто и 2,7 процента, тоест около 15 на сто. Проучването е направено сред 1007 пълнолетни граждани на Столичната община между 20 и 30 септември. То е със собствено финансиране и е част от изследователската програма на Центъра за анализи и маркетинг. Методът на регистрация е Пряко стандартизирано интервю по домовете на анкетираните. Метод на формиране на извадката: Двустепенна гнездова извадка с квотен подбор в рамките на гнездата.", "date": "2019.10.02", "title": " Центърът за анализи и маркетинг: При балотаж в София: Фандъкова – 47,1%, Манолова – 42,4%"}
{"url": "https://trud.bg/%d0%b2%d0%b5%d0%b7%d0%b5%d0%bd%d0%ba%d0%be%d0%b2-%d0%bf%d1%80%d0%be%d0%bf%d1%83%d1%81%d0%ba%d0%b0-%d0%b5%d0%b2%d1%80%d0%be%d0%ba%d0%b2%d0%b0%d0%bb%d0%b8%d1%84%d0%b8%d0%ba%d0%b0%d1%86%d0%b8%d0%b8%d1%82/", "text": "Националният отбор по баскетбол може да остане без най-добрия си играч за квалификациите за европейското първенство през 2021-а. Александър Везенков намекна пред гръцките медии, че едва ли ще участва в мача с южните ни съседи през февруари.  „Надали ще мога изобщо да играя в този мач, тъй като три дни по-късно имаме такъв от Евролигата – заяви крилото на „Олимпиакос“. Целта на гръцкия гранд е достойно представяне в най-престижния турнир на континента, след като бе изхвърлен от елита на гръцкото първенство заради отказа да играе с „Панатинайкос“ и ще играе във второто ниво. – През лятото имах травма, която трябваше да излекувам. Сега вече се чувствам добре и направих няколко тренировки с отбора.“", "date": "2019.10.02", "title": " Везенков пропуска евроквалификациите?"}
{"url": "https://trud.bg/%d0%bf%d0%be-%d1%82%d1%80%d1%83%d0%b4%d0%bd%d0%be-%d0%b4%d0%b0%d0%b2%d0%b0%d1%82-%d0%b1%d0%b3-%d0%bf%d0%b0%d1%81%d0%bf%d0%be%d1%80%d1%82-%d1%81%d1%80%d0%b5%d1%89%d1%83-%d0%b8%d0%bd%d0%b2%d0%b5%d1%81/", "text": "По-трудно ще дават българско гражданство срещу инвестиции. С приетите от кабинета промени в Закона за българското гражданство ще отпадне възможността чужденци с право за постоянно пребиваване, срещу краткотрайни инвестиции да получават и гражданство при облекчени условия. Промяната ще важи и за техните семейства. Практиката досега показва, че кандидатите за гражданство често са получили разрешение за постоянно пребиваване поради направени инвестиции над 1 млн. лв. в български държавни ценни книжа (ДЦК) или в кредитна институция по договор за доверително управление. След това увеличават инвестицията до 2 млн. лв. Кандидатите за гражданство на това основание, го получаваха по-бързо, без да са длъжни да знаят български и да се откажат от другото си гражданство. В същото време има случаи ДЦК-та бързо да се продават, а при договор за доверително управление човекът дори да няма банкова сметка в страната.", "date": "2019.10.02", "title": " По-трудно дават БГ паспорт срещу инвестиции"}
{"url": "https://trud.bg/%d1%81%d0%be%d1%84%d0%b8%d1%8f-%d0%b2%d0%bb%d0%b0%d0%b4%d0%b8%d0%bc%d0%b8%d1%80%d0%be%d0%b2%d0%b0-%d0%be%d1%89%d0%b5-%d0%bd%d0%b5-%d0%b7%d0%bd%d0%b0%d0%b5%d0%bc-%d0%b7%d0%b0%d1%89%d0%be-%d1%81%d0%bf/", "text": "Близо 20 дни няма официална информация какво е наложило спирането на сигнала на програма „Хоризонт“ по БНР. Това заяви председателят на Съвета за електронни медии София Владимирова по БТВ. Тя определи действието като безпрецедентно. По думите ѝ, че прокуратурата и Комисията за регулиране на съобщенията, правили проверки по случая, са се произнесли, че технически проблем не е имало. Шефът на СЕМ посочи, че не може да категоризира спирането на сигнала като цензура, защото все още текат проверки. „Изслушахме ген. директор на БНР още на 16 септември, това беше понеделникът след спирането на сигнала. До този момент ние нямаме информация защо спря ефирът на „Хоризонт“, след като очевидно техническа причина няма. Не знаем кой носи отговорността за това“, каза още председателят на СЕМ. Съветът за електронни медии поиска оставката на директора на БНР Светослав Костов и му даде срок да я подаде до 4 октомври. Според Владимирова, ако до края на този срок той не се откаже от поста си, на редовно заседание на СЕМ ще бъде гласувано предсрочното му освобождаване. На него всеки от съветниците ще може да изрази своята воля и да изрази мнение – „За“, „Против“ или „Въздържал се“. За да бъде прието решението да предсрочно прекратяване на мандата са необходими най-малко три гласа, посочи Владимирова. Според София Владимирова, кризата в БНР и  с председателя на „Атака“ Волен Сидеров в БНТ поставят на дневен ред въпроси, свързани с медиите, които трябва да бъдат решени. „Очевидно има натрупано напрежение в сектора, очевидно има нужда да се търсят нови механизми. Дори да поговорим за това, дали този закон (б.р. Законът за радио и телевизия) трябва да има обновление – това е закон на над 20 години“, посочи шефът на СЕМ.", "date": "2019.10.02", "title": " София Владимирова: Още не знаем защо спря „Хоризонт“ и кой носи отговорността"}
{"url": "https://trud.bg/%d1%81%d1%82%d0%be-%d1%80%d0%b0%d0%b7%d1%80%d0%b5%d1%88%d0%b8-%d1%81%d0%b0%d1%89-%d0%b4%d0%b0-%d0%bd%d0%b0%d0%bb%d0%be%d0%b6%d0%b8-%d0%bc%d0%b8%d1%82%d0%b0-%d0%b2%d1%8a%d1%80%d1%85%d1%83-%d0%b5%d0%b2/", "text": "Световната търговска организация (СТО) разреши днес на Вашингтон да наложи мита върху европейски стоки за близо 7,5 милиарда долара (6,8 милиарда евро) годишно. Това са наказателни мерки заради незаконно отпуснатите от ЕС субсидии за „Еърбъс“ (Airbus), предаде БТА. Европейската комисия заплаши да отговори, ако САЩ наложат нови мита на ЕС. В случай на нови американски мита „ЕС няма да има друг вариант освен да направи същото“, каза днес еврокомисарят за търговията Сесилия Малмстрьом. Тя все пак подчерта желанието на ЕС да се намери справедливо уреждане на конфликта. Налагането на мита от САЩ ще има „отрицателно влияние“ върху американските компании и работните места отвъд Океана, предупреди след постановлението на СТО главният изпълнителен директор на „Еърбъс“ Гийом Фори. Ако подобни санкции бъдат наложени от САЩ, то те ще са „пречка за свободната търговия и ще имат отрицателно влияние не само върху американските компании, но и върху работните места, доставчиците и американските пътници“, е цитиран Фори в комюнике на европейския самолетостроител.", "date": "2019.10.02", "title": " СТО разреши САЩ да наложи мита върху европейски стоки за 7,5 милиарда долара"}
{"url": "https://trud.bg/%d0%bf%d1%83%d1%82%d0%b8%d0%bd-%d0%bd%d1%8f%d0%bc%d0%b0-%d0%b4%d0%be%d0%ba%d0%b0%d0%b7%d0%b0%d1%82%d0%b5%d0%bb%d1%81%d1%82%d0%b2%d0%b0-%d1%87%d0%b5-%d0%b8%d1%80%d0%b0%d0%bd-%d0%b5-%d0%b7%d0%b0%d0%bc/", "text": "Руският президент Владимир Путин каза днес, че няма доказателства, че Иран е отговорен за нападенията срещу саудитски петролни съоръжения миналия месец, съобщи БТА. Путин заяви също така, че САЩ не са представили каквито и да е доказателства, че Иран е замесен в нападенията.  По думите му Франция се е опитала да уреди среща между лидерите на Иран и САЩ след нападенията, но не е успяла, защото Техеран иска Вашингтон да вдигне санкциите си срещу Иран. „Ние осъждаме тези нападения, но сме против прехвърлянето на вината върху Иран, защото няма доказателства за това“, каза Путин на енергийна конференция в Москва. Той заяви, че иранският президент Хасан Рохани лично му е казал, че Техеран няма нищо общо с нападенията.", "date": "2019.10.02", "title": " Путин: Няма доказателства, че Иран е замесен в нападенията в Саудитска Арабия"}
{"url": "https://trud.bg/%d0%b7%d0%b0%d0%bc-%d0%bc%d0%b8%d0%bd%d0%b8%d1%81%d1%82%d1%8a%d1%80-%d0%b1%d0%b0%d0%bb%d0%b0%d0%b1%d0%b0%d0%bd%d0%be%d0%b2-%d0%b8%d0%bc%d0%b0-%d0%bb%d0%b5%d0%ba%d0%be-%d1%83%d0%b2%d0%b5%d0%bb%d0%b8/", "text": "Има леко увеличение на мигрантския поток от гръцката граница със средно сто опита за влизане на ден. Това каза зам.-министърът на вътрешните работи Стефан Балабанов пред журналисти в Народното събрание, информира  „Слава Богу за момента имаме леко увеличение от гръцката граница. Общо взето преди няколко дни нашият министър проведе един конферентен разговор с гръцкия министър на вътрешните работи. Уточниха се някои параметри за общи взаимодействия. В нашата страна всичко е спокойно. В Гърция има проблеми на остров Лесбос. Надявам се със силите, които допълнително сме ангажирали ще се справим“, заяви още Балабанов. По думите му засега никой не минава и това се дължи на взаимодействието с турската и гръцката гранични полиции. „Ние ги прихващаме още на тяхна територия, както и с гърците и те отново си ги взимат обратно“, допълни още заместник-министърът. „Допреди няколко месеца нямахме такова, но сега се вижда едно леко раздвижване“, обясни още заместник-министърът. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.10.02", "title": " Зам.-министър Балабанов: Има леко увеличение на мигрантския поток от гръцката граница"}
{"url": "https://trud.bg/%d0%b5%d0%b4%d0%bd%d0%b0-%d1%82%d1%80%d0%b5%d1%82%d0%b0-%d0%be%d1%82-%d0%b6%d0%b8%d0%bb%d0%b8%d1%89%d0%b0%d1%82%d0%b0-%d0%b2-%d1%81%d0%be%d1%84%d0%b8%d1%8f-%d1%81%d0%b0-%d0%ba%d1%83%d0%bf%d0%b5%d0%bd/", "text": "На всеки трети оглед продават апартамент През 2019 г. една трета от покупките на апартаменти в София са с кредит. „Ако преди три години купувачите можеха да си позволят жилище в столицата без заем, тенденцията вече показва обратното. Те искат 50% от сумата да се осигури от банка“, каза Десислава Петрова, член на Националната асоциация на строителните предприемачи. „През миналата година имахме повече клиенти, но и повече огледи, докато през 2019 г. клиентите не са толкова много, но знаят какво търсят и имат желание да влязат в сделка. Ако през 2018 г. сме правили оглед със средно 7,8 клиенти, за да продадем един апартамент, през 2019 г. на 3,4 клиенти сделката вече е факт“, допълни тя. Според строителните предприемачи потенциалът за растеж на София не е на Юг, а на Север към Стара планина. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.10.02", "title": " Една трета от жилищата в София са купени с кредит\t"}
{"url": "https://trud.bg/%d1%84%d0%b8%d0%bd%d0%bb%d0%b0%d0%bd%d0%b4%d0%b8%d1%8f-%d0%bf%d1%80%d0%b5%d0%b4%d0%bb%d0%b0%d0%b3%d0%b0-%d0%b1%d0%be%d0%b9%d0%bd%d0%b0-%d0%bc%d0%b0%d1%88%d0%b8%d0%bd%d0%b0-%d0%bf%d0%be%d1%81%d0%bb/", "text": "Финландската компания Patria, която е една от четирите фирми, поканени от МО за участие в конкурс за превъоръжаване на Сухопътните ни войски на стойност 1,464 млрд. лв. с ДДС, представи вчера най-новата си бойна машина със задвижване 6Х6, която е проектирана през 2016 г. Произведена е официално и представена в ЕС две години по-късно. У нас тя бе промотирана по време на Международната конференция “Бронирани машини – Източна Европа” в София. Бойната машина Patria 6×6 е с усилена структура на шасито, като запазва компонентите на предшественика си – бронираната модулна машина Patria AMV. Новата бойна машина лесно се адаптира към различните нужди на пехотата: бойно средство, машина за командния щаб, линейка, спасителна, аварийно-възстановителна машина и др. Нейният екипаж е от трима души и вози десет войника. Patria 6×6 осигурява висока степен на защита на войниците. Модулната балистична система за защита на машината осигурява стандартна балистична защита на пътниците ниво 2 според стандартите на НАТО STANAG. Възможно е бойната машина да бъде интегрирана с комплект за защита, отговарящ на ниво 4 за защита срещу стрелба от картечница. Също така, бронираното шаси на бойната машина предлага защита срещу мини и взривни устройства с до 10 кг динамит. Голямо предимство на машината е, че лесно се обслужва и управлява като джип, дори и в най-трудни условия. “Машините ни гарантират най-високото ниво на способности на българската пехота”, каза Яне Райколайнен, вицепрезидент на Patria Land busness unit.", "date": "2019.10.02", "title": " Финландия предлага бойна машина последно поколение"}
{"url": "https://trud.bg/%d0%b2%d0%b8%d0%b6%d1%82%d0%b5-%d0%b0%d0%ba%d1%86%d0%b5%d0%bd%d1%82%d0%b8%d1%82%d0%b5-%d0%be%d1%82-%d0%bf%d1%80%d0%be%d0%b3%d1%80%d0%b0%d0%bc%d0%b0%d1%82%d0%b0-%d0%bd%d0%b0-%d0%b9%d0%be%d1%80%d0%b4/", "text": "Кандидатът за кмет Йорданка Фандъкова представи акцентите от своята програма за подредена София: ✅ Строг контрол на строителството и ремонтите на всеки етап ✅ Безкомпромисни санкции при некачествено строителство на публични обекти ✅ Законодателни промени за носене на професионална отговорност при некачествена работа от проектанти, надзорни и строителни фирми ✅ Забрана за промяна на предназначението на имоти, отредени за образование ✅ Лесно участие на гражданите в решенията за градската среда ✅ Наредба за градската среда, която създава стандарти за изграждане на публични обекти Повече за подредена София прочетете тук:  Всички приоритети в програмата ЗА СОФИЯ, разгледайте тук:  Избори 2019. Платено съдържание. Купуването и продаването на гласове е престъпление.", "date": "2019.10.02", "title": " Вижте акцентите от програмата на Йорданка Фандъкова за подредена София\t"}
{"url": "https://trud.bg/%d1%86%d0%b8%d0%ba-%d0%b8%d0%bc%d0%b0-%d0%bd%d0%b0%d1%80%d1%83%d1%88%d0%b5%d0%bd%d0%b8%d0%b5-%d0%bf%d0%be-%d0%ba%d0%b0%d0%b7%d1%83%d1%81%d0%b0-%d1%81-%d1%83%d1%87%d0%b0%d1%81%d1%82%d0%b8%d0%b5%d1%82/", "text": "В ЦИК са постъпили 3 сигнала във връзка с казуса с   на Волен Сидеров в предаването „Референдум“ на БНТ във вторник вечерта. След като са били разгледани заключението е, че има нарушение, каза говорителят на комисията Александър Андреев по националната телевизия. „ЦИК прие решение, с което установи нарушения по отношение на г-н Волен Сидеров като председател на партия Атака и представляващ предизборния щаб и кандидат за кмет за извършено нарушение на добрите нрави, честта и засягане на честта и достойнството на други кандидати. Предвиденият от Изборния кодекс в чл. 480 санкция е от 2 500 до 5 000 лева, вече при повторно достига и до 15 000 лева“, обясни Андреев. По думите му, преценката от тук нататък е на БНТ дали да прекрати по отношение на даден участник или не споразумението.", "date": "2019.10.02", "title": " ЦИК: Има нарушение по казуса с участието на Волен Сидеров в „Референдум“"}
{"url": "https://trud.bg/%d1%81%d1%8a%d0%b4%d1%8f%d1%82-%d1%88%d0%be%d1%84%d1%8c%d0%be%d1%80-%d0%bf%d1%80%d0%b5%d0%b1%d0%b8%d0%bb-%d0%b6%d0%b5%d0%bd%d0%b0-%d1%81%d0%bb%d0%b5%d0%b4-%d0%bf%d1%8a%d1%82%d0%b5%d0%bd-%d0%b8%d0%bd/", "text": "Районната прокуратура в Монтана е внесла за разглеждане в съда обвинителен акт срещу Е.В. за нанесен побой на жена след катастрофа на пътя. Сутринта на 18.05.2017 г. обвиняемият В. управлявал лекия си автомобил „Мазда“. Около 09:30 ч. той се движел в района на прелеза, на т. нар. „Черен мост“ в областния център. Водачът подал светлинен сигнал и се престроил, за да завие надясно по бул. „Христо Ботев“, по посока на Автогара Монтана. В този момент МПС на обвиняемия било закачено от друга кола марка „Сеат“, управляна от О.Т. След възникналото ПТП жената продължила да шофира по бул. „Хаджи Димитър“. След нея потеглил и обвиняемия В. О.Т. решила да отбие и да спре своя автомобил в близост до мястото на сблъсъка – до Общинския пазар, след което излязла от него. Обвиняемият също спрял и я приближил. Между двамата възникнал спор относно причината за случилото се. Е.В. се ядосал и ударил жената с ръка в областта на лицето. След това я хванал за косата и продължил побоя. Пострадалата започнала да вика за помощ. Обвиняемият й нанесъл удар с коляно в областта на носа. Свидетели на случващото се станали работещи наоколо хора, които подали сигнал на телефон 112. Лицето на жената било окървавено, от устната й потекла кръв. Един от присъстващите на място успял да спре агресивния мъж. О.Т. постъпила в хирургично отделение при МБАЛ гр. Монтана. От изготвената в хода на досъдебното производство съдебно-медицинска експертиза е видно, че пострадалата получила кръвонасядане на горен ляв клепач. Уврежданията причинили на жената болка и страдание. Разпитан по досъдебното производство, Е.В. се признава за виновен и изразява съжаление за случилото се. Предстои съдът да насрочи разпоредително заседание по делото.", "date": "2019.10.02", "title": " Съдят шофьор, пребил жена след пътен инцидент"}
{"url": "https://trud.bg/%d1%87%d0%b5%d1%82%d0%b8%d1%80%d0%b8%d0%bc%d0%b0-%d0%b4%d1%83%d1%88%d0%b8-%d1%81%d0%b0-%d0%bf%d0%be%d1%81%d1%82%d1%80%d0%b0%d0%b4%d0%b0%d0%bb%d0%b8-%d0%bf%d1%80%d0%b8-%d0%ba%d0%b0%d1%82%d0%b0%d1%81-4/", "text": "Четирима души са пострадали при катастрофа между кола и такси на бул. „Ботевградско шосе“. Това съобщи за Агенция „Фокус“ говорителят на Центъра за спешна медицинска помощ в София Катя Сунгарска. Сигналът е получен в спешна помощ около 16.32 часа. Веднага са тръгнали към мястото на инцидента три линейки, които са и в момента на мястото. Първата линейка е стигнала за 6-7 минути. На този етап се съобщава, че са пострадали двамата шофьори и двама пътници. По първоначална информация има данни за гръбначно нараняване на единия пострадал. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.10.02", "title": " Четирима души са пострадали при катастрофа на „Ботевградско шосе“"}
{"url": "https://trud.bg/%d0%bf%d1%80%d0%b5%d0%b4%d0%bb%d0%be%d0%b6%d0%b5%d0%bd%d0%b8%d0%b5%d1%82%d0%be-%d0%bd%d0%b0-%d0%b1%d0%be%d1%80%d0%b8%d1%81-%d0%b4%d0%b6%d0%be%d0%bd%d1%81%d1%8a%d0%bd-%d0%b7%d0%b0-%d0%b1%d1%80%d0%b5/", "text": "Правителството на Обединеното кралство публикува своите предложения, които иска да бъдат включени в Брекзит споразумението с Европейския съюз. Те предвиждат настоящият граничен ирландски предпазен механизъм, договорен от предишното правителство, ще бъде заменен от идеята за запазване на Северна Ирландия в Eдинния европейски пазар чрез създаване на „регулаторна зона за целия ирландски остров“, като бъдат въведени мерки, които ще избегнат необходимостта от проверки или физическа инфраструктура, предаде БНР. В документа се казва, че предложенията ще осигурят потенциалното създаване на „общоостровна регулаторна зона“ за остров Ирландия, обхващаща всички стоки, която ще гарантира целостта на единния пазар на Европейския съюз и в същото време ще бъдат в съответствие с ирландското мирно споразумение 1998-а година, известно като Споразумението от Разпети петък. В писмо до председателя на Европейската комисия Жан-Клод Юнкер, премиерът Борис Джонсън отбелязва, че настоящия ирландски предпазен механизъм е „мост към нищото“. В плана на премиера се казва, че „движението на стоки между Северна Ирландия и Република Ирландия ще бъде декларирано“, като физическите проверки ще се извършват в търговските обекти, а не на границата. Отбелязва се също така, че мерките за проверки ще бъдат обработвани по електронен път. В предложението също така се казва, че митническите проверки няма да се прилагат за стоки между Северна Ирландия и Република Ирландия. Предложението включва и специална разпоредба за малките търговци между двете ирландии.", "date": "2019.10.02", "title": " Предложението на Борис Джонсън за Брекзит включва „регулаторна зона за целия ирландски остров“"}
