{"url": "https://trud.bg/%d1%80%d1%83%d0%bc%d0%b5%d0%bd-%d1%80%d0%b0%d0%b4%d0%b5%d0%b2-%d1%81%d0%b8%d0%bb%d0%b0%d1%82%d0%b0-%d0%bc%d0%b8-%d0%b5-%d0%b2-%d0%b7%d0%b0%d1%8f%d0%b2%d1%8f%d0%b2%d0%b0%d0%bd%d0%b5%d1%82%d0%be-%d0%bd/", "text": "Президентът Румен Радев заяви в интервю за „Панорама“ пред БНТ, че неговата сила е в заявяването на истината. Освен корупцията, оставката на здравния министър и други актуални теми от политиката, държавният глава за първи път коментира и идеята на управляващите да ревизират приватизацията през годините на прехода. „Вижте какво интересно става в последните дни. С предложението на управляващите да отпадне давността за престъпление по време на приватизацията всъщност нанасят удар по собственото си предложение за закон, защото както казват те, част от нарушителите на закона били в сегашния парламент. Ако това наистина е така – тези хора с подадени имуществени декларации от години, към тези декларации няма никакви претенции. Това означава, че законът, който предлагат, не може да хваща такива хора, които в момента са във властта. Този закон не може да хваща и хората, нарушили правилата при приватизацията и в момента са извън властта. По този закон и по това предложение напуснеш ли веднъж властта, вече не подаваш декларация и можеш да харчиш откраднатото на воля.“, заяви Румен Радев. Попитан как ще коментира поведението и  , Радев заяви, че в никакъв случай не одобрява това, но депутатът се е извинил за разлика от други, които не са го направили. Който отправя обвинения по темата, трябва да си припомни дали при предишни подобни случаи негови съпартийци са се извинявали и са подавали оставка, допълни той. Президентът има силно ограничени правомощия, но винаги може да отстоява истината, каза Радев. Аз вярвам, че много българи ще застанат зад истината. Президентът коментира, че действията на военните летци не са каприз. Много политици не могат да ги разберат, посочи Радев. Летците не могат да приемат, че тяхната изключително сложна професия се нарича хоби. Не очаквайте, че аз ще се поддам на шантажа и ще предам бившите си подчинени, каза още президентът. Лобистите зачеркнаха труда на военните, посочи той. Възприех с надежда промените след 10 ноември 1989 г., но днес в много направления демокрацията е в отстъпление, коментира президентът. „Бях лейтенант в авиобаза „Равнец“ Бургаско. Спомням си, че имахме нощни полети и в една от паузите моят командир тогава майор Стефан Дошев, лека му пръст, дойде до мен, дръпна ме настрани и ми каза „Знаеш ли, че свалиха Тодор Живков“. Нямах никаква възможност да осмисля тази новина, защото имахме сложни задачи, които изискваха пълна концентрация“, спомни си държавният глава. „Възприех промените с надежда като всички млади хора по онова време, с големи очаквания за една много по-добра България. За съжалени след 28 години имам усещането, че повечето от българите таят нуждата за нова промяна, която да премахне недъзите на Прехода – грабителство, корупция, бедност, липса на законност, липса на усещане за справедливост. Не е тайна, че точно тези неща прокудиха близо 2 млн. наши сънародници зад граница“, заяви президентът Радев. Той отбеляза, че днес България е свободна страна и всеки има право глас и на мнение. „Друг е въпросът как отстояваш правата си, как се бориш за тях, как обмисляш вота си“, отбеляза той. „Мисля, че разочарованието обезсърчи много българи, затова можем да кажем, че в много направления демокрацията е в отстъпление“, каза още Румен Радев. По повод събирането на тримата бивши президенти (Първанов, Плевнелиев и Стоянов) на  , Радев коментира: „Все още има политици, за които националното помирение означава край на техния политически бизнес с омразата.“ По думите му изходът от моралната криза днес не е да се сочим един друг с пръст, а да открием посоката, в която да вървим заедно. На въпрос дали зададената посока от първия демократично избран президент д-р Желю Желев – Европа и НАТО, е била правилна, Радев отговори: „Разбира се, че беше правилна. Но това са стратегически цели, и то отдавна. А какво следва след това? Трябва да решаваме. Трябва наистина да търсим тези цели и не винаги да се опитваме да се влагаме в тези предварително начертани рамки. Никой не може по-добре от нас да посочи нашите собствени проблеми и никой не може по-добре от нас да ги реши.“ На въпрос дали върхът на българската политика не е тесен за двама генерали (президент и премиер) Румен Радев отговори, че амбициите нямат нищо общо с пагоните. „Важно е тези амбиции да работят за България. Важно е в политиката да се водим от идеи, а не от корист“, добави той. „Моят тон е резултат на действителността. Войната срещу президентската институция мобилизира често институциите. Цяла парламентарна комисия беше употребена за очерняне на моето име. Но авторите на тази кампания явно подценяват българските граждани. Аз следвам своето кредо, с което влязох в политиката преди година – „Суверенитет, сигурност, законност, справедливост, антикорупция“ и мисля, че много българи застават зад това“, каза още държавният глава и отбеляза, че никога не е започвал тази война. На въпрос защо от Москва има странни тези за българската история, Румен Радев коментира, че поругаването на паметници е толкова недопустимо, колкото преиначаването на историята. По думите му Москва не трябва да допуска конфронтация. Попитан защо се отлага посещението на руския президент Владимир Путин на трети март догодина, Радев заяви, че председателството няма нищо общо. През март са техните избори. За това не е уговорена конкретна дата за посещението на руския президент. Основният проблем на нашето общество е усещането за безпътица. Масово се шири усещането за липса на перспектива. Трябва да се обърнем към нашите проблеми. Никой по-добре от нас не може да ги реши, каза Радев. Във връзка с въпрос за ролята на първата дама, той отговори, че нейното място е до него. „Трябва да имаш човек, на който можеш да разчиташ. Тя има своите инициативи. Работи за тях, посветена е на тях.“ За мен не е важно колко ще бъда президент, важнао е какъв президент ще бъда. Важно  е усилията да станат общи, заключи Радев.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.11.10", "title": " Румен Радев: Силата ми е в заявяването на истината\t\t\t"}
{"url": "https://trud.bg/%d0%b5%d0%b2%d0%b5%d0%bb%d0%b8%d0%bd%d0%b0-%d0%b1%d0%be%d0%b4%d1%83%d0%ba%d0%be%d0%b2%d0%b0-%d0%bc%d0%b0%d1%80%d0%b8%d0%bd%d0%be-%d0%b8-%d1%85%d1%80%d0%b8%d1%81%d1%82%d0%be-%d0%bc%d0%b0%d1%80%d0%b8/", "text": "За някои от родните митничари и специалисти по сигурността струните на цигулката явно са оръжие и затова музикалният инструмент трябва да пътува на борда на самолетите без тях. Това научила на собствения си гръб асеновградчанката Евелина Бодукова-Марино, която от 2002 година живее в италианския град Кремона заедно със съпруга си Христо Маринов-Марино. Семейство Марино минават за едни от най-известните производители на струнни инструменти на Апенинския полуостров и сред техните клиенти са прочути на Ботуша и по цял свят музиканти като Салваторе Акардо, Бруно Джурана и Даниел Авшаломов. При един от полетите си до родината и обратно обаче семейство Марино, както в Италия са известни двамата български лютиери, стават жертва на неприятна случка на летище Пловдив на 5 ноември преди полета си за Милано-Бергамо с авиопревозвача „Ryanair”. „Бяхме принудени от шефа на смяната, който отговаряше за сигурността, да свалим струните на цигулката, за да не бъдат конфискувани и изхвърлени. Когато разбра цената им, поне ни позволи да ги оставим на нашите родители, дошли да ни изпратят на летището. За тях струните на цигулката били „режещи предмети” и потенциално опасни”, разказа Ева Бодукова-Марино. „Отговорникът по сигурността дори се похвали как наскоро по същата причина накарали музиканти да свалят струните от китарите си”, допълни картинката съпругът й Христо Маринов. Прочутият по цял свят лютиер силно се притесни, когато от „Труд” разбра, че въпросният служител по сигурността  . „Лично за мен е престараване да накажеш човек за това, че си върши работата. Все пак той е отговорник по сигурността и стриктно изпълнява инструкциите за безопасност на полетите. Но и на него някой трябва да му обясни, че от всяко правило има и изключения. И музикантите и техните инструменти са едно от тях. Говорих с мои приятели и колеги от Израел, Палестина и САЩ, където контролът по летищата е най-строг от цял свят, и те останаха потресени от случилото се с нас на летище Пловдив. Световна практика е цигулари, виолисти, виолончелисти, китаристи тем подобни, да пътуват заедно с инструментите си на борда на самолета. Такива музикални инструменти не се оставят в багажното отделение, тъй като са с много крехък корпус, а някои струват дори над 1 милион долара или евро. Затова и във Фейсбук на български и английски ги призовахме да избягват да летят до Пловдив до момента, в който служителите по сигурността на аеропорта в близост до родния си Асеновград не покажат по цивилизовано отношение към струнните музикални инструменти“, коментира Ева и Христо Марино. Двамата обясниха, че дори за закупили отделен „лоу-кост” билет за цигулката и на нея й се полагало отделно място в самолета за Милано-Бергамо. „Самата цигулка е застрахована за 20 хиляди евро, но за нас тя е безценна, тъй като е направена с много любов и специално за млади български дарования, които да пробият с този струнен инструмент на голямата международна сцена. Тази цигулка съм я създал и посветил на баща ми, а за последно с нея свири Лили Милчева от Кюстендил, която сега вече е в Ню Йорк. Скоро тази цигулка ще попадне в ръцете на друго талантливо българско дете”, разкри Христо Маринов-Марино. Той обясни, че за него е фасулска работа да разглоби и сглоби един струнен инструмент, тъй като е лютиер по професия, но подобни изисквания по летищата могат да създадат големи проблеми на самите музиканти. „Всеки един инструмент има своя собствена „душа” и звук и те се дължат на фината настройка. За фина настройка на инструментите си при нас в Кремона специално идват цигулари и виолисти чак от Щатите, Великобритания и други далечни държави”, допълва Христо Маринов. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.11.10", "title": " Евелина Бодукова-Марино и Христо Маринов-Марино: Цигулката не е оръжие, а музикален инструмент!\t\t\t"}
{"url": "https://trud.bg/%d1%80%d1%83%d0%bc%d0%b5%d0%bd-%d0%bf%d0%b5%d1%82%d0%ba%d0%be%d0%b2-%d0%b1%d0%b5-%d1%83%d0%b4%d0%be%d1%81%d1%82%d0%be%d0%b5%d0%bd-%d1%81-%d0%be%d1%80%d0%b4%d0%b5%d0%bd-%d0%bf%d0%b5%d1%82/", "text": "Румен Петков, член на ИБ на Алтернатива за българско възраждане, бе удостоен с орден за заслуги „Петър първи“ първа степен, за подобряване на двустранните отношения между България и Русия, съобщиха от АБВ. Знакът за отличие Петков получи лично от председателя на Международния дипломатически клуб Сергей Дворянов, по време на международна конференция на тема „Русия и Балканите“, организирана в Москва. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.11.10", "title": " Румен Петков бе удостоен с орден „Петър първи“ първа степен за заслуги към двустранните отношения между България и Русия"}
{"url": "https://trud.bg/%d0%b3%d1%8a%d1%80%d1%86%d0%b8%d1%8f-%d0%bf%d1%80%d0%be%d1%82%d0%b5%d1%81%d1%82%d0%b8%d1%80%d0%b0-%d1%81%d1%80%d0%b5%d1%89%d1%83-%d0%b2%d0%be%d0%b9%d0%bd%d0%b8%d1%88%d0%ba%d0%b8%d1%8f-%d0%bb%d1%8a/", "text": "Гърция е изразила недоволство срещу връщането на лъва от Войнишкия мемориал пред НДК. Външният министър Екатерина Захариева обясни, че по тоя повод предстои среща на неин заместник с посланика на Гърция. Тя каза, че няма официална писмена позиция от съседката ни. “Гърция е наш стратегически партньор и дълбоко се съмнявам, че такова нещо може да повлияе на отношенията ни”, коментира външният министър. Повод за недоволството на Гърция е щитът на бронзовия лъв, на който са земите от Санстефанска България, както и думите на министъра на отбраната Красимир Каракачанов при откриването на паметника. В речта си той посочи, че българската армия се бори за освобождението на всички сънародниците ни, независимо на чия територия се намират те. Атина е отправила предупреждение, че възприема това като провокация и лош сигнал в навечерието на българското председателство на Съвета на Европа. “По време на войните българският воин загиваше по полетата на Балканския полуостров за отстояване на онези български земи, които са изобразени на картата на Санстефанска България. Тя е образувана с международен договор. Тези земи са били според Санстефанския договор част от България. Те не са били част от Република Гърция, Македония, тъй като са били земи в Османската империя”, припомни вчера Каракачанов в парламента. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.11.10", "title": " Гърция протестира срещу войнишкия лъв пред НДК\t\t\t"}
{"url": "https://trud.bg/%d0%bd%d0%be%d0%b2-%d1%80%d0%b0%d0%b9%d1%81%d0%ba%d0%b8-%d0%ba%d1%8a%d1%82-%d0%b8-%d0%bc%d0%bd%d0%be%d0%b3%d0%be-%d0%b7%d0%b5%d0%bb%d0%b5%d0%bd%d0%b8%d0%bd%d0%b0-%d1%80%d0%b0%d0%b4%d0%b2%d0%b0%d1%82/", "text": "С нов кът за отдих и зелен пояс се сдоби пловдивският квартал „Прослав”. Съоръженията край детска градина „Боряна” са изградени чрез Националната кампания за чиста околна среда 2017г. на МОСВ и програма ПУДООС и бяха инспектирани в петък от кмета на район „Западен” Димитър Колев. След подаден сигнал на гражданите за замърсяване и високи нива на шум от преминаващите автомобили до двора на „Боряна” са засадени 52 броя кипариси, 15 лехи от рози и тревна настилка, която ще поникне до седмица. За поддръжката на зеления пояс са закупени всички необходими градински инструменти и е поставен специален кош за растителни отпадъци. Изцяло новата зона за отдих се намира в междублоковото пространство на улица „Елин Пелин” 1. На площ от 30 квадратни метра е изградена настилка от бетонови плочи, поставени са 4 пейки, кошчета за отпадъци, 16 броя красиви цветни растения – текоми. Те са изключително издържливи на засушавания, като целта им е да се превърнат в естествен чадър, предпазващ от слънце посетителите. Районният кмет Димитър Колев призова всички граждани да пазят и поддържат новите зелени площи, с които районът да се превърне в още по-красиво и добро място за живеене. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.11.10", "title": " Нов райски кът и много зеленина радват жителите на пловдивски краен квартал"}
{"url": "https://trud.bg/%d0%bd%d0%be%d0%b2%d0%b0%d1%82%d0%b0-%d0%ba%d0%bd%d0%b8%d0%b3%d0%b0-%d0%bd%d0%b0-%d1%82%d0%b5%d0%be%d0%b4%d0%be%d1%80%d0%b0-%d1%81%d1%82%d0%b5%d1%84%d0%b0%d0%bd%d0%be%d0%b2%d0%b0-%d0%b1%d0%b5-%d0%bf/", "text": "Представянето на най- новата книга на гадателката Теодора Стефанова предизвика голям интерес сред жители и гости на Благоевград. Зала „22 септември“ събра десетки почитателки на авторката. Пред тях Теодора Стефанова представи „Осмото чувство – ключът към вселената”. Гадателката наблегна на интересни моменти от самата книга, като отговори и на всички зададени въпроси. След края на представянето, авторката раздаде автографи с лични послания към всеки от присъстващите. Теодора Стефанова е прочута в цял свят със своите гадателски способности. Благодарение на тази своите способности, тя  вече 26 години работи като футболен коментатор и анализатор в телевизията на Силвио Берлускони в Милано. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.11.10", "title": " Новата книга на Теодора Стефанова бе представена при голям интерес в Благоевград"}
{"url": "https://trud.bg/%d0%b4%d0%b5%d0%b2%d0%b5%d1%82-%d0%b5%d0%bb%d0%b8%d1%82%d0%bd%d0%b8-%d0%bc%d0%b0%d1%80%d0%ba%d0%b8-%d0%b2%d0%bb%d0%b8%d0%b7%d0%b0%d1%82-%d0%b2-sofia-ring-mall/", "text": "През ноември към 400-те бранда в Ринг мол се присъединяват още 9 елитни български и световни марки, за да направят преживяването на всеки клиент изключително, полезно и приятно. Господата винаги могат да са стилни и издържани ако посетят новооткрития магазин Teodor, където модни консултанти ще ги облекат „от глава до пети“. Дамите пък могат да обогатят колекцията си от обувки и чанти ако се доверят на Aquamarine. Оптичните центрове Zeiss Vision Center също се присъединяват към семейството на София Ринг Мол. В навечерието на коледния месец, клиентите на търговския център ще могат да изберат бижута и часовници за своите любими хора в магазин Oxette, както и сребърни бижута от My Silver. Избирането на подаръци не може да мине без достъп до пари, затова и Първа инвестиционна банка избра да има офис в търговския център, за да обслужи своите клиенти бързо и качествено. В мола на Околовръстното влиза и детска академия Kidspace, която е модерна двуезична детска градина, от където уверяват, че при тях се учи чрез забавление. Световноизвестната верига Starbucks допълва перфектно селекцията от заведения в Sofia Ring Mall и го прави още по-притегателна и любима дестинация за модерните градски хора. Световният лидер в областта на любителското и професионалното оборудване за аерозаснемане DJI Innovations вече също е част от голямото семейство на мола. Те предлагат летящи платформи, DJI дронове за въздушна фотография, видеозаснемане, прецизно земеделие, видеонаблюдение и сигурност.", "date": "2017.11.10", "title": " Девет елитни марки влизат в Sofia Ring Mall"}
{"url": "https://trud.bg/%d0%bf%d0%bb%d0%be%d0%b2%d0%b4%d0%b8%d0%b2%d1%81%d0%ba%d0%b8%d1%8f%d1%82-%d0%be%d0%ba%d1%80%d1%8a%d0%b6%d0%b5%d0%bd-%d1%81%d1%8a%d0%b4-%d0%be%d0%bf%d1%80%d0%b0%d0%b2%d0%b4%d0%b0-%d0%b1%d0%b8%d0%b2/", "text": "Бившата кметица на 80-хилядния район „Централен” в Пловдив Райна Петрова (ГЕРБ) напусна днес след обяд Съдебната палата в града под тепетата с оправдателна присъда и по двете й повдигнати от Окръжна прокуратура обвинения. Магистратите от Окръжния съд в Пловдив не приеха осъдителна прокуратура по нито една от тях. Първото бе за това, че от началото на юни 2012 г. до юли 2013 г., в качеството си на кмет на район „Централен“ не е изпълнила служебните си задължения по ЗМСМА при прилагане на разпоредбите на решение на Общинския съвет на Община Пловдив, с което са делегирани права на директорите на ЦДГ и ОДЗ от район „Централен“ по управление на бюджетните сметки, които разпоредби им дават право да проведат самостоятелно процедурите по ЗОП за възлагане на доставка на хранителни продукти. Райна Петрова бе обвинена, че не е осигурила самостоятелното провеждане на процедури по ЗОП от страна на директорите на ЦДГ и ОДЗ в качеството им на възложители на обществени поръчки, включително и самостоятелен избор на доставчик на хранителни продукти и е иззела възможността на възложителите по сключените договори сами да определят изпълнителя и самата тя е определила избора на изпълнител на договорите по ЗОП вместо възложителите, с цел да набави за другиго облага чрез получаване на парични средства общо за 2012 г. и 2013 г. в размер на 44 855,03 лв. и от това са могли да настъпят немаловажни вредни последици, а именно сериозно накърняване на авторитета и доверието в местната власт и нарушаване на принципа за свободна и лоялна конкуренция – престъпление по чл. 282 ал. 2 във вр. с ал. 1 от Наказателния кодекс. Второто обвинение срещу бившата районна кметица от ПП ГЕРБ бе по чл. 304б ал. 1 от Наказателния кодекс за това, че през месец юни 2013 г. е приела дар, който не й се следва – подаръчен ваучер за туристическа услуга на стойност 9780 лв. от Надежда Минчева, за да упражни влияние при вземане на решение от длъжностно лице – Борислав Стаматов във връзка със службата му относно провеждане на процедура по възлагане на обществена поръчка на стойност 376 000 лв. за избор на изпълнител за доставка на хранителни продукти на детските ясли и детските кухни на територията на Район „Централен“ при Община Пловдив, включваща отправяне на покана за договаряне към дружество „Надежда 2000“ ЕООД Пловдив и сключване на договор за изпълнение със същото дружество. Бизнесменката Надежда Минчева също бе оправдана от Пловдивския Окръжен съд. Тя бе обвинена за това, че през месец юни 2013 г. е дала дар – подаръчен ваучер на стойност 9780 лв. за екскурзия до Тайланд на Райна Петрова, която е твърдяла, че може да упражни влияние при вземане на решение от длъжностно лице във връзка със службата му относно провеждане на процедура по възлагане на обществена поръчка на стойност 376 000 лв. за избор на изпълнител за доставка на хранителни продукти в детските ясли и детските кухни, включваща отправяне на покана за договаряне с „Надежда 2000“ ЕООД и сключване на договор за изпълнение с това дружество. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.11.10", "title": " Пловдивският Окръжен съд оправда бившата кметица на район „Централен” Райна Петрова"}
{"url": "https://trud.bg/%d0%b1%d0%b5%d0%bb%d0%b8%d1%8f-%d1%81-%d0%b4%d0%b2%d0%b0-%d0%b2%d0%b0%d1%80%d0%b8%d0%b0%d0%bd%d1%82%d0%b0-%d0%b7%d0%b0-%d0%b7%d0%b8%d0%bc%d0%bd%d0%b0-%d0%bf%d0%be%d0%b4%d0%b3%d0%be%d1%82%d0%be%d0%b2/", "text": "Старши треньорът на „Ботев” (Пд) Николай Киров-Белия е разработил два варианта за зимна подготовка на отбора си, които е предложил на вниманието на клубното ръководство. И двата варианта включват лагер в Турция в околностите на средиземноморския курорт Анталия, но точните дати за него и броя на контролите ще станат ясни едва, след като се разбере дали „канарчетата” ще летят за Китай или не. Пловдивският жълто-черен клуб има покана за турне на разноски на домакините от Далечния Изток с уредени 2 контроли с елитни китайски отбори. Николай Киров обаче държи „канарчетата” да изиграят поне 3 мача оттатък Великата китайска стена в периода между 25 януари и 5 февруари. Ако китайците се съгласят да приемат тези условия, „Ботев” ще лети за Далечния Изток директно от Турция, като подготвителният лагер в Анталия ще бъде от 14 до 24 януари. Ако вариантът с Китай пропадне, „жълто-черните” ще се готвят край Средиземно море между 21 януари и 3 февруари, като ще изиграят и поне 5 контроли. Засега е сигурно, че Тодор Неделев и компания ще бъдат разпуснати във ваканция за Коледа и Нова година на 13 декември, а първата тренировка за 2018 г. е насрочена на базата в Коматево за 5 януари (петък). Най-късно до края на ноември трябва да стане ясно дали сръбският вратар с български паспорт Иван Чворович ще продължи изтичащия си на 31 декември договор с „Ботев” (Пд) или ще приеме офертата на елитен клуб от Унгария, чиито емисари го наблюдаваха лично в Коматево при ремито 1:1 със „Славия”. В този злополучен за „канарчетата” мач под лупата бяха следени и действията на Тодор Неделев от футболни агенти от Сърбия, които имаха пръст в трансфера на Омар Косоко в ОАЕ в тима на Диего Марадона „Ал Фуджайра”. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.11.10", "title": " Белия с два варианта за зимна подготовка на „Ботев” (Пд)"}
{"url": "https://trud.bg/%d0%b7%d0%b0%d0%b4%d1%8a%d1%80%d0%b6%d0%b0%d1%85%d0%b0-%d0%bf%d0%b5%d1%82%d0%b8%d0%bc%d0%b0-%d1%82%d0%b5%d0%bb%d0%b5%d1%84%d0%be%d0%bd%d0%bd%d0%b8-%d0%b8%d0%b7%d0%bc%d0%b0%d0%bc%d0%bd%d0%b8%d1%86/", "text": "Петима мъже са задържани за телефонна измама след специализирана полицейска операция, проведена от служители от сектор „Измами“  в ГД „Национална полиция“, СДВР и  областните дирекции на МВР във Велико Търново и София, съобщават от вътрешното министерство. За трима от тях – П. Н. /35 г./, Н. Н. /40 г./ и П. Х. /34 г./, има данни, че са фактическите извършители, другите двама  – С. Н. /47 г./ контролиращ куриерите, а Г. Г. /49 г./ куриер. Задържането на петимата е станало непосредствено след като на 9 ноември измамили по телефона възрастна жена от с. Владо Тричков, обл. София. П. Н., Н. Н., П. Х. и С. Н. са заловени край с. Джулюница ,до Горна Оряховица, а Г. Г. – в района на болница „Александровска“ в столицата, в момент на вземане на сумата от 2700 лева, оставени от жертвата до кош за боклук. На трима от тях –  Н.Н., С.Н. и Г.Г. Районната прокуратура наложи мерки “задържане под стража“ до 72 часа. При последвалите действия по разследването, в жилището и автомобила на Г. Г. са открити доказателства, сочещи че той е отговорен и за телефонна измама, извършена през месец октомври в София на стойност 116 000 лева. Работата по случая продължава под надзора на прокуратурата. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.11.10", "title": " Задържаха петима телефонни измамници, взели 116 000 лева от жертва"}
{"url": "https://trud.bg/%d0%b1%d1%80%d0%be%d1%8f%d1%82-%d0%bd%d0%b0-%d0%b7%d0%b0%d0%b3%d0%b8%d0%bd%d0%b0%d0%bb%d0%b8%d1%82%d0%b5-%d1%81%d1%80%d0%b5%d0%b4-%d1%81%d1%80%d1%83%d1%82%d0%b2%d0%b0%d0%bd%d0%b5%d1%82%d0%be-%d0%bd/", "text": "Девет души са загинали при  . Предполага се, че до инцидента се е стигнало след взрив на битова газ. Сред загиналите има и малко дете. При спасителната акция беше обявена минута тишина, за да могат да се чуят евентуално викове или стонове на затрупани хора. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.11.10", "title": " Броят на загиналите сред срутването на блок в Ижевск достигна девет души"}
{"url": "https://trud.bg/%d0%b8%d0%b7%d0%b1%d1%80%d0%b0%d1%85%d0%b0-%d0%b1%d1%8a%d0%bb%d0%b3%d0%b0%d1%80%d0%b8%d1%8f-%d0%b7%d0%b0-%d1%87%d0%bb%d0%b5%d0%bd-%d0%bd%d0%b0-%d0%b8%d0%b7%d0%bf%d1%8a%d0%bb%d0%bd%d0%b8%d1%82%d0%b5/", "text": "България бе избрана за член на Изпълнителния съвет на ЮНЕСКО, съобщиха от външното министерство. С мнозинство от 168 гласа от 184 гласували страни, на 9 ноември България бе избрана за член на Изпълнителния съвет на Организацията за периода 2017-2021 г. Изпълнителният съвет се състои от 58 държави членки и се избира от Генералната конференция. Той обсъжда и дава препоръки по програмата на Организацията, както и по целесъобразността на бюджета. Изпълнителният съвет се произнася по приема на нови държави в ЮНЕСКО, предлага на Генералната конференция номинирането на Генерален директор, разглежда изпълнението на заложените дейности, свиква международни конференции по теми от дневния ред на Организацията. България бе член на Изпълнителния съвет на ЮНЕСКО с пълен четиригодишен мандат в периода 1994-1997 г. и с двугодишен мандат в периода 2007-2009 г. Избирането за трети път на България в Изпълнителния съвет е доказателство за приноса на страната ни в изпълнението на приоритетите на Организацията, свързани с политиките в областта на образованието, науката, културата и младежта, посочват от МВнР. Участието ни в този ръководен орган на ЮНЕСКО ще допринесе за още по-активната роля на страната ни в осъществяването на Целите на устойчивото развитие 2030. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.11.10", "title": " Избраха България за член на Изпълнителния съвет на ЮНЕСКО"}
{"url": "https://trud.bg/%d1%82%d1%80%d1%8a%d0%bc%d0%bf-%d0%b8-%d0%bf%d1%83%d1%82%d0%b8%d0%bd-%d1%81%d0%b5-%d0%b7%d0%b4%d1%80%d0%b0%d0%b2%d0%b8%d1%81%d0%b0%d1%85%d0%b0-%d0%b2%d1%8a%d0%b2-%d0%b2%d0%b8%d0%b5%d1%82%d0%bd%d0%b0/", "text": "Президентът на Русия Владимир Путин стисна ръката на американския си колега Доналд Тръмп преди “семейната” снимка на участниците във форума Азиатско-тихоокеанско икономическо сътрудничество в Дананг, Виетнам. Тръмп бе сред последните лидери, които пристигнаха за фотографията и застана от дясната страна на Путин. Двамата размениха няколко фрази, а след снимката отидоха на официална вечеря, където местата им не бяха един до друг и не успяха да продължат разговора си. Кратката им среща бе предшествана от няколкодневно планиране на разговор между двамата президенти, след което Белият дом обяви, че Тръмп и Путин няма да имат официална среща заради разлики в работните си графици. Единственият им разговор очи в очи досега беше на срещата на Г-20 през юли в Хамбург. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.11.10", "title": " Тръмп и Путин се здрависаха във Виетнам (ВИДЕО)"}
{"url": "https://trud.bg/1064-%d0%bb%d0%b5%d0%b2%d0%b0-%d1%81%d1%82%d0%b8%d0%b3%d0%bd%d0%b0-%d1%81%d1%80%d0%b5%d0%b4%d0%bd%d0%b0%d1%82%d0%b0-%d0%b7%d0%b0%d0%bf%d0%bb%d0%b0%d1%82%d0%b0-%d0%b2-%d1%81%d1%82%d1%80%d0%b0%d0%bd/", "text": "До 1064 лева стигна средната работна заплата в страната през септември. Спрямо август тя расте с 56 лева (+5,5%), а за година увеличението е със 110 лева (+11,5%). Общо за третото тримесечие на годината показателят е 1037 лева и намалява минимално спрямо предходните три месеца. На годишна база обаче ръстът е 10,2%. Според експерти понижението на тримесечна база е логично за този период от годината, тъй като има много сезонни работници с по-ниски заплати. Най-много пари взимат работниците в столицата – 1427 лева през септември, което е с 11,4% над миналогодишните. Втори са жителите на Стара Загора, които се разписват средно за надница от 1052 лева. Най-ниски остават заплатите във Видин – едва 675 лева. По сектори, най-високи възнаграждения получават служителите в сферите на “Създаване и разпространение на информационни и творчески продукти” – 2378 лв., като тук влизат IT специалистите. След тях остават работниците в “Производство и разпределение на електрическа и топлинна енергия и на газообразни горива” – 1873 лв. и “Финансови и застрахователни дейности” – 1692 лв. Най-ниски са доходите на работниците в секторите “Хотелиерство и ресторантьорство” – 660 лв. и “Строителство” – 842 лв. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.11.10", "title": " 1064 лева стигна средната заплата в страната (обзор)\t\t\t"}
{"url": "https://trud.bg/%d0%bd%d0%b8%d0%ba%d0%be%d0%bb%d0%b8%d0%bd%d0%b0-%d0%b0%d0%bd%d0%b3%d0%b5%d0%bb%d0%ba%d0%be%d0%b2%d0%b0-%d1%81%d0%b5-%d1%81%d1%80%d0%b5%d1%89%d0%bd%d0%b0-%d1%81-%d0%b1%d1%8a%d0%bb%d0%b3%d0%b0%d1%80/", "text": "Министър Николина Ангелкова проведе работна среща с българския еврокомисар Мария Габриел. По време на разговорите министър Ангелкова представи инициативите на ведомството свързани с дигиталната реклама в сектора. И поясни, че използването на съвременни ИТ технологии в маркетирането на страната е сред основните приоритети в работата на министерството. Една от последните изяви на ведомството бе на изложението WTM в Лондон, което приключи преди дни, където основен акцент на българския щанд е бил 3Д корнера, припомни още тя. Посетителите на място можеха да видят как принтер изработва триизмерни миниатюри на известни туристически забележителности у нас, обясни още министърът. Страната ни вече има единна платформа и мобилно приложение към нея I Love Bulgaria. Тя обединява всички елементи на туристическия сектор и заработи миналата година. Идеята е, чрез нея потребителите бързо и лесно през мобилните си устройства, да се запознаят с историята на България. В платформата първоначално бяха включени 100-те Национални туристически обекта, но се надгражда и развива, посочи министър Ангелкова. С цел привличане на средства в сектора на туризма министерството разработи инвестиционна карта, заяви още министърът. Тя поясни, че по този начин се очаква да бъдат улеснен бизнеса, както и да се насочат по-лесно инвеститорите към перспективни проекти. Еврокомисарят Мария Габриел приветства усилията на министерството в посока дигитализиране на маркетинга в туризма. И сподели още, че подкрепя работата на министър Ангелкова, с която цифровите технологии се използват, за привличането на все повече български и чуждестранни туристи. Еврокомисарят посочи още, че туризмът е един от водещите сектори в икономиката не само на България, но и в ЕС, затова е необходимо да се развива използвайки преимуществата на всички съвременни технологии. Министър Ангелкова и еврокомисарят Габриел се обединиха около идеята да си сътрудничат в работата по бъдещи проекти. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.11.10", "title": " Николина Ангелкова се срещна с българския еврокомисар Мария Габриел"}
{"url": "https://trud.bg/%d0%b2%d1%81%d0%b5%d0%be%d0%b1%d1%85%d0%b2%d0%b0%d1%82%d0%bd%d0%b0%d1%82%d0%b0-%d0%b1%d1%8a%d0%bb%d0%b3%d0%b0%d1%80%d1%81%d0%ba%d0%b0-%d0%bb%d1%8e%d0%b1%d0%be%d0%b2-%d0%ba%d1%8a%d0%bc-%d0%b1%d0%bb/", "text": "Ако бях някой друг, себе си най-много нямаше да харесвам – но няма начин. Казваше един покоен вече възрастен съкварталец. Към тази му крилата сентенция се случваше да добави и персоналното си наблюдение върху народонаселението, че „най-хубавата черта на нас българите е, че като махнеш всичко лошо и нищо не остава“. Скептик си беше човекът. Но след десетилетия униформен в органите на реда, преквалифицирал се в месар на Женския пазар след пенсия, съвременник на два строя – към края на 70-те му години, когато го привика Великият регулировчик, бай Б. определено имаше много по-обстоен поглед върху това какви хора сме, от всеки съвременен български политик, общественик, или който още там смята себе си за компетентен да се изказва по въпроса, или да поставя квалификации. Гореспоменатите си „мъдрости“ ги споделяше на общо основание, за който го слуша какво говори, в кварталната градинка/кръчма, несъмнено уверен че няма кой да се засегне от думите му. В крайна сметка си бяха резултат от цял живот „работа с хора“ в две много изобличаващи културата и възпитанието на нацията сфери – спазването на закона и търговията с хранителни стоки, през годините. Последните дни констатацията на бай Б. за „най-хубавата ни черта“, заедно с персоналната критика към собствения му характер и поведение, ми зазвучават все по на място. Философски-народному, някак си. Казани с онова отчаяно достойнство, с което българите приемаме съвременното си битие. Както са го правили предците ни всяко следващо поколение от Възраждането насам, със сходни и понякога не толкова сдържани изразни средства. Каквото и да си говорим, винаги сме имали високо мнение за себе си и умираме да се обиждаме сами. Британският писател Тери Пратчет има една теза, че в цялата история на човечеството всеки, който наивно е очаквал само с думи или едноличен пример да даде тласък на „Народа“ да надхвърли възможностите си, винаги в крайна сметка се е разочаровал. И е обиждал, ругал и роптал срещу „Народа“, че не може да прозре благородните му намерения. Така се върти колелото, по света и у нас. Някои от тези личности получават признание за думите си посмъртно, повечето – никога. В наши дни все повече разбиранията ни за национална гордост и самочувствие се влияят видимо от един особено силен фактор. Неразрешимата дилема в българския характер, свързана с несъответствието на очакванията от живота и амбициите от една страна, и реалността, и обстоятелствата, които я движат от другата. Разминаване, което все по-голяма част съвременни българи видимо не успяват да надраснат с навършването на пълнолетие. Това се проявява при едни като материално несъответствие с очакванията от живота, при други като интелектуално такова. По-младите, разбира се, имат всички легитимни основания да са недоволни, че държавата, която предишните набори са „управлявали“ и оставят след себе си, прилича на потъващ кораб, вързан с последни сили за европейския кей. По-напредналите в годините и осъзнаването на прозренията на бай Б. вече само си роптаем, че положението е обречено и „кроим резервни планове“ за всеки случай. Именно с членството ни в ЕС последните десет години се засили това трайно недоволство, подклаждано естествено от ефектите на пещерния капитализъм и примитивната демокрация, които са основните двигатели на съвременното българско общество. Бумът на социалните мрежи вместо да послужи за катализатор на тези настроения и да върне усещането за единство, позволи допълнително фрагментиране на „Народа“ в малки и големи групи често пъти обединявани от обосновано или не общо чувство за недоволство. Срещу едни политици или срещу други, срещу общината, срещу катаджиите, срещу ромите, срещу бежанците, срещу „турците“, срещу Русия, срещу САЩ, срещу застрояването на природните паркове, срещу „Левски“, срещу ЦСКА, срещу консумацията на месо, срещу ваксинациите на деца, срещу слабеенето, срещу тлъстеенето – казано накратко – масово едни българи срещу други българи. „Погледни ги тези идиоти!“, „Как да не сме дебили?!“, „педали“, „селяни“, „простаци“, „каскети“, „маймуни“, „говеда“, „свине“, „резняци“, „тиняци“, „шебеци“ – ласкавите наименования, които публично даваме на себе си през сънародниците си, са от цветисти по-цветисти и ни съпътстват всекидневно. Като добавим към тях и добре познатата пуста родна суета, илюстрацията е почти завършена. Защото освен че трябва да е настроен срещу най-различни групи от сънародниците си, съвременният българин иска и да бъде виждан от околните като различен. На всяко едно обществено ниво. И ако трябва да е наопаки, ще е, пък дори и да противоречи на здравия разум. От политическите възгледи които „изповядва“ във фейсбук, до всекидневните му опити да си причинява щети неволно, копирайки чуждо поведение.    Хората, които избират да застанат на страната на “Народа”, винаги остават разочаровани накрая. Когато осъзнаят, че “Народът” няма тенденция да демонстрира благодарност или одобрение, или напредничаво мислене или подчинение. “Народът” е тесногръд и закостенял, не е много умен и като цяло се отнася с недоверие към интелекта. Затова от години “децата на революцията” се сблъскват с вечната дилема: в крайна сметка проблемът не е само в очевидно некомпетентните управници, а и в очевидно неподходящия “Народ”. От момента, в който започнеш да възприемаш хората като бройки, те престават да влизат в сметката.”", "date": "2017.11.10", "title": " Всеобхватната българска любов към ближния\t\t\t"}
{"url": "https://trud.bg/%d0%bf%d1%80%d0%b5%d0%b4%d0%bf%d1%80%d0%b8%d0%b5%d0%bc%d0%b0%d1%87%d1%8a%d1%82-%d1%81%d1%82%d0%b5%d1%84%d0%b0%d0%bd-%d1%88%d0%b0%d1%80%d0%bb%d0%be%d0%bf%d0%be%d0%b2-%d0%bf%d1%80%d0%b5%d0%b4-2/", "text": "– Наблюдавам много внимателно икономическите и социалните процеси в България и правя известен аналог с развитието на Полша. Ако сравняваме пътя на двете държави през последните години, ще видим, че след известни сътресения ситуацията започва да се нормализира. Вече е ясно, че след периода на световната финансова криза оцеляват бизнесите, които са здраво стъпили на земята. Логично е да се повишават заплатите и да се осветляват бизнеси. Извън цифровите показатели забелязвам един много позитивен процес – все повече млади българи, работили в Англия, Германия, Франция, Испания и други развити държави, се връщат да живеят и да се развиват у нас. Те осъзнават, че навън винаги ще бъдат втора ръка. В същото време обаче над 300 хиляди души в трудоспособна възраст в България нито работят, нито учат, нито са регистрирани в бюрата по труда. Всичко това се случва на фона на официална статистика, според която безработицата в страната е на рекордно ниски нива. Не мога да намеря икономическа логика между двата процеса. И без такава обаче е ясно, че тази група генерира огромен трудов резерв, който може да бъде върнат на пазара само с правилни политики и стимули, които трябва да бъдат контролирани от държавата. – Тези хора трябва да се стимулират с безплатно образование или специализация. Дисбалансът на пазара на труда е икономическият елемент, който липсва за ускорението на растежа на брутния вътрешен продукт (БВП) на България. Регистрираме ръст на БВП с близо 4%, има излишък в бюджета, безработицата намалява, усвояването на еврофондовете се осъществява с добри темпове. Сега идва и председателството на България на Европейския съюз от 1 януари 2018 г. Това е огромен шанс за нас. Сигурен съм, че икономиката може още да вдигне оборотите, но това минава и през решаването на проблема с демотивацията на младите и с намирането на квалифицирани кадри по сектори. – Проблемът с работната ръка при нас не е голям, за разлика от другите видове туризъм, защото служителите ни получават заплата 12 месеца в годината, а не само за сезон, както е при летния и зимния туризъм. Собствениците на спа хотели нямат текучество на кадри. Стремим се внимателно да увеличаваме заплащането в сектора, защото услугата, която предлагаме, е на европейско ниво, а заплащането за нея не е европейско и това ни държи в ситуация, в която не може да си позволим много по-висок разход от сегашния. Трябва да се върви в посока на плавно увеличение на цените на продукта, успоредно с нарастване на заплатите на служителите в сектора. В противен случай ще стане като с ол инклузива. – Спомняте си какъв „бум” имаше преди години, въпреки че беше ясно, че всичко е една дъмпингова схема. Ясно ни беше, че с принципа „всичко в цената“ ще влошим качеството на туристическата услуга и го направихме. И сега се оказва, че не е толкова модерно да предлагаш ол инклузив, защото при всички случаи неговото качество не е добро. По-важното е да предлагаме качество на спа услугите в България и внимателно да стигаме европейските цени, което ще се случи със сигурност през идните няколко години. В този смисъл и увеличението на минималната работна заплата е закономерен процес, въпреки че нашите служители получават над този показател. В бюджета за догодина е заложено и увеличение на осигуровките, което е един допълнителен разход. Но рано или късно бизнесът в България трябва да се научи да плаща по-високи заплати, в това число и работодателите в туризма. Ако искаме България да не е евтина туристическа дестинация, какъвто имидж направихме през последните години, трябва да подобрим продукта си чрез коректна цена за предлагане. Защото евтиният продукт в момента води до обем, който обаче не може да покрие разходите, а ако имаш кредити, попадаш в още по-неприятна ситуация. – По-лошо за онези, които не са го разбрали. Няма как да постигнеш добра мотивация с ниски заплати. В нашия сектор, освен заплатата, има и „бакшиш“. И размерът му зависи от обслужването – колкото си по-добър, толкова по-голяма благодарност от клиента получават. Това също е допълнителен доход, който никой не вижда, освен добрият работник, но и това не означава, че заплатата му трябва да бъде твърде ниска. Ако е така, той започва да си търси работа извън България. И в повечето случаи я намира на много по-добри условия. – Всяка година туристите, които избират спа сектора, се увеличават с между 7 и 10%, в сравнение с предходната. Ръстът обаче е много по-ускорен в Европа, където се отчита увеличение от по 20% всяка година. С водните си ресурси България може да се превърне в място за рехабилитация на цяла Европа и не само. Знаете, че сме втори след Исландия по залежи на минерални води, но това богатство не се използва пълноценно. За разлика от Исландия, тук има и уникални климатични зони – море, планини, кални находища и климатични зони. Тези ресурси трябва да се използват с активната роля на държавата и общините. Местните власти трябва да създадат общински басейни и атракции, които да са на по-приемлива цена от тази на хотелите, за да могат да се ползват и от хората от регионите, в които се намират. В целия свят общините са принципалът, който дава разрешение за използване на минерални води, те са тези, които правят концепцията за развитието на едно селище. Логично е, след като дават разрешение на определени хотелиери да инвестират в бази, да мислят и за общинска инфраструктура, която да се използва от всички гости на населеното място и местните хора. И за да не става противоречие, тъй като услугата в един петзвезден хотел е твърде скъпа за местото население. Точно затова трябва да има безплатен достъп до минерални води. Давам ви пример с община Девин. Там, след като държавата осигури средства за рехабилитирането на водопровода, от пресъхналата чешма в центъра на града вече тече изворна и високоминерализирана вода. Това е начинът, по който трябва да показваме какво би трябвало да стане. Не може в градове като Сандански, Девин или Велинград от чешмите да тече друга вода, освен минерална. – Наличието на Министерството на туризма има своето значение. Убеден съм, че институционализирането на бранша е правилният път. В момента тече процес по обединяване на неправителствените организации в конфедерации или камара, което също е коректен процес. Не е нормално у нас да съществуват 200-300 НПО-та, защото това нарушава комуникацията между тях и държавата. По този начин ще се решават доста повече въпроси. Споделям ви и една идея, върху която мисля от няколко дни – трябва да има отделно Министерство на минералната вода, защото това е един огромен ресурс, който поради огромната натовареност на общините и институциите, не се развива ефективно. Защо частният сектор да е този, който да развива този бизнес? Имаме вода в огромни количества, който в голям процент не се използва. – Първо, трябва да се промени Законът за публично-частното партньорство, защото в този му вид не мисля, че е най-работещият. Ако има промяна, държавните санаториуми може да станат работещи заведения, в които хората да се рехабилитират, а държавата освен да се грижи за тях, с инвестицията си също да печели. – Не виждам регулация на апарт хотелите. Държавата трябва да намери правилен регламент. Дали ще е чрез регистрация, за да се плаща данък или нещо друго, нужна е стъпка в посока контрол. – Не мисля, че пик сезонът е времето, в което трябва да си изключваме кабелите, защото това стресира инвеститорите. Тези въпроси са решени в други държави съвсем просто – в 12 часа шумът прекъсва или се обособява място за шумни заведения извън центъра на курорта. Говорим за регламенти. Давам ви пример, мои приятели в Слънчев бряг ми казват – държавата има един регламент, местната власт – друг. Ние имаме разрешение да работим до 4:00 часа след полунощ, а ни гонят за това, че работим. Освен това в много наши курорти има смесване на видовете туристи – един до друг са семейни места за настаняване и заведения за парти. Необходимо е най-накрая на една маса да седнат бизнесът, държавата и месната власт, за да се намери решение. В противен случай ще има телевизионни репортажи за скандали между тях, а конкуретните пазари само това чакат.   Стефан Шарлопов е български предприемач, роден през 1962 година в Бургас. Започва бизнеса си с търговия, минал е през индустрия, към момента е успешен хотелиер и инвеститор в туризма. Шарлопов е създател на марките “Девин” и “Роял кейк”. Основател е на първата частна хотелиерска верига “Шарлопов хотелс”. Начело е на гражданско сдружение “Майка България”. Председател е на Управителния съвет на Българския съюз по балнеология и спа туризъм. Баща на 5 деца, а отскоро е и горд дядо.", "date": "2017.11.10", "title": " Предприемачът Стефан Шарлопов пред „Труд“: Бизнесът трябва да се научи да плаща по-високи заплати"}
{"url": "https://trud.bg/%d1%81%d1%8a%d0%b4%d1%8a%d1%82-%d0%bf%d0%be%d1%81%d1%82%d0%b0%d0%bd%d0%be%d0%b2%d0%b8-%d0%b7%d0%b0%d0%b4%d1%8a%d1%80%d0%b6%d0%b0%d0%bd%d0%b5-%d0%bf%d0%be%d0%b4-%d1%81%d1%82%d1%80%d0%b0%d0%b6%d0%b0-2/", "text": "По искане на Окръжната прокуратура във Варна състав на Варненския окръжен съд взе мярка за неотклонение „Задържане под стража“ спрямо 22-годишния Красимир А. Той е бил привлечен като обвиняем за На 7 ноември 2017 г. в жилище в кв. „Аспарухово“ бил открит трупът на 18-годишната жена, родила преди 10 дни. След извършената аутопсия по тялото и главата й били установени множество наранявания, довели до смъртта й. В резултат на предприетите оперативно-издирвателни действия служители на ОД на МВР във Варна установили извършителя на тежкото криминално деяние само няколко часа по-късно. Под ръководството на Окръжната прокуратура срещу него са събрани доказателства, които го уличават в авторство на деянието. Обвиняемият е осъждан за грабежи, като преди няколко месеца излязъл от затвора. Определението на Варненския окръжен съд подлежи на обжалване пред Апелативния съд във Варна. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.11.10", "title": " Съдът постанови задържане под стража за мъжа, убил 18-годишната родилка във Варна"}
{"url": "https://trud.bg/%d1%85%d0%bb%d0%b0%d0%b4%d0%b8%d0%bb%d0%bd%d0%b8%d0%ba%d1%8a%d1%82-%d1%81%d0%bb%d0%b5%d0%b4-10-%d0%bd%d0%be%d0%b5%d0%bc%d0%b2%d1%80%d0%b8-%d0%bf%d1%8a%d0%bb%d0%b5%d0%bd-%d0%b8%d0%bb%d0%b8-%d0%bf/", "text": "Тези дни по случай вековната годишнина от Октомврийската революция се потвърди едно мое заявявано вече правило: че истинска обективна история за това, което се случва някъде, може да бъде написано едва 100 години след събитието. Когато на този свят вече ги няма всички протагонисти (бел. ред. – централни, основни фигури), обществени организации и лица, свързани с въпросното събитие, и няма да има засегнати от тяхното пълно и истинско осветляване. Октомврийската революция се оказа една обикновена операция с голям успех на германското военно разузнаване. Същото касае и събитията около 10 ноември 1989 година. За какво става дума? След 1944 г. у нас, а след 1945 г. и в други европейски страни от т.нар. социалистически блок, бе установен комунизмът, или по-скоро развитото социалистическо общество. Но още е в началото на 80-те години вождът на италианските комунисти написа в своя книга, че комунизмът е изчерпал всичките си възможности и трябва да бъде демонтиран. И комунистите тръгнаха да демонтират системата, защото виждаха, че ако не го направят, това ще доведе страните им до гибел. Водач на цялата работа стана съветският лидер Михаил Горбачов заедно със сравнително по-млади ръководители от екипите, управляващи социалистическите страни. Сред тях беше и нашият Андрей Луканов. Развръзката за краха на системата дойде след дълги преговори на борда на един американски крайцер, закотвен в един от заливите на остров Малта. Там Горбачов подписа капитулацията на комунизма и края на Студената война. Според нея страните от бившия социалистически блок в Европа буквално се предадоха. И изразиха съгласие да преминат в общество с пазарна икономика, многопартийна политическа система и пълни човешки свободи, каквито има на Запад. Куриозното е, че още не знаем тайните клаузи в този договор. Но за тях можем да съдим какви са от всичко онова, което се случи през изминалите вече 28 години. Едно от тях е, че капитулацията на комунизма и най-вече на СССР, не беше безусловна, като тази на Германия през 1945-а. И нямаше как да бъде така, щом Съветският съюз запазваше своя могъщ ядрен потенциал. Руснаците всъщност оставаха с 15 000 ракети – наземни и подземни, кораби, самолети, с които можеше няколко пъти да унищожи Америка и Западния свят. И нещо много важно трябва да е имало в тази капитулация – специално САЩ са се съгласили политическата власт, която имат младите ръководители на бившите вече соцстрани, да им се позволи да я трансформират и в икономическа и така да станат бъдещите капиталисти. Опозицията пък да бъде контролирана и създадена от самите комунисти. Нима това не се случи при нас, нима не го видяхме и усетихме? Ето така се започна – в различни страни по различен път. Изключение беше Румъния, където трябваше да се изиграе театър, защото Чаушеску не беше съгласен като Тодор Живков да сдаде властта на по-младите по този начин. Затова и последва публичната му екзекуция. В България нещата минаха доста по-кротко – на един пленум в сградата на днешния НИМ Тодор Живков беше свален от всичките си постове – държавни и партийни. На негово място и на местата на приближените му дойдоха точно средното поколение кадри комунисти. Някои от тях, за разлика от партизаните от старото Политбюро – често с трети клас образование, имаха по 1-2 висши образования и знаеха по няколко езика. Най-трудно беше да се сформира новата политическа система – тя трябваше да обхваща от крайно ляво до крайно дясно, да се създадат съответните партии. Не можаха да се възстановят повечето стари партии до 1944 година, тъй като доста от членската им маса бяха или избити, или вече починали. Малкото останали хора от типа на земеделците Милан Дренчев и Йосиф Петров или социалдемократа д-р Петър Дертлиев не ставаха за сериозна работа – много им бяха годините. Макар и силни оратори, това не беше достатъчно. Затова бяха формирани партии от банката кадри на Държавна сигурност. Там почти всички бяха клиенти на Първо, Второ, Трето, Четвърто, Пето и Шесто управления – беше им позволено да излязат на политическата сцена. Повечето бяха лесно контролирани хора не само с досиетата си, но и с някои неща, които са правили през годините, и за което имаше останали хиляди документи. Тези, които не слушаха, си изпатиха почти веднага. Най-важният въпрос днес е какво стана с надеждите ни отпреди 28 години, случи ли се това, което хората искаха, и за което скачаха и мечтаеха? За съжаление, никога в човешката история мечтаното, за което си скачал и проливал кърви, не се е сбъдвало напълно. И при нас не се сбъдна. Но не може да се отрече, че България днес е плуралистична европейска страна, че в нея има многопартийност, има промяна във властта – и тя е само след избори. При нас никога след 1989-а не са ставали военни или други преврати. Позволена е частната инициатива, макар и силно ограничавана от куп лицензионни режими. Оценката си за промяната българите дават, като отварят хладилниците си. Убеден съм, че повечето хора сега могат да се похвалят с пълни хладилници. За съжаление, обществото ни днес е тотално разделено, както се полага в едно капиталистическо общество. При нас обаче се случи много рязко – по латиноамерикански. Има хора, чийто хладилници са пълни, и в петък вечерта палят колата и заминават на вилата си, която за едни е на Бяло море, за други на Черно море. Най-важното в случая е какъв е процентът на тези хора и какъв е процентът на другите – бедните. Добре ще е социологическите агенции да отговорят на този много важен въпрос. Другият важен извод, който трябва да се направи за Десети ноември, е – защо мечтите на българина бяха прекършени. Разбира се, не може всеки българин да е популист. Просто, защото няма как всичко да тръгне по мед и масло след 45 години тоталитарен строй. Българинът и без това на политици не вярва. Това е и правилната позиция. А политиците днес мислят преди всичко за себе си. Те влизат в политиката като Стефан Стамболов след Освобождението – с два продънени джоба, а излизат пак като него – със 144 хиляди златни лева. Това хората го виждат и затова са отчаяни, дезинтересирани, ядосани. Докато не се създаде такава средна класа, която да е сравнително добре задоволена, да е натрупала известни богатства, а децата им – учили в престижни университети в страната и чужбина, да се върнат и да поемат управлението, нещата ще изглеждат лоши. Когато това стане, тогава ще може да се отделя повече внимание за обикновените трудови хора. Много неща могат да се направят – те се виждат, но на никого не му стиска да го стори. Първо, защото не знаят как, и второ, защото се ограничиха възможностите за крадене. Ако се поогледаме, ще видим и какво стана със знаковите лица на демокрацията. Тези от ляво до един са били млади партийни и комсомолски секретари до 10 ноември. За тях партията се погрижи и ги задържа при себе си. Онези от опозицията пък са лица първоначално от ДС. Имаше и комични моменти. Спомням си, как моя милост останах в БСП. Веднъж ме спря един генерал от КДС, който не знаеше, че съм бил разузнавач, и ми казва: „Мислех, че ти си наше момче, а се оказа, че не си. – Защо? – го питам, а той отговаря: Защото не си в СДС.“ Тези хора от тайните служби манипулираха десните партии, разбиха СДС, когато то стана опасно, и сега дясна опозиция не може да се създаде. Днес, колкото и да казват, че ГЕРБ е дясна партия и Бойко Борисов е десен, това не е вярно. По-скоро те са центристи, нещо, което най-много ни липсваше преди десет години, и Бойко запълни тази огромна празнина. Жалкото е друго, че нямаме училище за политици. Оказа се, че всеки, който не го мързи, може да стане политик. Става един телевизионен водещ и казва: „От утре минавам в политиката“. След него на хоризонта се появява и друг – той пък е продавач на гориво и лекарства и вика: „Писна ми да продавам лекарства и гориво по-евтино, отколкото ги купувам, затова ставам партиец, влизам в парламента и ставам политик, ще кова законите, които на мен ми харесват.“ Ако имаше училище за политици, списъкът щеше да бъде друг и в него със сигурност щеше да има модерни политици, визионери – такива трябват на България. Но макар и не всички да са съгласни, ще трябва да признаем – след преврата на 10 ноември 1989 г. България все пак тръгна по правилния път. Път с огромни лъкатушения, но слава Богу, без големи крачки назад. Повечето са встрани и напред. А за да се радва българинът на пълен хладилник, трябва да е готов и на жертви. Е, това е най-трудното.", "date": "2017.11.10", "title": " Хладилникът след 10 ноември – пълен или полупразен\t\t\t"}
{"url": "https://trud.bg/%d0%b4%d0%be%d0%bd%d0%b0%d0%bb%d0%b4-%d1%82%d1%80%d1%8a%d0%bc%d0%bf-%d1%81%d0%b2%d0%b5%d1%82%d0%be%d0%b2%d0%bd%d0%b0%d1%82%d0%b0-%d1%82%d1%8a%d1%80%d0%b3%d0%be%d0%b2%d1%81%d0%ba%d0%b0-%d0%be%d1%80/", "text": "Характерът на съществуващите отношения в Световната търговска организация (СТО) ощетява интересите на САЩ по един или друг начин. Това заяви американският президент Доналд Тръмп в речта си на срещата на Организацията за Азиатско-Тихоокеанско икономическо сътрудничество (АТИС), която се провежда във виетнамския град Дананг, предаде БГНЕС. „Световната търговска организация не се отнася справедливо към нас“, подчерта Тръмп. Той посочи, че страната му няма повече да търпи „хроничните търговски злоупотреби и ще държи на принципите за честна и равноправна търговска политика“. Азиатско-Тихоокеанският регион е станал заложник на „изкривените фантазии“ на севернокорейския лидер Ким Чен Ун, изтъкна още Доналд Тръмп. „Бъдещето на този регион и неговите красиви хора не трябва да бъдат държани като заложници на изкривените фантазии на диктатора за насилствено завоюване и ядрено изнудване“, изтъкна Доналд Тръмп. Той добави, че регионът трябва „да бъде единен в позицията, че всяка стъпка на режима в Северна Корея към придобиване на повече оръжия е стъпка към по-голяма и по-голяма заплаха“. Администрацията на САЩ смята, че икономическите лостове на Китай имат ключова значение, за да се спре Пхенян изпълнението на ракетно-ядрената си програма. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.11.10", "title": " Доналд Тръмп: Световната търговска организация се отнася несправедливо към нас"}
{"url": "https://trud.bg/%d0%bf%d0%be%d1%81%d0%bb%d0%b0%d0%bd%d0%b8%d0%ba%d1%8a%d1%82-%d0%bd%d0%b0-%d1%83%d0%bd%d0%b3%d0%b0%d1%80%d0%b8%d1%8f-%d0%b1%d0%b5-%d0%bd%d0%b0-%d0%b2%d0%b8%d0%b7%d0%b8%d1%82%d0%b0-%d0%b2%d1%8a%d0%b2/", "text": "Извънредният и пълномощен посланик на Унгария у нас Текла Харангозо, бе на посещение във Великотърновския университет „Св.св. Кирил и Методий”. Нейно Превъзходителство и ректорът проф. д-р Христо Бонджолов проведоха работна среща, на която бяха обсъдени сътрудничеството на висшето учебно заведение с унгарски университети, бъдещите съвместни инициативи на ВТУ с унгарското посолство в София, проблемите на т.н. малки езици и на висшето образование, които са сходни и в Унгария, и в България. Разговор е воден и за изучаването на унгарски език във Великотърновския университет. „Н. Пр. Текла Харангозо изрази надежда, че с общи усилия ще бъде възстановен лекторатът по унгарски език и изучаването на унгарски език в университета“, съобщиха от ВТУ. По програма Еразъм+ търновската Алма матер има сключени 12 договора с 8 университета в Унгария. През последните три академични години 9 унгарски студенти са се обучавали във Великотърновския университет, предимно в специалностите Информатика, Филологии и Изящни изкуства. Студенти от Великотърновския университет също са осъществили мобилност в университетите-партньори в Унгария. Четирима студенти са осъществили мобилност с цел обучение, а трима с цел практика в университети или частни фирми. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.11.10", "title": " Посланикът на Унгария бе на визита във ВТУ"}
{"url": "https://trud.bg/%d0%b2%d0%b0%d0%bd%d0%b4%d0%b0%d0%bb%d0%b8-%d0%bf%d0%be%d1%80%d1%83%d0%b3%d0%b0%d1%85%d0%b0-%d0%be%d1%82%d0%bd%d0%be%d0%b2%d0%be-%d0%bf%d0%b0%d0%bc%d0%b5%d1%82%d0%bd%d0%b8%d0%ba%d0%b0-%d0%b0%d0%bb/", "text": "С куп антисемитски лозунги и обидни политическа послания, гарнирани с огромни пречупени кръстове, осъмна в петък паметникът на Альоша на върха на Хълма на освободителите в Пловдив, където тази неделя ще се проведат тържествата по случай 60-годишнината от откриването на гранитния монумент. „Захарова е травестит“, „Убий чифута“, „Всички комунисти – на съд”, „6 000 000 лъжи” бяха само част от „посланията” на вандалите, поругали за пореден път 10-метровата гранитна скулптура на Альоша, открита в Пловдив на 5 ноември 1957 г. През 2007 г. по случай отбелязването на 50-годишния юбилей от откриването на монумента в Пловдив пристига прототипът на паметника – руският войник Алексей Иванович Скурлатов. „Отново наблюдаваме целенасочено демонстриране на варварско отношение към историческите и културните свидетелства за Втората световна война и за победителите в нея. Няма сила, която да промени или подмени факта, че Червената армия победи Хитлеристка Германия и смаза „кафявата чума”, завладяла тогава Европа. Тази война беше най-жестоката и най-кървавата в историята на човечеството и нямаме право да забравяме. Паметникът на съветския войник, който пловдивчани нежно нарекоха Альоша, вече шейсет години се извисява от тепето, за да ни държи будни и да ни напомня думите на Юлиус Фучик „Хора, бдете! Никога повече фашизъм!”. Днешният вандализъм е проява на неофашизъм и той трябва да бъде наказан!”, заявиха от Градския съвет на БСП-Пловдив, чиято декларация бе подкрепена от Областния съвет на БСП, Национално движение „Русофили” и дружеството за приятелство с народите на Русия и ОНД. Социалистите от Пловдив-град и област призоваха президента Румен Радев, премиера Бойко Борисов и политическите лидери на всички партии да осъдят поредната проява на антисемитска и античовешка агресия. „Настояваме пловдивската местна власт да предприеме всички мерки за охрана и защита на паметника. Осемхилядолетният Пловдив, градът на мултиетническата толерантност и бъдеща европейска столица на културата, е призван да бъде пример за уважение, съхранение и опазване на историята, нейното материално и духовно наследство”, се казва още в декларацията на социалистите под тепетата. Млади пловдивски социалисти започнаха да чистят веднага червената боя от паметника на Альоша и заявиха твърдото си намерение да охраняват денонощно монумента до тържествата тази неделя. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.11.10", "title": " Вандали поругаха отново паметника Альоша в Пловдив в навечерието на 60-годишния му юбилей\t\t\t"}
{"url": "https://trud.bg/%d0%b0%d0%bd%d0%b0%d0%bd%d0%b8%d0%b5%d0%b2-%d0%bd%d0%b5-%d0%b8%d1%81%d0%ba%d0%b0-%d0%b8-10-%d0%b4%d0%bd%d0%b8-%d1%82%d0%be%d0%bb%d0%b5%d1%80%d0%b0%d0%bd%d1%81-%d0%b8%d0%bc%d0%b0%d0%bb-%d0%bf%d0%bb/", "text": "Проф. Николай Петров официално предаде поста министър на здравеопазването на Кирил Ананиев. „На база приоритетите на правителството, които са записани в управленската програма, съм подготвил план за действие във всички направления на здравеопазването – административно, структурно, по отделните видове дейности – предмет на здравното осигуряване, за подобряване връзката между отделните звена в системата“, каза пред журналисти здравният министър Ананиев. Кирил Ананиев благодари за свършеното от екипа на проф. Николай Петров и посочи, че приемственост ще има: „Аз съм с отлични впечатления от проф. Петров – невероятен професионалист и човек, етичен човек, който си разбира от работата. Не го казвам в момент на раздяла, защото ще продължаваме да работим заедно – ще ползвам Вашия опит и ще споделям моя с Вас. Ще продължа дейността на министерството така, както тя е подредена до момента, и ще я доразвия с нови идеи.“ Министър Ананиев посочи, че е наясно с невъзможността да има 100, дори 10 дни толеранс, поради което мобилизацията на екипа ще е пълна. „За мен наистина е удоволствие да предам Министерството на здравеопазването във Вашите ръце, изхождайки от безупречната Ви репутация и сериозна биография“, каза проф. Николай Петров и предаде на новия здравен министър отчет със свършеното от екипа на МЗ, както и информация за стартирали инициативи, проекти, промени в нормативната уредба, касаеща сектора, и изпълнението на правителствената програма. „Надеждите към Вас са много големи, имате безрезервната ми подкрепа и съм на разположение 24 часа. Кураж и с Бога напред!“, с тези думи проф. Петров се обърна към министър Ананиев. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.11.10", "title": " Ананиев не иска и 10 дни толеранс, имал план за действие (СНИМКИ)"}
{"url": "https://trud.bg/%d0%bf%d0%be%d0%bb%d0%b8%d1%86%d0%b8%d1%8f%d1%82%d0%b0-%d0%b2%d1%8a%d1%80%d0%bd%d0%b0-22-000-%d0%bb%d0%b5%d0%b2%d0%b0-%d0%bd%d0%b0-%d0%b1%d0%b0%d0%b1%d0%b8-%d0%be%d0%b1%d1%80%d0%b0%d0%bd%d0%b8/", "text": "Служители на полицията в Монтана върнаха на три възрастни жени спестяванията им, които „ало” апаши отмъкнали през лятото. Пенсионерките благодариха на служителите на реда и поискаха измамниците да бъдат наказани строго, за да не страдат и други като тях. Стариците от Монтана и района попаднали в мрежите на мошениците през юли и август тази година. Схемата на измамниците била една и съща – първо се обаждал мъж, който се представял за майор от МВР и искал съдействие за залавяне на банда опасни престъпници. После със зъл глас звънял апаш, който искал от жените много пари и заплашвал, ако не ги дадат, „ да режат уши и вадят очи”. Пенсионерките измъквали от гардероби и теглили от банка спестяванията си и ги хвърляли в кошчета по улиците на областния град. Сред обраните била и 74 годишната Найда Апостолова от село Войници, която оставила в кошче край болницата в Монтана 1200 лева. В средата на август след поредния удар на „ало” апашите полицията залови мулетата им Петър Р. /37 г./ и Асен Р. /17 г./ от Вършец. В двамата куриери и колата им бяха открити 21 670 лева, 310 долара , златни накити и мобилни телефони. След изясняване на част от измамите полицията върна на три от измамените пенсионерки 21 700 лева. Баба Найда прибра своите 1200 лева със сълзи на очи и заяви „Благодарна съм на всички, които направиха това за мен. Това е чудо! Нека измамниците бъдат наказани с цялата строгост на закона, защото не съм само аз. Много хора пострадаха. Живи и здрави да са полицаите, които спасяват излъганите.” АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.11.10", "title": " Полицията върна 22 000 лева на баби, обрани от телефонни измамници"}
{"url": "https://trud.bg/%d0%b5%d0%ba%d0%be%d0%b8%d0%bd%d1%81%d0%bf%d0%b5%d0%ba%d1%86%d0%b8%d1%8f%d1%82%d0%b0-%d0%b2-%d1%82%d1%8a%d1%80%d0%bd%d0%be%d0%b2%d0%be-%d0%bf%d0%be%d0%bb%d1%83%d1%87%d0%b8-%d0%bd%d0%b0%d0%b3%d1%80/", "text": "РИОСВ – Велико Търново беше отличена на втория национален форум “Библиотеките днес”. Екоинспекцията получи статуетка и грамота от Фондация „Глобални библиотеки – България”. Екипът на ведомството е номиниран в категория „Публична институция“ от Регионалната библиотека „Априлов – Палаузов“ за успешното планиране, координиране и осъществяване на инициативата „Водата в песни и стихове“ за Световния ден на водата – 22 март. Инициативата се проведе в периода 22 февруари – 24 март 2017 г. от РИОСВ, Регионална библиотека „Априлов – Палаузов“ – Габрово и Регионалната народна библиотека „П. Р. Славейков” – Велико Търново със съдействието на Регионалното управление по образование във Велико Търново и Габрово. Нейната основна цел бе учениците от двете области да потърсят стихове и песни за водата от наши и чужди автори и да ги представят в маратон на четенето. Така вниманието бе насочено към водата и жизнената и сила, пресъздадена в литературни и музикални творби. Инициативата насърчава четено и повишава екологичната култура на младите хора. В инициативата се включиха 17 училища и повече от 220 ученика, които изпратиха 115 стихотворения, 43 песни, 39 авторски стиха, гатанки и разкази. Най-впечатляващите творби бяха включени в маратона на четенето в библиотеки в Габрово, Велико Търново, Свищов, Стражица и Горна Оряховица. Събраните стихове и песни са на страниците на РИОСВ и регионалните библиотеки, за да се използват в учебния процес или в извънкласните форми на обучение. Наградата на Фондация „Глобални библиотеки – България” в категория „Публична институция“ се връчва на институция, която е подобрила условията за свободен и равен достъп до информация, култура, знание и услуги за гражданите чрез подкрепа за обществени библиотеки. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.11.10", "title": " Екоинспекцията в Търново получи награда за инициативата „Водата в песни и стихове“"}
{"url": "https://trud.bg/%d0%b4%d1%83%d0%b7%d0%bf%d0%b0-%d0%bf%d0%be%d1%82%d0%be%d0%bf%d0%b8-%d0%b2-%d1%81%d1%8a%d0%bb%d0%b7%d0%b8-%d1%81%d0%b5%d0%b2%d0%b5%d1%80%d0%bd%d0%b0-%d0%b8%d1%80%d0%bb%d0%b0%d0%bd%d0%b4%d0%b8%d1%8f/", "text": "На Евро 2016 феновете на Северна Ирландия обраха симпатиите на футболния свят. С пламенна подкрепа, джентълменство и прочутата песен за нападателя Уил Григ. Мондиалът в Русия обаче вероятно няма да види „зелените“ момчета.  Безкрайно спорна дузпа, отсъдена от румънския рефер Овидиу Хатеган, дари победа на Швейцария с 1:0 в Белфаст. Удар на Жердан Шакири срещна рамото на Кори Евънс, предпазил лицето си на границата на наказателното поле в 57-ата минута. Рикардо Родригес вкара. Факт – Северна Ирландия бе по-слабият отбор в мача, игра с 8 души в защита. И има право да вярва в чудо в Базел след 3 дни.  Швейцария пък ликува. От 10 квалификации отборът спечели 9, но въпреки това е на бараж. „Съдията почти ни подари мондиала“, написа вестник „Блик“. За първи път в историята си швейцарците спечелиха като гост в Белфаст.  „Това е най-абсурдната дузпа, която съм виждал – изригна Джони Евънс, капитанът на ирландците. – По-несправедлива и от ръката на Тиери Анри.“  Бившият ас на „Манчестър Юнайтед“ визира баража Ейре – Франция за Мондиал 2010, когато Анри подаде с ръка на Уилям Галас за победния гол на „петлите“ в продължението.  „Удари ме в рамото, а не в ръката“, допълни „виновникът“ Кори.", "date": "2017.11.10", "title": " Дузпа потопи в сълзи Северна Ирландия"}
{"url": "https://trud.bg/%d1%84%d0%b8%d0%bd%d0%b0%d0%bb%d0%bd%d0%b0%d1%82%d0%b0-%d0%b1%d0%b8%d1%82%d0%ba%d0%b0-%d0%b7%d0%b0-%d1%88%d0%b0%d0%bc%d0%bf%d0%b8%d0%be%d0%bd%d1%81%d0%ba%d0%b0%d1%82%d0%b0-%d1%82%d0%b8%d1%82%d0%bb/", "text": "След 8 месеца, 17 старта, 399 състезателни обиколки, петима различни победители и общо 10 пилоти, качвали се на подиума, сезон 2017 на MotoGP се свежда до 30 обиколки на пистата във Валенсия, които ще решат съдбата на шампионската титла. С преднина от 21 точки във временното класиране пред Андреа Довициозо, Марк Маркес е големият фаворит за короната на най-бързия пилот на две колела. За да триумфира, испанецът се нуждае да финишира по-напред от 11-ото място, независимо как ще се представи неговият италиански съперник. За да може Довициозо да вземе титлата, той трябва задължително да спечели и да се надява Маркес да отпадне или да финишира след въпросната 11-а позиция. Независимо по кой сценарий ще се развие последният старт от сезона на MotoGP, емоциите са гарантирани. Квалификациите са в събота с начален час 13:30, а самото състезание започва в неделя от 12:00 часа на обяд. Всички детайли от развръзката на Гран при на Валенсия ще бъдат предавани пряко по Mtel Sport 1. Съботната вечер по Mtel Sport 1 също е посветена на финали. Този път тези в турнира на най-добрите млади тенисисти – Next Gen ATP Finals. Преките излъчвания от Милано започват от 20:00 часа, като по програма първо ще се изиграе мачът за трето място, а после и големият финал. В неделя по Mtel Sport 1 тенис феновете ще могат да проследят на живо началото на финалите на ATP, където участие за първи път в историята ще вземе и български тенисист – Григор Димитров. Първата ни ракета попадна в група „Пийт Сампрас” заедно с Рафаел Надал, Доминик Тийм и Давид Гофен и започва участието си в понеделник. В неделя ще наблюдаваме сблъсъците от група „Борис Бекер”: от 16:00 часа е двубоят Роджър Федерер – Джак Сок, а от 22:00 часа – Александър Зверев – Марин Чилич. И двата двубоя ще се излъчват пряко по Mtel Sport 1. В събота от 20:00 часа по Mtel Sport 2 феновете на хокея ще имат възможността да се насладят на интригуващия сблъсък между Ню Йорк Рейнджърс и Едмънтън Ойлърс – два от най-популярните и обичани отбори в Националната хокейна лига. За любителите на ММА Mtel Sport 2 ще излъчи поредната галавечер на UFC. Шоуто започва в ранните часове на неделната сутрин – от 5:00 часа, а основният двубой е между Дъстин Пойриър и Антъни Петис. По традиция неделната вечер в спортните канали на Мтел е отредена за стартовете от NASCAR. Състезанието на пистата във Финикс ще определи и последния, четвърти финалист, който ще има шанс за титлата в Маями. Кайл Буш, Кевин Харвик и Мартин Трюекс-младши вече са си гарантирали участието в слънчева Флорида, а компания ще им прави един измежду Брад Кеселовски, Дени Хамлин, Райън Блейни, Чейс Елиът или Джими Джонсън. Последният старт от плейофите в NASCAR преди шампионското състезание можете да наблюдавате пряко в ефира на Mtel Sport 2 с начален час 21:30.", "date": "2017.11.10", "title": " Финалната битка за шампионската титла в MotoGP на живо в ефира на Mtel Sport 1"}
{"url": "https://trud.bg/%d0%b1%d0%be%d1%80%d0%b8%d1%81%d0%be%d0%b2-%d1%83%d1%80%d0%b5%d0%b4%d0%b8%d0%bb-%d0%bf%d0%b0%d1%80%d0%b8%d1%82%d0%b5-%d0%b7%d0%b0-%d1%81%d1%82%d1%80%d1%83%d0%bc%d0%b0/", "text": "„Отпадна още едно от опасенията на всички наши опоненти, които казваха, че автомагистрала „Струма“ няма да бъде завършена“, заяви транспортният министър Ивайло Московски в кулоарите на парламента, ден след като стана ясно, че  за изграждането на автомагистралата и са отпуснати 628 млн. лева европейско финансиране. Той подчерта, че личната намеса на премиера Борисов оказала влияние Европейската комисия да ни даде парите. „АМ Струма вече е един необратим процес“, категоричен бе той. Регионалният министър Николай Нанков уточни, че националното съфинансиране ще бъде 111 млн. лева. Той допълни, че срокът за изпълнението на най-дългия участък – от Кресна до Сандански, е май 2019 г. , но участъкът ще бъде пуснат предсрочно – през ноември идната година. Срокът за изпълнението на отсечката между Благоевград и Крупник също е до края на 2018 г. За тунела „Железница“ е пусната обществена поръчка и след избирането на изпълнител, срокът е 3 години.  Министър Нанков подчерта, че 4-5 екоорганизации са спъвали проекта,, но 23 други зелени организации са го подкрепяли. Той увери, че се спазват всички екоизисквания. „Търсим баланса“, категоричен бе строителният министър. Нанков обясни, че най-голямото предизвикателство е изграждането на отсечката през Креснеското дефиле, което ще започне през 2019 г. и трябва да завърши през 2023 г. Според него решението движението в посока София да се извършва по нов път, източно от дефилето, е най-доброто и е съобразено с мнението на еколозите. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.11.10", "title": " Борисов уредил парите за „Струма“\t\t\t"}
