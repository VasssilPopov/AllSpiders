{"url": "https://trud.bg/%d0%b2%d0%b8%d0%b6%d1%82%d0%b5-%d0%b0%d0%ba%d1%86%d0%b5%d0%bd%d1%82%d0%b8%d1%82%d0%b5-%d0%b2-%d0%b1%d1%80%d0%be%d1%8f-%d0%bd%d0%b0-%d0%b2%d0%b5%d1%81%d1%82%d0%bd%d0%b8%d0%ba-%d1%82%d1%80-9/", "text": "Юли без горещници, времето пак се разваля Температурите падат с близо 10 градуса, дъждовно с гръмотевици през цялата седмица. Температурните разлики влияят на кръвното, предупреждават лекари.           Следващите стъпки в здравната реформа Идеята е хората да имат избор къде да се осигуряват – „Капитал и пазари“ с финансиста Димитър Чобанов.           Сайтът “Бивол” смуче общини и държавни предприятия Плаща се „такса спокойствие“ на фирма, собственост на Асен Йорданов. Дружеството се управлява от жена му Алберта Алкалай.         Фрагменти от сблъсъка на виртуалната и реалната политика Виртуална драма се вихри и в малкия коалиционен партньор във властта. Активното обществено мнозинство в България не иска нито бунтове, нито революции – анализ на д-р Борислав Цеков.       Варна е фестивалната столица на България и Европа я разпознава Музиката е универсален език, медиум между култури, континенти и генерации – интервю на Кръстина Маринова с виртуоза на цигулката проф. Марио Хосен.         Иванов и компания на държавна ясла Идеолози и организатори на протестите срещу Иван Гешев с проекти от по 100 000 лв.", "date": "2019.07.28", "title": " Вижте акцентите в броя на вестник „Труд“ в понеделник, 29 юли 2019"}
{"url": "https://trud.bg/%d0%b4-%d1%80-%d0%ba%d1%80%d1%8a%d1%81%d1%82%d1%8c%d0%be-%d0%ba%d1%80%d1%8a%d1%81%d1%82%d0%b5%d0%b2-%d0%b8%d0%bc%d0%b0-%d0%bb%d0%b8-%d1%83-%d0%bd%d0%b0%d1%81-%d0%be%d0%b1%d1%89%d0%b5%d1%81%d1%82/", "text": "Д-р Кръстев лекува обществото Измежду множеството предишни и днешни пръкващи се литератори с титли д-р Кръстьо Кръстев (1866-1919) единствен върви с научната си степен. Това д-р – така записвано, се е сраснало с името като някакво предиме. Дотолкова, че сигурно кара множеството да го мисли за медик. Той, който много често подписва творбите си с псевдоним, вероятно не е важният двигател на оказваната чест. Смятам я като възнаграждение за успешните усилия да докаже, че литературната критика не е по силите на невежи, а на учени хора.   Д-р Кръстев завършва висшето си образование – философия, през 1888 г. в Лайпциг. Като междувременно се е върнал като доброволец в Сръбско-българската война в 1885 г. Бил е учител в Казанлък и в София. От 1894 г. до 1919 г. е преподавател и професор по философия, но преподава и естетика и литература в Софийския университет. Създател е на две литературни списания – “Критика” (в Казанлък) и “Мисъл” (1892-1907), останало като едно от знаменателните литературни периодични издания в историята ни. Неговата интензивна преподавателска, издателска и писателска никога не са го откъсвали от обществените дела. Все значими, макар да не успява да стане политически деец. През 1896 г. (в Казанлък) и в 1897 г. (в София) кандидатства неуспешно за народен представител от БРСДП. Колкото и да е странно, този факт бе премълчаван до 1989 г. от наследницата є БКП. Защото д-р Кръстев беше нарочен за буржоазен философ, естет и литератор. А пък и сетне клони към Демократическата партия.   Достойни жестове на д-р Кръстев са: позицията му след смъртната присъда над Светослав Миларов и след убийството на Алеко Константинов; поведението и публичните му изяви при затварянето на Софийския университет през 1907 г.; протестите му срещу едноличния режим на Фердинанд. Но особено значение има съставянето и изпълнението на списък на големи български таланти в литературата, изкуството и науката, благодарение на което те по време на Първата световна война остават да служат в тила. И се предотвратяват загуби на български гении, каквито изтърпяваме в Балканските войни.   На първо място д-р Кръстев е литературен критик. А и поради бурните процеси и смени на водещи имена и на очакванията от литературата – и литературен историк. Голямото му дело – “Мисъл”, литературно-обществено списание, е важно най-вече с това, че успява да придаде обществена значимост и самостойност на литературата. Това постига като независимо от естетическите противопоставяния на някои от литературните първенци, помества голяма част от най-доброто, написано тогава от българските автори. Известни са увлеченията му по редакторите на “Мисъл” П. П. Славейков (особено) и П. Ю. Тодоров. Които никой век след това не постави на недосегаеми пиедестали, както го прави д-р Кръстев. в Софийския университет. В един момент бях изръмжал, че кръгът “Мисъл” има главно оправдание с приютяването на Яворов, който струва повече от останалото в него. Не се отказвам от думите си, но бих ги допълнил със смекчаващи вината оценки. Една от които е казаното тук за списанието.   Като се зачете човек в публицистиката на д-р Кръстев, разбира и крайните му увлечения в литературата. Той просто е честен и искрено споделя. Включително и неосъзнатите заблуди. Които в публицистиката му са много по-малки. И това е защото главният им патос е родолюбието, изразяващо се в търсенето на най-добрите пътища за съзиждане на България. Докато в литературата амбициите му да бъде реформатор са оспорими, особено в аргументацията, то изискванията му за обществен живот и морал; за развитието на българското висше образование; за ролята на партиите и политиците с всичките им кусури, валидни и днес; за князуването на Фердинанд са в по-голямата си част безалтернативни тогава. А за съжаление и днес, защото в последните 110 години ние като общество тъпчем на място или изпълняваме танц с една стъпка напред и с две назад. При това докато в литературните си възгледи изживява еволюция, в сферата на обществените взаимоотношения той е последователен и не така краен, освен в позицията си към лъжата, подмяната на ценности, некомпетентността. Той разбира, че трябва време за обществено развитие. Но не се помирява с погрешните решения, с вече навлизащата всеядна некомпетентност, с отсъствието на публичен дебат по основните въпроси на времето.   Неоспорима е вярата му и изискванията му към националните водачи. Не ща да го поучавам, но ми се струва, че той (навярно пак поради академично самочувствие) подценява масата българи. Тия де, по-простите, дето наричаме народ. За разлика от този, когото той обича и искрено оплаква – Ал. Константинов, прозрял както потенциала на българина, така и основния двигател на българското съграждане. “Дайте на народа цел” е невидяния или нежелания от елитите път на обществото. Примерите на Щастливеца са два – църковната независимост и всеобщото образование, цели, с които българинът се е справил блестящо. Но както се досещате – целите трябва да са всеобщи, водачите на изпълнението им – да са им предани. И още нещо – трябва да съдържат духовна висота, която да води всичките останали материални изражения.   Ала хайде да не дирим кусурите на доктора Кръстев. Такива са му търсили още приживе, за да дискредитират правото му да бъде изобличител и противник на греховете на властниците. В моята младост познавах хора от неговото време (по-младо поколение), които убедено твърдяха, че не отивало на университетски професор да печели от наем от вилата си в Костенец. А отгласът е 50 и повече години от смъртта на д-р Кръстев. Не сме от вчера ний. Когато някой от първенците ни тръгне – особено с първокласно публицистично майсторство, да посочва и избавя обществото от заблуди, неморалност, властолюбие, ще се намери “фактче”, което да го опетнява. И да го натиква в блатото, дето все се кряка и тинята уврежда зрението, слуха и обонянието.   Откъс Има ли у нас обществено мнение? Народът се развива под двойното влияние на наследените от прадедите особености и на средата, в която живее Д-р Кръстьо Кръстев При своето освобождение от турското робство ний има­ме само два вида обществено мнение, съответствующи на условията на нашия живот под турците. Първият вид бе в областта на религията. Вторият вид обществено мнение е националното чувство. Следствие на това обществено мнение са инстинктивното наше недоверие и нашата враждебност спрямо чужденците, били те български поданици или не. Но тия два вида обществено мнение, превъзходни за да ни дадат възможност да запазим нашия национален харак­тер, не са достатъчни да осигурят едно по-благотворно за страната управление. Нам ни липсва обществено мнение тъкмо в оная област, дето именно би било най-полезно за нас да го притежаваме – в областта на обществения живот. Не е никак трудно да цитираме примери за това. Ний бяхме свидетели как, всред Народното събрание, хора, които тях­ното обществено положение и тяхното възпитание трябваше да поставят по-горе от всякакви долнави съображения, си служеха с явни лъжи, за да прикрият някои действия, които тям бе неприятно да признаят. Обществото почти не обърна внимание на туй: поне общественото положение на тия дър­жавни мъже ни най-малко не се разклати. Но представете си един английски политически мъж, който хвърля в очите на обществото една явна лъжа! О, той би изчезнал навеки от политическата арена. Но защо е така? Много е лесно да се отговори на тоя въпрос. Всеки народ се развива под двойното влияние на наследените от прадедите особености и на средата, в която живее. До Освобождението нашият народ образуваше, с малки изключения, една бедна и проста маса, която не можеше да има друго обществено мнение, освен онова, което є бе да­дено непосредствено от условията, в които вегетираше. Тия обстоятелства имаха едно досущ естествено последствие за обществената морал. Поставено под едно управление като турското, единственото обществено мнение, което можеше да се образува спрямо политиката, не можеше да има друго освен чисто отрицателен характер; именно безполезно и даже опасно бе да се занимава човек с обществените работи и особено да негодува или само да се удивява на безброй­ните злоупотребления, вършени от чиновниците. Оттам произтича това, дето днес общественото мнение спокойно гледа и на най-големите безстидства, вършени от властите, и от друга страна – сматря за глупаво донкихотство всяка доблестна опозиция против правителствените произволи. Нека към това прибавим, че, по злощастие, така нарече­ната интелигенция не прави нищо, – и за дълго време не ще може нищо да направи – за пречистване на обществените нрави. Па и тя сама всъщност образува най-болната точка на нашия социален живот. Това обаче е съвсем естествено. Нашата държава, създадена на другия ден след Руско-турската война, се нуждаеше от една администрация. По едни или по други причини, които би било твърде дълго да излагам тука, тая администрация скоро стана извънредно сложна и многочислена. Но за тая администрация не съществуваше никакъв подготвен персонал, нито даже някакъв клас от населението, из който да би могло да се рекрутира лесно тоя персонал. Трябваше прочее да се импровизира, както и самата държа­ва. Всички, които знаеха горе-долу да четат и да пишат, се нахвърлиха па чиновничество, като на някоя лесна плячка. В народа се извърши едно гибелно разцепление. От една страна – работната маса, селяни, дребни занаятчии или търговци, маса трудолюбива, економна, скромна, проста, но и бедна и невежествена. Тая класа има наистина своето обществено мнение. Но това мнение няма никаква важност за целокупния обществен живот на страната. Срещу тая безпомощна маса стои един административен персонал, ленив, прахоснически, претенциозен и разкошен. Блянът на всеки младеж, който има нужните средства или разполага с достатъчна протекция, е да постъпи на някоя административна служба, да прекарва там приятни дни, без да се труди и без непрекъснати материални грижи. Злото е, че вън от двете поменати класи, които, по при­чини наистина различни, но еднакво наложителни, не могат да имат обществено мнение, у нас почти не остават незави­сими и просветени хора, които би могли да образуват един противовес на правителството. Ония класи, които в други страни образуват върха на общественото мнение, рентиерите, лекарите, писателите и прочее, у нас или не съществуват, или, като например лекарите, са сами почти всички коле­лета в държавната машина, право или косвено чиновници. Прибавете при това, че не съществува никакво действително местно самоуправление. Общинските съвети се назначават и разтурят само по интересите на партията, без никаква грижа да се запазят интересите на населението. Трябва веднъж за всякога да се отучим да търсим злото в законите или в лицата, или ако го търсим там, дето е, – да мислим, че ще можем го поправи пак със закони или с лица. Не, всички стремления от тоя род са детински и не могат да доведат до никакъв практически резултат. Нашите закони са превъзходни. Малко страни имат тъй добри закони. Никаква полза не би имало да се изменяват. Злото е в това, че тези тъй хубави закони в другите страни се прилагат, а у нас с тях се подиграват! Но онова правителство, ония чиновници, които се подиграват със законите, защо вършат това? Защото ли са по-лоши от другите, както мисли “голямата публика” и както говорят всичките наши наивни или же шарлатанствующи вестникари? Ще стига ли да ги заместим с други, по-добри, за да захване да се ува­жиш нашата конституция и да се прилагат нашите закони? Уви! Съвсем не е така! Колко пъти вече бяхме очевидци, от деня на основаването на българското княжество, как хора безукорни наглед в частния си живот, хора, които в опозиция се продаваха за фанатически защитници на законността, надминуваха, когато са на власт, със своите всевъзможни злоупотребления всичко видяно дотогава! Да не се оплакваме от туй! Оплакването е безполезно, даже нещо повече, то е несправедливо, – защото грешката лежи в самите нас. Ако тия хора, когато са на власт, са такива, то е затова, защото сами ний сме такива. И ако ний искаме да подобрим това състояние на нещата, няма да го направим нито с изменяване на законите, нито със заместване на лицата, а само с изменение духа на законите, т.е. на начина, по който днес се гледа на тях от ония, които са повикани да ги прилагат, и особено от обществото. Искаме ли прочее да работим искрено за напредването па нашия народ, има само едно-единствено средство за по­стигане на тая цел: това средство е да работим с всичките си сили за развитието на едно истинско обществено мнение. Общественото мнение е най-добрата от всичките въз­можни конституции, то е единствената действително добра конституция, защото тя е едничката, която не може да се нарушава. Общественото мнение е всемогъщо. То налага волята си на правителствата, то ги моделира по свой образ и подобие като восък, чупи ги като стъкло, щом се опитат да му се противят. (Със съкращения)", "date": "2019.07.28", "title": " Д-р Кръстьо Кръстев: Има ли у нас обществено мнение?\t"}
{"url": "https://trud.bg/%d0%bc%d0%b8%d1%81%d1%82%d0%b8%d1%87%d0%bd%d0%be%d1%82%d0%be-%d0%bf%d1%80%d0%b5%d0%b6%d0%b8%d0%b2%d1%8f%d0%b2%d0%b0%d0%bd%d0%b5-%d0%bd%d0%b0-%d0%bd%d0%b0%d0%bf%d0%be%d0%bb%d0%b5%d0%be%d0%bd-%d0%b2/", "text": "Наполеон Бонапард е първият, който довежда учени в Египет с цел да проучат и опишат историята му и да разгадаят многобройните загадки, скрити в пясъците на времето. Храмове, гробници, мумии, тунели, великолепни и монументални съкровища се разкриват пред очите на учените, разбулвайки мистериите на един древен загадъчен свят. Най-известният корсиканец в историята стига с армията си в Египет през лятото на 1798 г. Преди известната битка с местните, водена в подножието на пирамидите, той се обръща към войниците си с думите, които влизат в историята: „Не забравяйте, че от върха на тази пирамида, ви гледат 40 века”. Наполеон идва в Египет не само с намерение да воюва. Той е очарован от наследството на древните цивилизации, довежда експедиция от археолози, инженери, геодезисти и астрономи, за да научат повече за мистериите около пирамидите. Те изследват, преработват и правят рисунки на Голямата пирамида, а техните трудове са публикувани от 1809 до 1822 година. Времето, което военният лидер и стратег на младата Френска република прекарва в Египет, е свързан с един от най-загадъчните епизоди в неговия бурен живот. Твърди се, че Бонапарт изненадващо за всички решава да влезе в Голямата пирамида и настоява да го оставят насаме за известно време в Кралската стая, до гранитния саркофаг. Когато излиза, той изглежда много блед и очевидно сериозно потресен. Запитан от адютанта какво му се е случило, дали е видял нещо загадъчно, Наполеон отказва да отговори. Бонапард никога не дава обяснение за това свое решение, нито разказва с подробности какво е преживял в пирамидата. Биографите му така и не успяват да разгадаят мистерията. Но след като прекарва нощта на 12 срещу 13 август 1799 г. в недрата на най-големия паметник, издиган от човека в епохата на Античността, Наполеон вече не е същия. Години по-късно, когато лежи на смъртния си одър, негов близък го подсеща за Египет и го разпитва за преживяването му в пирамидата. Първоначално Бонапард като че ли е готов да разкаже за случката, но изведнъж кима с глава и простичко отвръща: „Няма смисъл, никога няма да ми повярваш!” Така тайната си отива с него на оня свят, но остават спекулации, че може би е видял собствената си съдба, което е оставило особено усещане у него, а това е още един аргумент за любителите на мистериите свързани с пирамидите. В книгата „Египетската тайна на Наполеон”, се твърди, че пълководецът влиза ритуално в Кралската камера на Голямата пирамида и открива ужасен, че фараонския саркофаг му е точно по мярка. После две ка (души), обгърнати в зелена светлина, му обясняват всичко за ритуала и претеглят действията му на везната на Маат и го оставят да избира дали да отиде при мъртвите или да се върне при живите. Наполеон избира да се върне в живия свят. От тогава мисленето му се променя и постепенно той става великият военачалник, какъвто е познат днес. Но дори повече от два века след това събитие не е напълно ясно дали Наполеон Бонапарт е влязъл в Голямата пирамида, или е прочел просто нещо фрапиращо в докладите на своите учени. Какво наистина се е случило в Голямата пирамида остава тайна и до днес, на какви чудеса се е натъкнал Бонапард или е преживял халюцинации? Но той не е единственият, озовал се в Голямата пирамида и попаднал в друга реалност. Окултистът Алистър Кроули описва в автобиографията си, как през 1904 г. със съпругата си Роуз прекарва нощта в Кралската стая, което има дълбоки последствия за по-нататъшната му работа. Тай говори за чудна светлина, която през нощта облива мястото за вечен покой на фараона: „Царската камера пламтеше сякаш под ярката тропическа луна. Жалкото жълто пламъче на свещта беше като богохулство и аз я изгасих. (…) На сутринта тази астрална светлина беше изчезнала напълно и единственият звук, който се чуваше, беше пляскането на прилепите…” Мнозина се опитват да намерят обяснение за „проклятието“, което ги преследва след влизането в пирамидата. Една от причините според някои е черният гранит, който се предполага, че „излъчва радиация и така предизвиква видения”. Но тази теза не звучи особено убедително, защото в такъв случай всички онези, които влизат в пирамидата би трябвало да усетят тези видения. Някои изследователи предполагат, че камъните в пирамидата излъчват електронно поле, което може да доведе до шок у посетителите. Съществува теория според, която гранитните блокове в Хеопсовата пирамида може да приемат и да излъчват радио и дори микровълнови сигнали, а някои смятат, че те се появяват в „излъчващия връх (отгоре)“, което означава, че енергията спираловидно се спуска по пирамидата и постепенно се разширява. Някои изследователи твърдят, че това потвърждава подозрението им, че Голямата пирамида е вид „фар“, предназначена за използване от Вселената. Интересно е, че дори първите изследователи забелязват необичайните звукови ефекти в Кралската камара. Клод Сикар, който посещава гробницата през 1715 г., казва, че при удар, празния саркофаг на фараона издава „звук като камбана“, който е потвърден през 1753 г. от Клод-Луи Фурмо. Бившият сътрудник на НАСА Ричард Хогланд казва, че в Кралската камера е открит радиоактивен пясък и с него може да се обяснят странните преживявания, които много от посетителите имат, включително и Наполеон, оставащи в пирамидите. Заключението, до което стига Хогланд е, че аномалните радиоактивни показания в Голямата пирамида показват, че неговият връх е около хиляда години по-стар от дъното на сградата! Това става повод да се появят спекулации, че пирамидата е изградена от горе, на долу с помощта извънземна технология в ъв въздуха и след това е спусната в платото в Гиза! Всъщност тази теза се потвърждава от френския архитект Жан Пиер Идин. Той казва, че изграждането на пирамидата е било възможно само с обратната логика на днешното строителство, или от вътре навън. В противен случай тя трябва да бъде дълга в основата на 1600 метра!", "date": "2019.07.28", "title": " Мистичното преживяване на Наполеон в Хеопсовата пирамида"}
{"url": "https://trud.bg/%d0%b1%d0%bb%d0%b8%d0%b7%d0%be-5-%d0%bc%d0%bb%d0%bd-%d0%ba%d1%8a%d1%81%d0%b0-%d0%ba%d0%be%d0%bd%d1%82%d1%80%d0%b0%d0%b1%d0%b0%d0%bd%d0%b4%d0%bd%d0%b8-%d1%86%d0%b8%d0%b3%d0%b0%d1%80%d0%b8-%d0%b7%d0%b0/", "text": "Митнически служители от Главна дирекция „Митническо разузнаване и разследване“ (ГД МРР) откриха 497 мастербокса (които представляват 248 500 кутии или 4 970 000 къса) контрабандни цигари от различни търговски марки в хладилно ремарке на камион с румънска регистрация. Това стана при извършване на  митническа проверка в района на ГКПП Кулата в петък. По документи шофьора на камионът е декларилал,че  превозва млечни продукти – йогурт, от Гърция за Австрия. Селектиран е от служителите на ГД МРР за щателна митническа проверка по метода „анализ на риска“. При сканиране със специализирана рентгенова апаратура е установена различна плътност в товара. При последвалия физически контрол, митническите служители установяват, че само горните касети съдържат млечни изделия, под тях  са подредени цигари без акцизен бандерол. Образувано е досъдебно производство по описа на ГД МРР под надзора на Районна прокуратура Петрич. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.28", "title": " Близо 5 млн. къса контрабандни цигари задържаха митнически служители в района на ГКПП Кулата"}
{"url": "https://trud.bg/%d0%bf%d1%80%d0%b8%d0%ba%d0%be%d0%b2%d0%b0%d0%bd%d0%b0%d1%82%d0%b0-%d0%bd%d0%b0-%d0%bb%d0%b5%d0%b3%d0%bb%d0%be-%d1%81%d0%b0%d1%88%d0%b0-%d1%82%d0%b2%d0%be%d1%80%d0%b8-%d0%ba%d1%80%d0%b0%d1%81%d0%be/", "text": "Саша Георгиева е млада жена като милиони у нас, с мечти, планове за бъдещето и щастлив личен живот. До мига, в който не чува диагнозата тумор на гръбначният мозък, който, за съжаление, е открит късно. История, която не е различна от тази на стотици българи, които се борят с тежки заболявания. С едно изключение – Саша, дори прикована на легло, помага – на стотици бездомни котараци, приютени от друга добродетелка. „В продължение на 7- 8години се борих, но постепенно краката не ме слушаха, болката се засилваше с всеки изминат ден и в един такъв, уж нормален ден, паднах и повече не се изправих. Последваха четири операции, отстраниха тумора на третата операция, но той беше пораснал и прекъсна гръбначният ми мозък. Болките са ужасни дори и сега. Това е симптоматична постоперативна болка, която не спира. Последната операция за отстраняване на болката не излезе успешна. По здравна каса общо ми струваше около 5000 лв. С помощта на семейство и приятели платихме операцията, но болката остана. От 5 години не мога да ходя, дори и не мога да седя. От време на време сядам на леглото, но за малко, защото после ме боли повече.” – разказа Саша. Болката, обаче, не може да и попречи да твори невероятни плетени красоти в помощ на стотина бездомни котета, приютени от Лилия Стоянова от Бургас. Саша попада на Лили чрез социалните мрежи и решава, че, вместо да оплаква съдбата си, може да бъде полезна на четирикраките мустакатковци. И започва да твори красота – прекрасни котешки кошчета, панерчета с котешки мотиви, декоративни възглавнички за столове, домашен текстил, несесерчета и украси за маси. Продава ги чрез социалната мрежа, а всеки приход отива за нова прежда и за котенцета на Лили. „Всичко е изплетено от мен с много любов, но като спрат поръчките, съм сякаш и с вързани ръце! А сега има нов проблем – Лилия търси нов дом за котаците, но намереното е отдалечено, а тя няма кола. Искам да и помогна. Имам си един четирикрак другар, за когото се грижи приятелят ми. Той се грижи и за мен, както и родители ми.” – сподели Саша. И сякаш между другото допълва през какви перипетии минава – апартаментът и в Казанлък, в който живее, се нуждае от ремонт; количката и е стара, н пък по-удобна от предложената от Социални грижи, а от два месеца е без пенсия, защото очаква новото решение на ТЕЛК. „Много мога да разкажа за себе си, но не става дума само за мен. Много инвалиди са така. Искам да се боря и да помагам и на себе си, и на другите.” – допълва Саша. Младата жена изработва мартенички, гривни и други аксесоари, които може да видите на страницата и в социалните мрежи, да и поръчате да ви изработи нещичко, да и подарите прежда или да се свържете със Саша Георгиева, ако решите, че може да помогнете на една млада жена да живее пълноценно", "date": "2019.07.28", "title": " Прикованата на легло Саша твори красота в помощ на бездомни котета\t"}
{"url": "https://trud.bg/%d1%81%d0%b5%d1%80%d0%b5%d0%bd%d0%b4%d0%b8%d0%b1%d0%b8%d1%82-%d0%b7%d0%b0-%d0%bd%d0%b0%d0%b9-%d0%b1%d0%be%d0%b3%d0%b0%d1%82%d0%b8%d1%82%d0%b5/", "text": "Серендибитът е един от най-редките минерали в света. За него почти нищо не се знае, освен че дори когато е черен, всъщност е зелен, син или виолетов. Той е по-скъп от диамант, рубин или изумруд и най-често е тъмен като лятна нощ. Малцина могат да се похвалят, че го притежават, пленен в благородния метал на красиво бижу. Твърди се, че увеличава броя на необяснимите съвпадения в живота и ни помага да сме на правилното място и в точното време. Серендипити е името на анимационно геройче от детското “Малкото пони”. Това е розовото пони с лилавата грива, което обожава да открива нови и невероятни неща. Английската дума serendipity означава точно това – способността да откриваш вълнуващи прекрасни неща по щастлива случайност или стечение на обстоятелствата. Каквото е било и откриването на един от най-ценните скъпоценни камъни в света – серендибитът. Намерен е от двама забележителни мъже: британския минералог Джордж Т. Прайър и тамилския историк, езотерик, философ, изкуствовед и учен Ананда Кумарасвами. Открит е през 1902 г. в Гангапития, край Амакобме, в Шри Ланка (тогавашен Цейлон). Заинтригувани от необичайните късчета цветен минерал, те го изследвали и с вълнение установили, че е нов, непознат вид минерал. През 1903 г. е признат за отделен вид, въпреки че по това време имало само три малки експоната. Откривателите решили да кръстят новия минерал на старото арабско име на Цейлон Серендиб, чудната страна, описана в пътешествията на Синдбад Мореплавателя. И така новият минерал бил вписан в каталога като серендибит. Тези първоначално открити камъчета били не много по-големи от половин карат – горе-долу колкото главичката на клечка кибрит, от по-едрите. Но били с разкошен синьозелен цвят. С изключение на тях и още няколко находки в Цейлон, серендибитът много често е черен и на пръв поглед непрозрачен. Камъните в наситени синьозелени и лилави цветове са голяма рядкост и всичките произхождат от Шри Ланка. Но често и черните серендибити крият съкровищни изненади – осветени с фенерче, те грейват в красиви зелени, сини, виолетови или кафеникави цветове. Не е странно, ако читателят не е чувал за този скъпоценен камък. За съществуването му се знае едва от 116 години, а и все още е доста рядък и скъп минерал – един от най-ценните в света. Толкова е скъп, че серендибит с ювелирно качество може да се продаде за над десет хиляди долара за карат. Серендибитът е със сложен състав и твърдост 6,5-7 по десетстепенната скала на Моос. Той е здрав, издръжлив и красив, относително лесен за обработка – идеалният скъпоценен камък. Цената му първоначално надвишава 14 000 долара за карат, защото до 2005 година са били открити само три красиви дребни синьозелени серендибита, и трите от Шри Ланка. Най-важното събитие в относително кратката история на серендибита е, когато в областта Могок в Северен Мианмар е открито второ находище на минерала. Мианмарските серендибити са черни на пръв поглед. При силна светлина задна се вижда, че всъщност са много тъмносини, тъмнозелени или тъмнокафяви. Черните наподобяват черния турмалин или оникса, но, разбира се, са много по-скъпи. За да има ювелирни качества, серендибитът трябва да е прозрачен, дори и когато е толкова тъмен, че изглежда непроницаемо черен. Серендибити са открити в много малки количества и в САЩ, Канада и Русия, но тези камъни не са с бижутерска стойност. Поради високата си цена, бижута с редките камъни са достъпни само за най-богатите. Някои литотерапевти се кълнат, че серендибитът влияе благотворно върху очите и лекува болки в гърлото и стомаха. Езотерици смятат, че е камък, който влияе силно върху Шестата чакра. Но малцина от тях са имали практически опит с този толкова рядък минерал, така че тези твърдения остават недоказани. Това, което се знае със сигурност, са научните данни за серендибита. Той е от група рьонит, клас силикати. Основните химични елементи, от които е съставен, са бор (B), кислород (O), магнезий (Mg), алуминий (Al), силиций (Si), калций (Ca). На цвят серендибитът може да бъде сивкаво синьо-зелен до тъмносин, зелен или кафяв; при преминаваща през него светлина се променя до почти безцветен, бледо жълто-зелен или син. Има стъклен блясък със силен плеохроизъм, което значи, че цветът му се променя и според ъгъла, под който го огрява светлината. Когато е светъл, той лесно може да бъде сбъркан със сапфирина или зоисита. На външен вид е практически неотличим от тези два минерала и може да бъде разпознат единствено със специална апаратура – рефрактометър и спектограф. Към ноември 2018 г. на света има признати 5413 вида минерали. Нов вид не се открива всеки ден и вписването му в списъка със Земните минерали се прави само, ако отговаря на някои важни критерии. Нужно е да има достатъчно едри образци, които да бъдат обработени като скъпоценни камъни. Изискването е и камъчето да е прозрачно и с хубав цвят. След като бъде изследван, новият минерал трябва да бъде предложен на Международната минералогична асоциация (ММА). Докато ММА не го признае официално за отделен вид, то той се води просто неизяснен къс скала.   Наричат Шри Ланка Острова на съкровищата Има 80 вида скъпоценни камъни  Известният пътешественик и откривател Марко Поло често се възхищава на скъпоценностите от Шри Ланка. От древни времена наричат Серендип Острова на съкровищата, заради големите залежи на скъпоценни камъни – там се намират около 80 вида скъпоценни камъни. Сапфирът е национален символ на Шри Ланка. Освен серендибита, има и още един много рядък камък, който е открит в местните находища – таафеитът. Иначе Островът на съкровищата е най-прочут със звездните си рубини и сапфири и с красивите си гранати. Богатствата на Серендип са описани в “1001 нощи” и в “Синдбад Мореплавателя”. Синбад среща пътешественик, който му разказва за един вълшебен остров, на който цветята говорят и посрещат слънцето с възгласи “Ден! Ден!”, а вечер ридаят, че си отива. Там дивите зверове нощем бродят със скъпоценни камъни в устата, за да си осветяват пътя. Морското дъно край този вълшебен остров е обсипано с големи и красиви перли.   Предизвиква необичайните съвпадения Колкото и да е рядък, не е невъзможно да се купи малък необработен образец от черната разновидност, която е доста по-разпространена. Серендибитът е прекрасен камък за медитация. Отключва способността ни да получаваме видения и прозрения. Метафизичните му качества са свързани със силно успокояващото му въздействие. Уникалното за него е, че увеличава броя на необяснимите съвпадения в живота. Помага ни да бъдем винаги на правилното място и в правилното време. Ако случайно се сдобиете с пръстен с този силно въздействащ на чакрите камък, имайте предвид, че трябва да се носи на лявата ръка.   Прави мистици от Скорпиона и Стрелеца Серендибитът е силен камък с високи вибрации. Но заради това, че е толкова рядък, въздействието му върху зодиакалните знаци не е проучено и доказано от хилядолетен опит. Смята се че е подходящ за Огнените знаци. Особено препоръчителен е за Стрелеца и Скорпиона, с чиято склонност към мистиката кореспондира.   Третото око иска кристали с високи вибрации На читателя може би прави впечатление, че за повечето минерали от поредицата “Магията на камъните” пише, че помагат за да се отвори Третото око. Помощта на кристали като серендибита се състои в това, че с полезните си високи вибрации настройват този толкова чувствителен орган и премахват блокажите, които му пречат да функционира. Шестата чакра реагира силно на въздействието тези вибрации. Мнозина усърдно четат книги и статии със съвети как да отворят Третото си око, какви упражнения да правят. Внимание! Понякога се оказва, че този мистичен орган отдавна е отворен, функционира и го използваме, без дори да се замислим. Но нека да видим кои са признаците, че Третото ни око работи. 1. Ако внезапно започнете да сънувате много ярки сънища или кошмари. 2. Ако интуицията ви заработи много силно и започнете да предвиждате събития. По принцип почти всеки има работеща интуиция. Редовно се случва следното: решавате да се обадите на някого, и в същото време той ви звъни. Но ако усетите, че тези епизоди много са се засилили, значи че Третото ви око действа. 3. Усещане за леко напрежение или натиск между очите, главоболие или пристягане на главата, като с обръч, може да са признак за отварянето на ясновидското ви зрение. 4. Раздвижването на 6-ата чакра е свързано с повишаване на чувствителността ви към светлината. Цветовете сякаш стават по-ярки, образите – по-ясни. 5. Промяна в поведението ви: станали сте по-спокойни и по-благи. Това е следствие на духовното ви осъзнаване.   ИНТЕРГЕОРЕСУРС – ТЪРГОВИЯ СЪС СКЪПОЦЕННИ КАМЪНИ И МИНЕРАЛИ   София, ул. Козяк 17, бл.4 партер; www.intergeoresource.com; е-мейл: intergeoresource @gmail.com  тел: 02 980 58 70; мобилен: 0887 196 193; фaкс: 02 980 54 83", "date": "2019.07.28", "title": " Серендибит за най-богатите\t"}
{"url": "https://trud.bg/%d0%b4%d0%b2%d0%b5-%d0%b6%d0%b5%d1%80%d1%82%d0%b2%d0%b8-%d0%bd%d0%b0-%d0%ba%d0%b0%d1%82%d0%b0%d1%81%d1%82%d1%80%d0%be%d1%84%d0%b0-%d0%bf%d0%be-%d0%bf%d1%8a%d1%82%d1%8f-%d0%b2%d0%b0%d1%80%d0%bd%d0%b0/", "text": "Румънско семейство с бебе загина при тежка катастрофа на пътя Варна-Бургас. Трагичният инцидент  станал в неделя около 10.15 ч., в района на село  Горица, когато се блъскат лек автомобил „Опел” с чуждестранна регистрация и камион „МАН”. На място са загинали  жена и дете, водачът е в тежко състояние, съобщиха от ОД на МВР Варна. По-късно бащата, който е бил на волана в „Опел”-а е  починал в болницата във Варна. Все още  на място текат действия за изясняване на причините  за катастрофата. Пътят беше затворен и временно се наложи  отклоняване на движението в двете посоки през с. Рудник (Мелницата) – с. Попович – гр. Обзор и обратно. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.28", "title": " Румънско семейство с бебе загина при катастрофа на пътя Варна-Бургас"}
{"url": "https://trud.bg/%d1%81%d1%82%d0%be%d0%bf%d0%b0%d0%bd%d0%b8-%d0%b2-%d1%80%d1%83%d1%81%d0%b5%d0%bd%d1%81%d0%ba%d0%be-%d0%bf%d1%80%d0%be%d0%b4%d1%8a%d0%bb%d0%b6%d0%b0%d0%b2%d0%b0%d1%82-%d0%b4%d0%b0-%d0%be%d1%82%d0%b3/", "text": "Въпреки въведената забрана във връзка с разпространението на африканска чума по свинете, стопани продължават да отглеждат прасета в дворовете си, съобщава  . От Агенцията по безопасност на храните са на мнение, че тази практика трябва да остане в миналото, защото не гарантира необходимата биосигурност и опазване на животните от плъзналата зараза. Над 35 стопани от село Караманово са гледали прасета в дворовете си от години. Само за ден след влизането на африканската чума по свинете в област Русе обаче те са спазили указанията и са ги заколили. Д-р Георги Дяков, директор на Областната дирекция по безопасност на храните заяви, че „има съмнения за община Иваново за наличие на лични стопанства тип заден двор. А изискванията в този случай са категорични“. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.28", "title": " Стопани в Русенско продължават да отглеждат прасета"}
{"url": "https://trud.bg/%d0%bd%d0%b0%d0%bf-%d0%bf%d1%83%d1%81%d0%bd%d0%b0-%d1%82%d0%b5%d0%bb%d0%b5%d1%84%d0%be%d0%bd%d0%bd%d0%b8-%d0%bd%d0%be%d0%bc%d0%b5%d1%80%d0%b0-%d0%bd%d0%b0-%d0%ba%d0%be%d0%b8%d1%82%d0%be-%d0%bc%d0%be/", "text": "Националната агенция за приходите обяви телефонни номера, на които може да се получи информация за изтекли лични данни след хакерската атака. За да ползвате услугите на Информационния център на НАП от чужбина, е необходимо да наберете номер (+359/2) 9859 6801. На единния телефонен номер за цялата страна 070018700 гражданите и представителите на фирми могат да получават актуална данъчна и осигурителна информация, съобщават от НАП. Телефонното обаждане е на цената на градски разговор от цялата страна за абонатите на стационарни телефони. Обажданията от мобилни телефони към телефон 070018700 се заплащат по стандартната тарифа на съответния мобилен оператор. Запитвания могат да се изпращат и на имейл адрес: infocenter@nra.bg Експертите на Агенцията дават отговори на всякакви въпроси, свързани с декларирането и плащането на данъци и задължителни осигурителни вноски, сроковете за подаване на декларации и плащане на задължения. По телефона ще може да се получи още информация за начините на плащане, банковите сметки и нужните платежни документи, както и за попълването на данъчните и осигурителни декларации и формуляри. Клиентите на НАП могат да направят и справка за здравно-осигурителния си статус по телефона или да получат указания как да ползват електронните услуги, предоставяни от Национална агенция за приходите. По-рано тази седмица НАП  , с което всеки може да провери дали личните му данни са изтекли заради хакерската атака. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.28", "title": " НАП пусна телефонни номера, на които може да се получи информация за изтекли лични данни"}
{"url": "https://trud.bg/%d1%81%d0%bf%d0%b0%d1%81%d0%b8%d1%85%d0%b0-%d0%bf%d0%be%d0%b2%d0%b5%d1%87%d0%b5-1000-%d0%bf%d1%8a%d1%82%d0%bd%d0%b8%d1%86%d0%b8-%d0%be%d1%82-%d0%b2%d0%bb%d0%b0%d0%ba-%d0%bf%d0%be%d0%bf%d0%b0%d0%b4/", "text": "Повече от 1000 пътници бяха спасени от влак, попаднал в наводнение,съобщава Нова телевизия. Сред тях и бременни жени. Влаковата линия била залята от придошла река, след проливни мусонни дъждове, недалеч от Мумбай. Пътниците чакали помощ цели 15 часа, като нямали храна и вода. Войници от Военновъздушните сили помогнали на служителите от гражданска защита да изведат пасажерите с въжета, надуваеми лодки и хеликоптери. Според властите няма пострадали. Целият регион около Мумбай е засегнат от тежки наводнения, вече няколко дни. Улици в многомилионния град също бяха заляти от вода. На места прекъсна и електрозахранването.", "date": "2019.07.28", "title": " Спасиха повече 1000 пътници от влак, попаднал в наводнение в Индия"}
{"url": "https://trud.bg/%d0%bb%d0%b5%d0%b3%d0%b5%d0%bd%d0%b4%d0%b8-%d0%bd%d0%b0-%d0%ba%d1%80%d0%b0%d0%ba%d0%b0-%d0%bf%d1%80%d0%b8-%d1%81%d1%82%d0%be%d0%b8%d1%87%d0%ba%d0%be%d0%b2/", "text": "Едни от най-големите легенди на българския спорт дойдоха на крака, за да сложат край на втория летен тур на „Историята“. Биографичната книга на Христо Стоичков, написана в съавторство с Владимир Памуков и издадена от „Софтпрес“, разлюля в последната седмица Панагюрище, Стара Загора, Петрич, Каварна, Плевен и в неделя вечер завърши с шоу в Русе. Най-големият ни волейболист Любо Ганев посрещна Кавалера на „Златната топка“ още в събота. За миг бе организиран и купон на кораб по река Дунав. Ганев и Стоичков не спираха да се снимат с фенове, които на шега измерваха с колко Любо е по-висок от Ицо. „Той е най-големият, никой не може да го стигне“, казваше волейболистът. За голямото подписване в „Монбат Арена“ пристигна и една от най-големите легенди на българския спорт Валентин Йорданов. Олимпийският шампион по борба, който има също по 7 световни и европейски титли, е сред най-близките на Камата. Двамата живеят в САЩ и по-рядко се засичат на българска земя. Също от Америка за събитието долетя и легендарната ни лекоатлетка Анелия Нунева. С Русе завърши вторият летен тур на „Историята“, която вече планира своя четвърти тираж. От 50-те хиляди екземпляра са останали само около 1000. Преди Коледа ще има ново турне из България. А третото „гостуване“ зад граница вече е ясно – 6 октомври в Торонто. Организира се и грандиозно представяне в Барселона, заради което книгата вече е преведена на испански.", "date": "2019.07.28", "title": " Легенди на крака при Стоичков"}
{"url": "https://trud.bg/17-%d0%b3%d0%be%d0%b4%d0%b8%d1%88%d0%bd%d0%be-%d0%bc%d0%be%d0%bc%d1%87%d0%b5-%d0%b5-%d0%b7%d0%b0%d0%b3%d0%b8%d0%bd%d0%b0%d0%bb%d0%be-%d0%b4%d0%be%d0%ba%d0%b0%d1%82%d0%be-%d1%81%d0%b8-%d0%bf%d1%80/", "text": "17-годишно момче е паднало в асансьорна шахта и е загинало. За случая потвърдиха от ОД на МВР в Бургас. Инцидентът станал в изоставен строеж, разположен на ул. „Съединение“ в Приморско. Недовършената сграда се намира след хотел „Престиж“, по посока ММЦ Приморско. Момчето било със свои приятели на почивка за лятната ваканция. Връстниците наели квартира в курорта и през деня били на плаж. Вечерта, по думите на един от тийнейджърите, той и загиналото момче, решили да си правят панорамни снимки. Затова младежът се качил върху сградата, но не преценил риска, явно се подхлъзнал или загубил равновесие, паднал в шахтата и починал на място. След инцидента 17-годишният очевидец алармирал полицейските служители, който отцепили местопроизшествието и извършили първоначален оглед. Тялото на младежа е откарано за аутопсия в отделение «Съдебна медицина» при УМБАЛ – Бургас. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.28", "title": " 17-годишно момче падна в асансьорна шахта и загина\t"}
{"url": "https://trud.bg/%d0%bd%d0%b5%d0%bb%d0%b8-%d1%80%d0%b0%d0%bd%d0%b3%d0%b5%d0%bb%d0%be%d0%b2%d0%b0-%d1%81%d0%b2%d0%b0%d0%bb%d0%b8%d1%85-17-%d0%ba%d0%b3-%d1%81%d1%8a%d1%81-%d1%81%d0%b0%d0%bb%d0%b0%d1%82%d0%b8-%d0%b8/", "text": "Заради моя песен, искаха да уволнят автора – полицай През тогавашните комисии, нито една нова песен нямаше да мине Не съм готова още за сватба и за снаха – Нели, на 19-ти август ще участваш в концерта на Михаил Белчев – “Старите приятели” в Бургас. Какви други ангажименти ти предстоят това лято?   – Ще участвам и на фестивала “Бургас и морето” на трети август, където ще се включа в рециталната вечер с песните по текстове на Петя Дубарова. Ще изпълня една прекрасна нейна песен – “Сбогом лято”, която е по музика на Тончо Русев. Концертът на Михаил Белчев ще се проведе не само в Бургас, но и в София – на 8-ми ноември в зала едно на НДК. Също така ми предстои да запиша и две нови песни, едната от които ще е любовна балада на Красимир Гюлмезов. Освен музикалните ангажименти, ще се включа и в най-голямото благотворително спортно събитие за жените с рак на гърдата в Европа – “Race for the Cure”, под мотото “Бягам за теб”. Дисциплината включва 5 км бягане и 2 км ходене и аз ще се включва в разходката. Не е нужно да имаш данни на маратонец, важното е да покажа, че ме е грижа за жените с този проблем. Всяка година над 4000 българки осъмват с тази диагноза, а това си е сериозна цифра. Призовавам, на 29-ми септември всички съпричастни с каузата дойдат в Южния парк, да се пораздвижим и да се забавляваме заедно. – Често се включваш в благотворителни прояви…  – Винаги откликвам на благотворителни каузи, дори един от най-щастливите ми мигове беше, когато събрахме пари за ин витро бебета с концерта в подкрепа на инициативата “Искам бебе”. Сега също, в момента, в който от CancerCare.bg ми предложиха да подкрепя първото българско издание на Race for the Cure, аз приех каузата присърце, защото на моята първа братовчедка є откриха наскоро рак на гърдата и с нея съм преживяла доста. Не го направих само заради нея, но и за всички жени, които страдат от това – колко млади хора си отиват, защото голяма част не си правят профилактика, а хванато навреме, заболяването е лечимо. Много е важно човек да си обръща внимание, да обича себе си с малки жестове – да смени енергийната напитка с вода, въглехидратните бомби в менюто си със зеленчуци, да избере стълбите пред асансьора в офиса, да си пази нервите, защото вярвам, че стреса разболява… Идеята на Race for the Cure e да събере хората да се забавляват чрез спорта. Всеки желаещ може да се регистрира за участие нa epaygo.bg. – Имаш няколко песни на Михаил Белчев. Коя от тях ти е любима и има ли някой нов хит, който успява да те докосне по същия начин?  – Една от най-хубавите ми песни е “Докога”, която е по текст на Михаил Белчев и музика на Александър Бръзицов. С нея съм печелила няколко международни фестивала. Иначе харесвам и много други песни на Мишо и направо настръхвам, като ги слушам. Песните на най-младите изпълнители не ме докосват по същия начин и ги възприемам просто като летен тип парчета, които ще се задържат за два-три месеца и толкова. Като ги ротират постоянно и няма начин да не станат хитове, но само времето е съдника колко дълго една песен ще остане. От младите харесвам Михаела Маринова, макар невинаги да одобрявам избора на песните є. – Ти си спечелила “Златният Орфей” неприлично млада – още като студентка в първи курс. Усети ли завист от утвърдените изпълнители и кои от тях те поздравиха?  – Имаше една конкретна колежка, която не беше никак щастлива от факта, че точно аз спечелих, но в същото време Марги Хранова, която винаги съм обичала и се състезавахме с нея – ме поздрави първа, както и Лили Иванова. Вечно ще има недоволни и някой, който да хейти, както е модерно да се казва и ако могат да те хапнат – биха го направили с удоволствие, но вече гледам да не се вълнувам от такива неща. Сега, като спечелих “Златна лира” – от Съюза на музикалните и танцови дейци и никой не ми се обади да ме поздрави… Иначе моите най-хубави години бяха с Вили Казасян и “Биг Бенда” и наистина участието ми в “Орфея” и фестивалите в чужбина бяха уникално изживяване. Тогава, като отивах на някой фестивал, само като чуеха моето име и казваха: “О, българката ли е дошла?” Ясно им ставаше, че нямат шанс! – Би ли искала да се върне нещо от комунизма и някога ставала ли си обект на цензура?  – Защо трябва да се връща комунизмът, много хубаво си ни е днес времето, а и тогава ни е било много по-трудно от сега. Ако сегашните изпълнители трябваше да минат в радиото през тогавашните комисии, нито една песен нямаше да звучи в ефира. Например, една от най-хубавите ни песни с Орлин Горанов – “Направете място за дете” на Александър Бръзицов и до ден- днешен я няма в радиото, защото тогава казаха, че я пеем с прозодии, което беше смешно. Върнаха ни я, но ние после я издадохме в албум, обаче в радиото я няма! Песента на Михаил Белчев – “Докога” също я връщаха два пъти, заради текста на припева: “Спускам две ръце над теб, да не би да те открие някой друг”. Аргумента им беше – да не би да си граблива птица, та да спускаш длани… Също така, в бюро “Естрада” бях наказана за 6 месеца, защото си позволих да кажа на Морис Аладжем – Бог да го прости, че песента ми се вижда прекалено сръбска… – В Естрадният отдел на Консерваторията си била в един от най-звездните випуски. Личеше ли си още тогава кой ще стане звезда и кой от колегите ти беше душата на компанията и най-харесван от момичетата?  – О, личеше си! Искам да ти кажа, че всички бяхме много големи сладури и много палави. При мъжете Жоро Христов влезе на първо място в Академията, а аз бях първа от жените. Естествено, че за него бях сигурна, че ще стане звезда! Един от най-големите сладури беше Богдан Томов, който като ходеше на морето и после ни разказваше истории за шведки и германки и беше голям зевзек. Фънки също беше много забавен, а с годините стана още по-забавен. Най-харесван беше Наско Георгиев от “Импулс”, както и Толята – мъжът на Петя Буюклиева, която беше една година след нас, но моментално го задуши – в кръга на шегата и до ден-днешен са заедно. Всички много се забавлявахме. Например, когато Емил Георгиев – Бог да го прости, ни караше да играем хора и ръченици и отгоре ни гледаха оперните певци и ни се присмиваха, колко сме били жалки, но беше голям купон. От колежките най-много симпатии имах към Роми – майката на Йоана Драгнева, която още тогава беше цар на солфежите. – Състудентите ухажваха ли те, към кого имаше симпатии?  – Тогава бях доста влюбена и заблудена в първия ми мъж. Иначе, винаги съм имала големи симпатии към Жоро Христов -от първия ден, и още като студенти бяхме като братче и сестриче. Той е човекът, който най-много ме забавлява с вицовете си и ги разказва страхотно – знае над 1000. Обичам да го слушам и даже си записвам някои. – В момента изглеждаш невероятно – много отслабнала и с руса коса. Каква е тайната?  – От миналата година съм свалила 17 килограма – само на салати, скара и малко спорт. Съобразявам се с храната. Като синът ми беше по-малък и често готвех и правех сладкиши, но после спрях това, защото действа леко напълняващо. Сега, лятно време се произвеждат хубави домати и краставици и ние вкъщи се храним доста умерено и скучно – салати, или нещо варено, много рядко печено. – Въпреки това, успя да спечелиш “Черешката на тортата”. Имаш ли някакъв специалитет, с който изкушаваш приятелите ти и коя храна ти действа като афродизиак?  – Ако поискам, мога да направя страхотен пълнен заек, но както ти казах не наблягаме на такива храни. А за афродизиак… Много обичам хайвер и дори сега, като си помисля за черен руски хляб, чаша шампанско и хайвер и веднага виждам всичко в червено! – С любимия ти мъж Георги сте заедно вече повече от 25 години, няма ли да се решите на сватба, или предпочиташ да ожениш първо синът ти Марти?  – Наскоро бяхме на една сватба и се бях пошегувала, че и ние сме се оженили, но няма такова нещо… За снаха също още не съм готова – нито аз, нито Марти е готов още. Той сега учи застраховане и финанси и развива свой онлайн бизнес за доставки. – Коя е твоята песен с най-необикновена история?  – Песента на полицая от Горна Оряховица Валентин Тонков – “Както съм била”. Първата ни среща беше съвсем случайно, когато след концерт в Русенско се бяхме загубили някъде около Горна Оряховица и ни спря полицейска кола. Като разбра от моята мениджърка, че и аз съм в колата и полицая каза, че ще извика своя колега, който бил голям мой почитател. Като дойде, той ми каза: “Толкова ви харесвам, имам една страхотна песен за вас, която съм написал отдавна”. А аз наум си казвам: “Да бе, такива съм ги чувала много пъти” – и си тръгнахме, но година и нещо след това ние с Красимир Гюлмезов и Георги Христов журирахме на конкурс и полицая също беше в журито. Оказва се, че е и музикант, а после дори ми записа диск с песента, но аз пак не вярвах, че ще се получи нещо. Дори си мислех, че това е скрита камера и реших, че е номер. Добре, но минаха 10 дена и чак тогава си пускам диска, но в момента, в който го пуснах, останах като ударена с мокър парцал! Веднага се обадих на Емо Бояджиев, за да направи аранжимент – толкова бях впечатлена. Абсурдното е, че заради тази песен, началникът на полицая искаше да го уволни, защото в онези години те нямаха право на втори дейности. Тогава дори написах писмо до министър Румен Петков и му обясних, че той не взима пари за това, защото момчето направо го бяха побъркали… Стана така, че в един момент министърът го награди с три дни отпуск и след това всички започнаха да го търсят за интервюта – как така полицай може да пише музика! Това е една странна история, която обожавам. Валентин Тонков вече не е полицай и живее в чужбина, но ми остави тази прекрасна песен. – Искаш да напишеш книга за историята на твоя род. Кои са най-важните уроци, които си научила от родата?  – Не съм се отказала да напиша тази книга, просто чакам момента. В рода на баща ми, който е от Северозападна България, има много интересни случки, свързани с митове и легенди, със злато и наказания, с отравяния и крадене на деца… От тях съм научила да съм упорита и да не се отказвам, защото те са имали много труден живот. Важно е нищо да не те спира по пътя, по който си тръгнал да вървиш и да не спираш. Баба ми, например е расла в ужасни условия – спала е в землянки и се е хранила с филизите на дърветата, а нощно време нарочно са я изпращали да мине сама през гората, за да я изядат вълците, та да не є дадат наследство. Въпреки всичко тя е оцеляла и е създала баща ми, респективно и мен. Дядо ми Рангел почина по-отдавна, но аз нося неговото име, като фамилно и артистично, защото като отидох в оркестър “Бургас” и тогава Иван Панталеев каза, че Рангелова е много благозвучно и така разнасям името на моя дядо. А в рода на майка ми има столетници, като баба Тина, която живя до 102 г. и прабаба Мона, която си отиде на 104 г. Нашият гост  Гласовитата певица Нели Рангелова е родена в Михайловград, но започва творческата си кариера в оркестър “Бургас”. Завършила е Държавната консерватория в класа на Цветана Възвъзова и още като студентка печели много престижни конкурси, един от които е и “Златният Орфей” през 1982 г. През същата година покорява и фестивала “Neewollah” в Индипендънс, щата Канзас, където грабва Голямата награда. Следват още редица отличия, но най-ценна за нея е любовта на публиката, която я съпътства вече повече от 40 години, както и тази на нейната половинка – бизнесмена Георги Бочуков, с когото имат син – Мартин.", "date": "2019.07.28", "title": " Нели Рангелова: Свалих 17 кг със салати и скара"}
{"url": "https://trud.bg/%d0%b2%d0%bb%d0%b0%d0%b4%d0%b8%d0%bc%d0%b8%d1%80-%d0%bf%d1%83%d1%82%d0%b8%d0%bd-%d1%80%d1%83%d1%81%d0%ba%d0%b8%d1%8f%d1%82-%d1%84%d0%bb%d0%be%d1%82-%d0%bc%d0%be%d0%b6%d0%b5-%d0%b4%d0%b0-%d0%be%d1%82/", "text": "Военноморските сили на Русия могат да отговорят достойно на всяка агресия, заяви държавният глава Владимир Путин по повод деня на руския флот, цитиран от РИА новости. Путин е категоричен, че страната му има най-доброто въоръжение, но тяхното истинското предимство на Русия идва от „екипажа и предаността към родината“. Президентът разкри също, че въвеждането на съвременно въоръжение във флота на родината му е завършено на 62%, като е нужно процесът да продължи до пълното обновяване на военноморските сили, това заяви руският президент Владимир Путин. „Нашият дълг е да удвоим могъществото на Военноморския флот на Русия – на надводните и подводните сили, на морската авиация, на бреговата  охрана и морската пехота“, каза Путин в своите встъпителни слова по време на честванията на Деня на руския флот в Санкт Петербург. Според руския президент „успешното развитие“ на военноморски сили е „необходимо условие за повишаване на сигурността на Русия и нейните граждани“. „Държавата отделя огромно внимание по въпроса за укрепване на флота. Равнището на модерното въоръжение и техника в него стигна до 62% и ще продължава да се покачва още“, заяви още президентът. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.28", "title": " Владимир Путин: Руският флот може да отговори достойно на всяка агресия (ВИДЕО)"}
{"url": "https://trud.bg/%d0%b5%d1%82%d1%8a%d1%80%d1%86%d0%b8-%d0%bf%d0%be%d1%81%d0%b2%d0%b5%d1%82%d0%b8%d1%85%d0%b0-%d1%82%d0%be%d1%87%d0%ba%d0%b0%d1%82%d0%b0-%d1%81%d0%b8-%d0%b2-%d0%bc%d0%b0%d1%87%d0%b0-%d1%81%d1%80%d0%b5/", "text": "Отборът на „Етър“ посвети спечелената във Варна точка на паметта на Трифон Иванов. „Болярите“ завършиха 1:1 като гости на „Черно море“ и спряха победната му серия, а на свой ред са без загуба от началото на първенството. На 27 юли легендарният български защитник Трифон Иванов щеше да навърши 54 години, ако смъртта не бе го отнела едва на 50-годишна възраст. „Целият отбор посвещаваме тази точка на Трифон и неговата памет. Той си остава легенда на „Етър“ и на българския футбол, която няма да бъде забравена! Посвещаваме ремито и на 17-годишния Кольо Станев, който се включи чудесно и подаде за изравнителния гол. Миналото и бъдещето на „Етър“!, заяви капитанът на „виолетовите“ Христо Иванов.", "date": "2019.07.28", "title": " Етърци посветиха точката си в мача срещу „Черно море” на Трифон Иванов\t"}
{"url": "https://trud.bg/%d1%81%d0%ba%d0%b0%d1%84%d0%b0%d0%bd%d0%b4%d1%8a%d1%80-%d0%bd%d0%b0-%d0%b3%d0%b0%d0%b3%d0%b0%d1%80%d0%b8%d0%bd-%d0%b5-%d0%b8%d0%b7%d0%bb%d0%be%d0%b6%d0%b5%d0%bd-%d0%b2%d1%8a%d0%b2-%d0%b2%d0%b0%d1%88/", "text": "Надписът СССР на шлема бил добавен в последния момент US астронавтите носят съветски костюми при полети до МКС Скафандърът на първия човек, стъпил на Луната – американецът Нийл Армстронг, бе изложен за пръв път от 13 години реставрация в Националния музей на авиацията и астронавтиката във Вашингтон. Това стана на 16 юли, точно 50 г. след изстрелването на “Аполо 11”, който на 20 юли преди половин век спусна на лунната повърхност апарата “Игъл” с астронавтите Армстронг и Едуин “Бъз” Олд­рин. В същия музей е изложена и друга реликва на космонавтиката – скафандър на Юрий Гагарин, първият човек, летял в космоса през 1961 г. Оранжевият костюм във вашингтонския музей обаче не е този, който Гагарин носи при полета, а един от тренировъчните му.  Той попада отвъд океана след търг на “Сотбис” в Ню Йорк през 1993 г. Купува го частен колекционер от САЩ, който 4 г. по-късно го предава на музея. Официално не е известно за каква сума е купен, твърди се, че е за $30 000. Как попада на търга също не е ясно, предполага се, че е изнесен от Русия в суматохата след разпадането на СССР през 1991 г. Костюмът бил оранжев, за да бъде по-лесно открит Гагарин след приземяването с парашут. А надписът “СССР” на шлема му бил добавен в последния момент, за да не бъде объркан с шпионин, ако се приземи на неприятелска територия. Любопитен факт е, че един от последните съветски модели скафандри – “Сокол”, се използва и днес и то и от американските астронавти, които летят с руски кораби “Союз” до Международната космическа станция. Какво се случва с тялото на човек в космоса без защитно облекло Колкото до въпроса защо космонавтите носят скафандри – ето кратко описание какво ще се случи с човешкото тяло в космоса без защитно облекло. Всяка течност в организма се изпарява, в резултат тялото замръзва, но преди това се издува почти двойно, заради превръщането на азота в кръвта в газови мехурчета. Във вакуума на космоса незащитен човек може да оцелее максимум 90 секунди.", "date": "2019.07.28", "title": " Скафандър на Гагарин е изложен във Вашингтон\t"}
{"url": "https://trud.bg/%d0%b7%d0%b0%d0%b2%d1%80%d1%8a%d1%89%d0%b0%d0%bd%d0%b5%d1%82%d0%be-%d0%bd%d0%b0-%d0%ba%d0%b8%d0%bd%d0%b3%d1%81%d0%bc%d0%b5%d0%bd/", "text": "Главна роля за Рейф Райнс Тарикатската шпионска поредица на британеца Матю Вон “Кингсмен” се сдобива и с предистория в лицето на предстоящия филм “The King’s Man: Първа мисия”. Амбицията на режисьора и сценарист Матю Вон е да предложи една неортодоксална перспектива към жанра и да впечатли зрители и критици с качествена естетика и техническа презентация. Атьорският състав този път се оглавява от Рейф Файнс и новака Харис Дикинсън, а филмът ще включва още Матю Гуд, Чарлс Данс, Даниел Брул, Арън Тейлър-Джонсън, Джимон Хонсу. Красота към кадрите добавя изящната Джема Артертън, която е просто идеална за този тип филми. В скорошно създателят на поредицата Матю Вон каза: “Много обичам шпионски филми, но това е съвсем различен тон и стил, а като шпионски филм е такъв, какъвто никой не е правил от много време насам. Можете да очаквате неочакваното – това е всичко, което ще кажа. Двамата герои поемат едно пътуване, което, ако някой го е очаквал, аз ще се откажа. Хората ще откачат, или в добрия, или в лошия смисъл на думата, но във всеки случай ще откачат.”", "date": "2019.07.28", "title": " Завръщането на „Кингсмен”\t"}
{"url": "https://trud.bg/%d1%84%d0%be%d0%bd%d0%b4%d0%b0%d1%86%d0%b8%d1%8f-%d0%b8%d1%81%d0%ba%d0%b0%d0%bc-%d0%b1%d0%b5%d0%b1%d0%b5-%d0%b2%d0%b5%d0%bb%d0%b8%d0%ba%d0%be-%d1%82%d1%8a%d1%80%d0%bd%d0%be%d0%b2/", "text": "Фондация „Искам бебе“ – Велико Търново кани на благотворителен концерт в подкрепа на двойки с репродуктивни затруднения. Изпълненията на децата, които ще чуете от АРТ-сцената до картинна галерия „Борис Денев“ на 31-ви юли от 19 ч., доказват за пореден път таланта им. Възпитаниците на музикално студио „Елита“ с вокален педагог Петя Василева и на музикално студио „Бест сингърс“ с вокален педагог Петя Кръстева, ВС „Таланти“ с музикален педагог Венелина Пъневска, читалище „Искра“ се включват с осъзнато желание за доброто, което заедно предаваме нататък, съобщават от Фондацията. „Ще има лично разказани истории за трудния път на ин витрото, което с помощта на специалисти, институции, приятели превръщаме в ин виво! Ще видите снимки на родените с помощта на общинската програма „ин витро“ наши, търновски бебета. Ще се срещнете и на място с деца, заченати по „трудния“ начин. Изказваме своите благодарности към домакините на празника – Община Велико Търново, Галерията / The Gallery, Петя Георгиева – представител на „Екстрапак“, които предоставят изненадите за най-малките гости и ви очакваме с нетърпение! За да пеем и танцуваме заедно! За да видим щастието в очите на нашите деца! За да сбъднем нечия мечта за щастие!” – отправят покана към великотърновци и гости на града от „Искам бебе”.", "date": "2019.07.28", "title": " Фондация „Искам бебе“ – Велико Търново кани на благотворителен концерт в подкрепа на двойки с репродуктивни проблеми\t"}
{"url": "https://trud.bg/%d0%b4%d0%b2%d0%b0%d0%bc%d0%b0-%d0%b7%d0%b0%d0%b3%d0%b8%d0%bd%d0%b0%d1%85%d0%b0-%d0%bf%d1%80%d0%b8-%d0%ba%d0%b0%d1%82%d0%b0%d1%81%d1%82%d1%80%d0%be%d1%84%d0%b8-%d0%b2-%d1%81%d0%be%d1%84%d0%b8%d1%8f/", "text": "Два пътни инцидента със загинали станаха тази сутрин в София. Първият инцидент е станал около 4 часа на столичния булевард „Сливница“. Там мъж на 29 години е загинал като е ударил с автомобила си уличен стълб. Полицията изяснява причините за катастрофата, предаде  . Вторият инцидент е станал около 6,20 ч в района на Владая. Там 21-годишен перничанин е загинал на място след като е загубил управление над автомобила си и е паднал в дере до пътя. В момента движението в района е затруднено заради работата на аварийните екипи. Превишена скорост е първоначалната версия за два инцидента. От МВР още веднъж напомнят на водачите да шофират внимателно и да спазват правилата за движение по пътищата. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.28", "title": " Двама загинаха при катастрофи в София"}
{"url": "https://trud.bg/%d0%b2%d0%bb%d0%b0%d0%b4%d0%b8%d0%bc%d0%b8%d1%80-%d0%bf%d1%83%d1%82%d0%b8%d0%bd-%d1%81%d0%b5-%d1%81%d0%bf%d1%83%d1%81%d0%bd%d0%b0-%d1%81-%d0%b1%d0%b0%d1%82%d0%b8%d1%81%d0%ba%d0%b0%d1%84-%d0%b4%d0%be/", "text": "Руският президент Владимир Путин се спусна с батискаф до дъното на Финския залив. Той разгледа останките от съветска подводница, потопена през Втората световна война. Подводната експедиция се проведе на около 180 км от Санкт Петербург, на дълбочина от 50 м. Спускането е част от тържествата по случай Деня на флота, който се отбелязва с военен парад днес. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.28", "title": " Владимир Путин се спусна с батискаф до дъното на Финския залив (ВИДЕО)"}
{"url": "https://trud.bg/%d1%83%d1%87%d0%b8%d0%bb%d0%b8%d1%89%d0%b5%d1%82%d0%be-%d0%bf%d0%be-%d0%b8%d0%b7%d0%ba%d1%83%d1%81%d1%82%d0%b2%d0%b0-%d0%b8-%d0%b7%d0%b0%d0%bd%d0%b0%d1%8f%d1%82%d0%b8-%d0%b7%d0%b0-%d1%81%d0%be%d1%86/", "text": "Училището по изкуства и занаяти за социално слаби деца, което е първото и единствено по рода си в цяла Източна Европа, набира за новата учебна година учители и ментори. Школото съществува от 2014 г. и вече пет години тук работят различни хора и експерти, като всеки от тях припознава себе си в тази кауза. Предвид факта, че работата се разраства, те търсят  учител начален етап, учители прогимназиален етап – „Математика и физика“;„Информационни технологии“;„Английски език“:„География“; ментори – хората, които поемат грижата за децата след приключване на учебния процес. Срокът за кандидатстване е 12 август, а автобиография и мотивационно писмо могат да бъдат изпратени по електрона поща – rusalyamedia@gmail.com. Кандидатите ще получат обратна връзка до една седмица след подаване на документите. Вторият етап – интервю с кандидата. Над 200 човека от страната и чужбина се включиха в първия благотворителен рок концерт на Узана в подкрепа децата от Училище по изкуства и занаяти за социално слаби деца „Димитър Екимов“, с. Русаля. Събрани бяха 1747,90 лв. в деня на събитието и още 300 лева, дарени по-късно, които ще бъдат използвани за ремонт и оборудване на кухненския блок. Средства може да се даряват на банкова сметка:  Сдружение „РУСАЛЯ“  Про Кредит банк, София  BIC: PRCBBGSF", "date": "2019.07.28", "title": " Училището по изкуства и занаяти за социално слаби деца в Русаля търси учители и ментори\t"}
{"url": "https://trud.bg/%d1%83%d1%87%d0%b8%d1%82%d0%b5%d0%bb%d0%ba%d0%b0-%d0%bc%d0%b5%d0%b4%d0%b8%d1%82%d0%b8%d1%80%d0%b0-%d0%ba%d0%b0%d1%82%d0%be-%d0%bf%d1%80%d0%b5%d0%b4%d0%b5/", "text": "Г-жа Чамурджиева преподава информатика във Велико Търново Магдалена Чамурджиева е преподавател по информатика в Природоматематическата гимназия “Васил Друмев” във Велико Търново, но от 7 години е отдадена на издирването и съхранението на изчезващи или заличени от съвремието ни домашни занаяти. С ръкоделия се занимава от дете, а любовта към ръчното изящно изкуство е наследила от своите баби. Тя е една от малкото жени членове и последователи на клона на Национално дружество “Традиция” в болярския град, който скоро ще чества 20-годишнина. В историческите възстановки участва със съпруга си Милен. Сама шие и бродира одеждите от Римската епоха, Средновековието, Възраждането, Руско-турската освободителна война и Първата световна война, в чиито образи се превъплащават двамата радетели на историята. Като роклите и везбите на Магдалена дори и в музеите няма. Талантливата болярка обича старото и екзотичното. Признава, че като човек на точните науки и благодарение на математиката е развила мислене, което и помага в изчислението на бодовете, както и в разгадаването и усвояването на различни техники на плетива и работа с игла, куки и стан. “Запленена съм от ръкоделието и старите текстилни занаяти. Непрекъснато чета и издирвам информация за отдавна забравени техники. Това се нарича експериментална археология. Вълнува ме както обработката на вълната и конопа, така и различните начини на тъкане. Някои от тях вече не съществуват – останали са само в легендите”, казва Магдалена Чамурджиева. Една от техниките, която е намерила в исторически справочници е т. нар. “Черна бродерия”. “Тя води началото си от творбите на немският художник портретист Ханс Холбайн, творил по времето на крал Хенри VIII през 16-ти в. С двулицевата черна везба са гарнирани яките и маншетите на изобразените в портретите му лица”, обяснява Чамурджиева. Тя допълва, че двулицевите бродерии са били познати и в Османската империя като до днес от тях са се съхранили около 30 вида. У нас обаче е останала единствено сокаената шевица. Специалистката по информатика дълго се е ровила в стари книги, в които е открила и уникални релефни техники. Сред тях е т.нар.”патки”. “Този вид шевица е позната в Мароко, Украйна, Румъния, България, Македония и Гърция.За нея са необходими подходящи плат, нишка и специален бод”, уточнява Чамурджиева. Друго нейно откритие е техника, наречена “спранг”. “Думата няма превод на български, а на английски означава тъкане без вътък. Състои се само от основа, чиито нишки се преплитат, за да се получи плътност на платното. Това е праобразът на еластичните тъкани и трикотажа. Плетенето се появява едва през XV-XVI век. Спрангът е много по-стара техника. Историческите източници сочат, че за първи път тя се появява преди новата ера в Египет. Има и елински стенописи и рисунки по вази, където този метод на тъкане също може да се види”, изтъква проучвателката. Тя споделя, че попаднала на тази стара техника, изучавайки оцелели до наши дни образци от скандинавските държави. “Открити и съхранени са няколко погребения на викинги, където не само тя е запазена, но и рядка техника за плетене с една игла – с нея все едно се бродира, но всъщност се изплита чорап. За съжаление нашите климатични условия не позволяват текстилът да оцелее през вековете, за разлика от Скандинавието, където всичко замръзва, или от Египет, където пък е много сухо и горещо. Нямаме никакви писмени сведения дали тези техники не са били разпространени и по нашите земи”, информира Чамурджиева. Изследователката казва още, че най-старият екземпляр на бродерия, който е виждала, датира от IV век от времето между Римската и Византийската епоха. А за най-стара в света пък се смята бродерия от погребението на Тутанкамон. Запалената изследователка е проучила и по-особените начини на бродиране, използвани през IX-XI век. “Кръстатият бод, който познаваме, е бил известен и тогава, но не е бил от масово използваните. Прилагам на практика всички техники, които открия и проуча. Именно с такава бродерия съм украсила ръкавите на болярската си рокля. Апликациите по тях са направени с техниката на така наречената арменска бродерия от XVIII век. Тя е позната и в Индия, но има и находки от X век от Египет. Известна е с името мараш. Наричат я още малтийска бродерия. Представлява двоен кръст с преплитане. Тя е добра и в плетенето и тъкането. Неотдавна изплела на две куки два огромни оренбургски шала от фина вълна. Преждата е толкова тънка, че гранче от 50 грама съдържа 1000 метра нишка. Плетачната ажурна техника пък е характерна за Прибалтийските Републики и за Шетландските острови. Характеризира се с характерна подредба на дупки, които предават на плетивото вид на дантела. “Плетенето на една кука е заместило плетенето със совалки. Плетенето на две куки пък води началото си от XV век. Преди това са плели чорапи с игла. Тази ръкоделска дейност развива фината моторика на ръцете. Не случайно навремето военноплениците са плели мънистени торбички с различни надписи. Инвалидите от войните също масово са се занимавали с ръкоделие. И както казва Далай Лама: “Преденето е най-чистата форма на медитация”, обобщава Магдалена Чамурджиева.", "date": "2019.07.28", "title": " Учителка медитира като преде\t"}
{"url": "https://trud.bg/%d0%b4%d0%b8%d0%b5%d0%b3%d0%be-%d1%84%d0%b0%d0%b1%d1%80%d0%b8%d0%bd%d0%b8-%d1%84%d0%b5%d0%bd%d0%be%d0%b2%d0%b5%d1%82%d0%b5-%d0%b7%d0%b0%d1%80%d0%b5%d0%b6%d0%b4%d0%b0%d1%82-%d0%b8%d0%b3%d1%80%d0%b0/", "text": "   – Чувствам се много добре тук. Отборът, клубът, а и феновете ми се нравят. Все още съм кратко време в България, но успях да видя гостоприемност. Може да се каже, че се адаптирах. Всеки клуб е различен. Мисля, че успяхме да си паснем за краткото време, в което съм тук.  – Харесва ми. Няколко пъти успях да разгледам центъра и определено е хубав. Има много италиански ресторанти и е супер. Още не съм опитал българска храна, но това не означава, че не я зачитам. Напротив – тепърва ще опитвам.  – Опитвам да говоря с абсолютно всички. Най-много досега разговарям с Али Соу, защото той знае италиански. С него непрекъснато нещо си приказваме.  ЦСКА изигра няколко мача. Какво мислите за представянето на отбора?  Много малко мачове минаха, за да се дават оценки, да се коментира. В началото беше много хубаво, защото стартирахме с голяма победа във важен мач в Лига Европа срещу „Титоград“. Но се видя, че трябва да се подобряваме. Играхме силно срещу „Осиек“. Сигурен съм, че в бъдеще ЦСКА ще играе значително по-силно.  . Не съм съгласен, не сме го направили. В тази част от сезона, който е в самото начало, винаги се играе трудно. Ясно е, че имаме качествата да се представяме много по-добре от това, което показахме досега. И съм сигурен, че ще го направим.  – Не, в никакъв случай. Аз излизам на терена, за да играя. Старая се да показвам най-доброто от себе си. Искам да помогна на съотборниците си. Не мисля за нищо друго. Играта ще зависи от всеки един от нас. Много е важно да си помагаме един на друг и това е правилният начин да се върви напред.  – Разбира се, че имаме шансове и качествата да отстраним „Осиек“. Но не е лесно. „Осиек“ е труден съперник и го знаехме още при жребия. Феновете на ЦСКА показаха страхотна подкрепа в първите мачове. Запалянковците са уникални. В тях има толкова много страст. Направо не можех да повярвам колко много фенове дойдоха в Черна гора за втория мач с „Титоград“. Мисля, че те придават тяхната страст и на клуба. Това е много важно и за футболистите.  – Не си спомням. Още на първия мач срещу „Титоград“ у дома имаше 10 000 души на стадиона. Не очаквах да са толкова много.  – След края на сезона договорът ми с румънския „Ботошани“ изтече. Имах доста опции. Трябваше да избера най-добрата за мен и семейството ми. Заедно преценихме, че това е ЦСКА.  – Не, не! Имах други варианти да продължа кариерата си, но не и в България. Само ЦСКА се обади. За други опции не искам да говоря. Това е в миналото. Сега съм тук и ще се опитвам да давам най-доброто.  – Когато бях малко момче, играех с приятели. Оттам започна всичко. Обожавах Кака.  – Да, вярно е. Но „Удинезе“ ме купи.  – Помня, че беше много добър опит. Играх с много качествени съотборници. Имах шанса да участвам в Лига Европа, в квалификациите на Шампионската лига. Определено добър опит.  – Когато си на терена, не мислиш кой е срещу теб. Излизаш и се опитваш да дадеш най-доброто от себе си. Помня, че бяха много силни мачове срещу „Арсенал“. Целият отбор на „Удинезе“ събра доста опит благодарение на дуелите с англичаните. После играхме и в Лига Европа. Там вкарах единствения си гол на „Йънг Бойс“. Всеки иска да е част от евротурнирите. За играчите е най-добрата възможност да се докажат. Всеки иска да бъде част от евротурнирите. Затова и сега в ЦСКА е много важно да влезем в групите. Ще опитаме да го направим с всички сили. Ще можем да премерим класата си с много респектиращи съперници.  – Събрах много добър опит. Научих се на различен футбол, на нов живот, нова атмосфера. Традициите там са други. За мен и семейството ми престоят в Англия определено беше добър. Италия е много по-различна и като футбол.  – Слушах го много в „Мидълзбро“. Няма да забравя повече тази песен.  – Забравих. Мисля, че беше шега на феновете.  – Абсолютно невъзможно е. Феновете просто имат богата фантазия. И затова пяха тази песен за мен и него.  – Само пет месеца. Счупих крака си и реших да се оперирам веднага. Избрах да го направя в Италия, където беше и рехабилитационната ми програма.  – Антонио ди Натале е най-добрият играч, с когото съм бил заедно.  – Като за всеки друг мач. Няма нищо различно. Помня, че бях много горд. Играх 20 минути или може би бяха 25. Невероятен опит за мен. Но на въпроса за подготовката, то наистина беше като за всеки друг мач.  – Спомням си, че ме извикаха, защото той не можеше. Така стана. Само два месеца по-рано Италия игра финал на Евро 2012 срещу Испания. Тогава бях на почивка. И го гледах с приятели. Но не помня къде точно. Загубихме с 0:4 от Испания, която имаше страхотен отбор. Но това е минало. Трябва да мислим за бъдещето.  – Не, преди започнах да уча право. Сега не го правя. Може би ще завърша един ден право, но не съм го решил. Ще видим.  – Мисля, че попаднах на добро място. Сега започвам. Ще опитвам да правя най-доброто. Ще се опитам да се подобрявам. И мисля, че ми предстои хубав период тук.  – Може би – да. ЦСКА е голям клуб, който има сериозна история в Европа. Напълно възможно е с добри игри да си помогна за завръщане в Серия А. Но и това е в бъдещето.", "date": "2019.07.28", "title": " Диего Фабрини: Феновете зареждат играчите и клуба със страст"}
{"url": "https://trud.bg/%d1%82%d0%b8%d1%88%d0%be-%d0%bf%d1%80%d0%b5%d0%b2%d0%b7%d0%b5-%d0%b4%d1%83%d0%bd%d0%b0%d0%b2-%d0%b7%d0%b0-37-%d0%b4%d0%bd%d0%b8-%d1%81-e-480-%d0%b2-%d0%b4%d0%b6%d0%be%d0%b1%d0%b0/", "text": "Приключенецът преодоля 2 500 км сред бури и кораби с каяк Създава филм и книга за сбъднатата мечта Никога не е късно да сбъднеш детската си мечта, колкото и щура да е тя. Шуменският полицай Тихомир Радев (47 г.) каза и го доказа – той преплава Дунава с каяк от началото му в Германия, през Австрия, Словакия, Унгария, Сърбия, България до Румъния при вливането му в Черно море. Приключение в режим на оцеляване без световен аналог. Шуменецът буквално “изяде” 2 500 километра за 37 дни. Иначе, почти толкова години отлагал мечтата си – като петокласник прочел “Дунавския лодкар” на Жул Верн и оттогава замечтал да премине по пътя на главния герой. Постигна го. Завърна се преди дни уморен, брадясал, по-лек с 15 кг., смазан от гребане и емоции, и… усмихнат до уши. “Щастлив съм, че успях не само заради себе си, а и за това, че не предадох доверието на много хора, които ме подкрепяха”, призна авантюристът. Тихомир наистина е невероятен щастливец, защото неговата мечта увлече стотици, които го изпратиха на пътешествието, после следиха в интернет всеки изминат километър по реката от вълнуващите видеоклипове и посланията, които пускаше и неуморно го насърчаваха. Тишо пое с каяк, купен на кредит за 3 150 лв. Няколко фирми и Община Шумен застанаха финансово зад приключението. Беше разчел, че може да вземе не повече от 30 кг багаж заедно с палатката, риболовните такъми и камерите. Не носеше храна, защото беше наумил да се прехранва с риба и каквото още намери по бреговете на Дунав. Взе пари, за да купува питейна вода. С него през цялото време бе и Св. Николай Чудотворец – хартиена икона, която му подари на изпроводяк неговия съидейник от Шумен Харизан Харизанов. Тишо стартира на 11 юни от германския град Инголщат и още при първия бивак (от общо 36 б.а.) до град Келхайм, докато си приготвял супа от коприва, привлякъл интереса на хлапаци. И как няма – на носа на каяка се веел немският флаг (винаги сменял на държавата, през която минава б.а.), отзад трибагреника и шуменското знаме. Като научили за пътешествието му, децата хукнали и се завърнали с две хлебчета и три немски наденички. Съпричастието го очаровало, после срещнал и още добронамерени хора. А да има кой да ти проговори и да те подкрепи сред цял гребане във водата е безценно. Иначе на Тишо нито за миг не му е било самотно: “Не за първи път правя нещо подобно, знаех какво ме очаква. Нямаше време за скука, защото докато си в реката, се бориш да си върху лодката, съобразяваш се с течението, гребеш, а извън лодката първи ангажимент е намирането на храна”. Е, не винаги “трапезата” му е била пълна. В сръбския участък на реката имал тежки дни, в които ориз, даден на границата с Австрия от добри хора и предвидливо разпределен на дажби, влязъл в употреба. “Още преди да съм го изял, нещата се нормализириха”, смее се Тишо. После му отмъкнали и въдиците. Поне по 12 часа Тишо прекарвал в лодката, на ден рекордът му по гребане е 106 км, но много често се борел с насрещен вятър. “Имаше го на много места и буквално се питах къде останаха нормалните западни ветрове по поречието на Дунав? За цялото плаване само 3-4 дни имах попътен вятър”, споделя приключенецът и обяснява, че насрещното духане вдига вълна, гребането става тежко, все едно бетон бъркаш. Не по-малко опасно е и разминаването с круизни кораби в теснините. На австрийска територия Тишо имал много срещи с туристически кораби и бързи моторни яхти, с каяка лавирал между тях, а ситуацията наподобявала врящ казан. По същия начин било в района на Будапеща – най-красива гледка се откривала от реката към града, но в същото време било и опасно от кораби. “Движат се наляво, надясно, отгоре, отдолу, не знаеш откъде да се пазиш. В реката трябва да се предвидят маневрите, а корабите нямат мигачи, беше си риск…”, казва приключенецът. Бурите в реката също не са за подценяване. Не са като в морето: “В морето минава време, докато се вдигне вълната, а в реката, докато духне вятъра, вдига вълна и те облива целия”. Тежки бури документирал и в палатката на сушата. Платненият му “дом”, подарен от шуменските скаути обаче, издържал. В сравнение с тези рискове комареното нашествие било песен, царували най-вече в българския участък на Дунав. “Затова, когато си предприел такова пътуване, е нужна 100% мобилизация и концентрация, няма място за сантименталности и във водата, и на брега. Не е страшно, че си сам”, казва Тишо. Съветва: “Ако искаш да усетиш мястото, планина примерно, отиди сам, въпреки риска. Оставаш ти и природата. Същото беше и при мен – нямаше място за отпускане!” Нищо че е полицай, Тишо не носел оръжие. Само нож, който му бил нужен в бита. Готвел, перял се, къпел се, но не искал да рискува бръснене и инфектиране с речна вода по време на плаването. Винаги се снабдявал и с питейна вода, затова си взел и пари. За 37 дни разходът му бил само 4,80 евро, защото единствено в австрийски ресторант му казали, че и тяхната чешмяна не е годна и му продали две газирани води. Навсякъде другаде намирал чешми или хората му посочвали откъде да си налее. Невероятно, но приключението на Тишо започва от една книга и по време на плаването спасил роман. На влизане във Виена забелязал два кораба до брега, после видял, че са с топла връзка и чул детска глъчка. Това била 23-та гимназия на Виена, която се намира на вода. Изведнъж нещо изхвърчало, цопнало във водата. Оказало се книга на английски, която Тишо сушил през територията на две държави. “Мястото є не е във водата, а в градската библиотека на Шумен, нека всеки, който иска да може да я вземе и прочете”, казва ценителят на писаното слово. След приключението също сяда да пише. “Ще разкажа дали в пътепис или друга форма каквото съм преживял, защото нито снимките, нито видеото могат да пресъздадат това, което е било тука, вътре в мен по време на това плаване. Само химикалчето може да го направи”, казва сладкодумецът. Разбира се за приключението по Дунав ще има и филм, а амбицията на Тишо и Харизан е той да се завърти в българските училища. Децата трябва да разберат, че в днешния дигитален свят има и други предизвикателства. А възрастните – стига сте мечтали във фотьойлите, действайте! АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.28", "title": " Тишо превзе Дунав за 37 дни с € 4,80 в джоба\t"}
{"url": "https://trud.bg/%d0%b8%d0%b7%d0%bb%d0%b0%d0%b3%d0%b0%d1%82-%d0%b7%d0%b0-%d0%bf%d0%be%d0%ba%d0%bb%d0%be%d0%bd%d0%b5%d0%bd%d0%b8%d0%b5-%d0%b2-%d1%81%d1%83%d1%85%d0%b8%d0%bd%d0%b4%d0%be%d0%bb-%d0%bc%d0%be%d1%89%d0%b8/", "text": "С благословението на Великотърновския митрополит Григорий и по покана на Община Сухиндол, в лицето на кмета на града Пламен Чернев, ще бъде изложена иконата с мощите на свети Ефрем Нови. Това ще се случи на 2 август, като в 10 часа светинята ще бъде посрещната в храм „Св.св.Петър и Павел “ и ще остане за поклонение през целия ден. В 17 часа ще бъде отслужен Молебен за здраве, а в 17.30 часа ще бъдат представени книгите за великия Божий угодник на Светата ни църква „Свети великомъченик и чудотворец Ефрем Нови“ и детската „Светецът светкавица“. За Св. Ефрем се знае, че чува молитвите на вярващите много бързо и помага за страшни болести като рак, психични разстройства, сърдечни болести. Чудесата на Свети Ефрем Нови не познават граници. Традиционно на 2 август в Сухиндол е огромен празник с панаир, различни културни прояви, но тази година за първи път чудотворни мощи пристигат за големия ден на града.", "date": "2019.07.28", "title": " Излагат за поклонение в Сухиндол мощите на св. Ефрем\t"}
{"url": "https://trud.bg/%d0%bf%d1%80%d0%be%d1%82%d0%b5%d1%81%d1%82%d0%b8-%d0%be%d1%82%d0%bc%d0%b5%d0%bd%d0%b8%d1%85%d0%b0-%d0%bd%d0%b0%d0%b4-70-%d0%bf%d0%be%d0%bb%d0%b5%d1%82%d0%b0-%d0%be%d1%82-%d0%bb%d0%b5%d1%82%d0%b8%d1%89/", "text": "73 полета на испанската авиокомпания „Иберия“ са отменени от Барселона заради стачка на наземния персонал, предаде ТАСС. Министерството на развитието отбеляза, че „Иберия“ е запазила минимално ниво на услугите. Според синдикатите решението за стачка на летището в Барселона е свързано с голямата натовареност на служителите на фона на „отсъствието на диалог с ръководството на компанията“. Международното летище на Барселона е второто по големина в Испания след мадридското. През 2018 г. то е приело рекорден брой пътници: услугите на каталунската аерогара са използвани от около 50,1 милиона души. Това е с 6,1% повече, отколкото през 2017 г. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.28", "title": " Протести отмениха над 70 полета от летище Барселона"}
{"url": "https://trud.bg/%d0%b3%d0%be%d1%80%d1%8f%d1%89%d0%b0-%d0%ba%d0%be%d0%bb%d0%b0-%d0%b2%d1%80%d0%b5%d0%bc%d0%b5%d0%bd%d0%bd%d0%be-%d0%b7%d0%b0%d1%82%d0%b2%d0%be%d1%80%d0%b8-%d0%bc%d0%b0%d0%b3%d0%b8%d1%81%d1%82%d1%80/", "text": "Автомобил пламна на изхода на Бургас следобед в неделя. Заради инцидента АМ „Тракия“ – изхода на Бургас бе затворен за 15 минути и движението бе пренасоченопо стария път Бургас-Айтос-Карнобат. От полицията съобщиха, че автомобилът е пламнал заради техническа неизправност, но пътниците са излезли навреме и са невредими. Огънят е изпепелил автомобила за няколко минути, газовата уредба е избухнала. В следобедните часове е започнало задръстване заради верижна катастрофа на Пети километър. Не е изключено запалилия се автомобил да е прегрял в жегата. Задръствания има и на четирилентовия път към Созопол, където в неделя сутринта е имало преобърнат камион, после край Крайморие също се е запалила лека кола. В момента Бургас е в тапа заради инцидентите към София и на юг, казаха от полицията. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.28", "title": " Горяща кола временно затвори магистрала „Тракия“ край Бургас"}
{"url": "https://trud.bg/%d0%bd%d0%b0%d0%b4-130-%d0%bc%d0%b8%d0%b3%d1%80%d0%b0%d0%bd%d1%82%d0%b8-%d1%81%d0%b0-%d0%b1%d0%bb%d0%be%d0%ba%d0%b8%d1%80%d0%b0%d0%bd%d0%b8-%d0%bd%d0%b0-%d0%ba%d0%be%d1%80%d0%b0%d0%b1-%d0%bd%d0%b0/", "text": "Корабът „Грегорети“ на италианската брегова охрана акостира тази нощ във военното пристанище Аугуста близо до Катания, но Италия чака споразумение с Европейския съюз, преди да позволи на над 130-те мигранти, блокирани на борда от три дни, да слязат на сушата, предаде Франс прес, като се позова на правителството. Около 140 мигранти, тръгнали с два плавателни съда от Либия, бяха спасени от катери на бреговата охрана в четвъртък вечерта и прехвърлени на „Грегорети“. Същия ден над 110 души загинаха или се смята за изчезнали след корабокрушение край бреговете на Либия. Шестима от пристигналите с италианския кораб бяха евакуирани веднага по медицински причини на остров Лампедуза. Снощи властите разрешиха на брега да слязат също жена, бременна в седмия месец, двете й малки деца и съпругът й. Италианският вътрешен министър Матео Салвини обаче повтаря, че ще позволи останалите да слязат в Италия само при наличие на план за разпределянето им в други страни от ЕС.  „Грегорети“ акостира тази нощ на пристанище Аугуста като нормален военен кораб. Сега ЕС трябва да отговори, тъй като миграционният въпрос засяга целия континент, заяви министърът на транспорта Данило Тонинели, който отговаря за бреговата охрана.", "date": "2019.07.28", "title": " Над 130 мигранти са блокирани на кораб на италианско пристанище"}
{"url": "https://trud.bg/%d0%ba%d0%bd%d0%b8%d0%b3%d0%b0-%d0%bd%d0%b0-%d0%b6%d1%83%d1%80%d0%bd%d0%b0%d0%bb%d0%b8%d1%81%d1%82-%d0%bd%d0%b0%d0%bf%d1%80%d0%b0%d0%b2%d0%b8-%d0%bf%d1%80%d0%be%d0%b1%d0%b8%d0%b2-%d0%b2/", "text": "Четения, посветени на Захарий Стоянов, се проведоха за първи път в родното му село Медвен. Скромното по броя на участниците събитие даде заявка за съвсем нов, сериозен прочит на „Записки по българските въстания” и за значимостта на техния автор. Акцент в четенията бе наскоро издадената книга на Любомир Котев „Записки върху записките”. Ямболлията Котев е известен журналист, белетрист, изследовател на народопсихологията. За своите „Записки върху записките” се е подготвял 30-40 години. Случайно или не, в последно време авторът пребивава в Медвен, на една педя разстояние от къщата на летописеца на Априлското въстание. Според него, всичко, написано досега от историци и литератори за Захарий, е било профанизирано или конюнктурно и досега няма задълбочена оценка за „Записки по българските въстания”, които не са за миналото, а за настоящия и утрешния ден. В четенията участваха професорът по история от университета във Велико Търново Пламен Павлов и литературният критик и издател Иван Гранитски. Единият с огорчение отбеляза, че Захарий Стоянов вече не е сред включените в образованието автори и настоя името му отново да заеме мястото си. А другият подчерта, че „Записки върху записките” могат да бъдат ценно помагало при изучаването му. Още повече, че изследването на Любомир Котев е „пробив в „захарийевистиката” и първи сериозен труд след десетилетия мълчание за Захарий Стоянов и творчеството му”. Четенията бяха съпътствани от изложба „Възрожденски Медвен” на проф.Иван Газдов, който пък дари творбите си на местното читалище. Културното събитие премина под надслов „От медвенските поля до Народното събрание”. То бе идея на група съмишленици – литератори, журналисти и историци, и получи подкрепата на областната администрация, общината и музея в Котел, кметството и читалището в Медвен. Организаторите се надяват четенията да станат традиционни. Догодина се навършват 170 г. от рождението на Захарий Стоянов. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.28", "title": " Книга на журналист направи пробив  в „захарийевистиката”"}
{"url": "https://trud.bg/%d0%b5%d0%b4%d0%b8%d0%bd-%d0%b7%d0%b0%d0%b3%d0%b8%d0%bd%d0%b0%d0%bb-%d0%bf%d1%80%d0%b8-%d1%82%d0%b5%d0%b6%d0%ba%d0%b0-%d0%ba%d0%b0%d1%82%d0%b0%d1%81%d1%82%d1%80%d0%be%d1%84%d0%b0-%d0%bc%d0%b5%d0%b6/", "text": "Мъж е починал при тежък инцидент между ТИР и три леки автомобила край Драгоман. Това съобщиха от пресслужбата на МВР. Инцидентът е станал към 15.10 часа в района на Драгоман. Към мястото веднага са насочени полицейски екипи. Според първоначалната информация от катастрофата е починал водачът на камиона. Започва оглед на местопроизшествието. Пътят Драгоман-Калотина е временно затворен за движение на моторни превозни средства и в двете посоки. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.28", "title": " Един загинал при тежка катастрофа между тир и три коли край Драгоман"}
{"url": "https://trud.bg/%d0%bf%d0%be%d1%87%d0%b8%d0%bd%d0%b0-%d0%bf%d0%be%d0%bb%d0%b8%d1%82%d0%be%d0%bb%d0%be%d0%b3%d1%8a%d1%82-%d0%b0%d0%bb%d0%b5%d0%ba%d1%81-%d0%b0%d0%bb%d0%b5%d0%ba%d1%81%d0%b8%d0%b5%d0%b2/", "text": "Почина политологът и анализатор Алекс Алексиев. Той е син на големия български писател и карикатурист Райко Алексиев, който е убит от комунистическата власт след 9 септември 1944 г., предаде БНТ. Алекс Алексиев емигрира в САЩ и се завръща за пръв път в България след промените от 10 ноември 1989 г. Става съветник на министър-председателя Филип Димитров. През 1992 г. името му е замесено в бурния политически живот и противопоставянето между БСП и СДС. В края на първото десетилетие на ХХI век Алекс Алексиев окончателно се установи в България. Той правеше анализи за редица медии, имаше критична гледна точка спрямо Русия на Владимир Путин и Турция на Реджеп Ердоган. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.28", "title": " Почина политологът Алекс Алексиев"}
{"url": "https://trud.bg/%d0%bf%d0%b0%d0%bf%d0%b0-%d1%84%d1%80%d0%b0%d0%bd%d1%86%d0%b8%d1%81%d0%ba-%d0%bf%d1%80%d0%b8%d0%b7%d0%be%d0%b2%d0%b0-%d0%b7%d0%b0-%d0%b1%d1%8a%d1%80%d0%b7%d0%b8-%d0%b8-%d1%80%d0%b5%d1%88%d0%b8%d1%82/", "text": "Папа Франциск призова правителствата за бързи и решителни действия, за да не умират повече мигранти в морето, предаде Асошиейтед прес. Франциск сведе глава в мълчалива молитва за мигрантите, наброяващи вероятно 150 души, които загинаха миналата седмица в Средиземно море при потъването на трафикантски плавателни съдове край бреговете на Либия. Той прикани вярващите на площад „Свети Петър“ да се помолят с него за жертвите и техните семейства. Призивът му към международната общност бе отправен часове, след като кораб на италианската брегова охрана с около 130 спасени мигранти на борда пристигна в Сицилия. Италия обаче не позволява на мигрантите да слязат, докато други страни не се съгласят да ги приемат. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.28", "title": " Папа Франциск призова за бързи и решителни действия, за да не умират повече мигранти в морето"}
{"url": "https://trud.bg/%d0%be%d0%b1%d1%8f%d0%b2%d0%b8%d1%85%d0%b0-%d0%b1%d0%b5%d0%b4%d1%81%d1%82%d0%b2%d0%b5%d0%bd%d0%be-%d0%bf%d0%be%d0%bb%d0%be%d0%b6%d0%b5%d0%bd%d0%b8%d0%b5-%d0%b2-%d0%b4%d0%be%d0%b1%d1%80%d0%b8%d1%87/", "text": "Бедствено положение е обявено на територията на област Добрич, стана ясно след заседание на Щаба за защита при бедствия в събота. Поводът е усложнената епизоотична обстановка в Североизточна България – установените случаи на африканска чума по свинете /АЧС/ в индустриални обекти, както и множеството случаи на болестта в Румъния. Бедственото положение в област Добрич е обявено със заповед на областния управител Красимир Кирилов за срок от 7 дни. В заповедта за обявяване на бедственото положение са посочени и мерки, които се налагат с цел неразпространение на болестта на територията на област Добрич. В срок до 5 август 2019 г. всички стопани, отглеждащи прасета в т. нар. „заден двор“ имат гратисен период, в който могат да умъртвят животните и да приберат месото за лична консумация. В същия срок кметовете и кметските наместници на населени места трябва да посочат площадки в рамките на землищата на населените места, на които ще могат да бъдат загробвани животни. Комисии от експерти със съдействието на служители на ОД МВР започват проверки за спазване на разпоредените мерки. За същия период се забранява свободното събиране на трюфели, билки и горски плодове. За неспазването на разпорежданията глобите са до 500 лв. След изтичане на гратисния период се преминава към санкциониране на нарушителите, като глобите за стопаните, отглеждащи прасета, са в размер от 150 до 1000 лв. Животно, открито в заден двор, ще бъде умъртвено от ОДБХ и загробено без право за консумация, изрично се подчертава в заповедта на областния управител. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.28", "title": " Обявиха бедствено положение в Добричка област\t"}
{"url": "https://trud.bg/%d1%82%d1%80%d0%b8%d0%bc%d0%b0-%d0%b1%d1%8a%d0%bb%d0%b3%d0%b0%d1%80%d0%b8-%d0%bf%d0%be%d1%81%d1%82%d1%80%d0%b0%d0%b4%d0%b0%d1%85%d0%b0-%d0%bf%d1%80%d0%b8-%d0%ba%d0%b0%d1%82%d0%b0%d1%81%d1%82%d1%80/", "text": "Семейство от трима български граждани са пострадали при автомобилна катастрофа в турската провинция Дюздже, сочат първоначални данни, съобщени от осведомителната агенция ДХА, цитирана от  . Автомобил с белгийска регистрация, шофиран от българска гражданка, се е врязал отзад в ТИР с турска регистрация. При пътния инцидент са пострадали съпругът на водачката на автомобила, и тяхната дъщеря, които също са се намирали в колата. Тримата са откарани в болница, властите са започнали проверка на случая. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.07.28", "title": " Трима българи пострадаха при катастрофа в Турция"}
