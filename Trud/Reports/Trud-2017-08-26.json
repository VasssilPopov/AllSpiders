{"url": "https://trud.bg/%d0%bc%d0%b5%d1%80%d0%ba%d0%b5%d0%bb-%d0%bf%d0%be%d0%b8%d1%81%d0%ba%d0%b0-%d0%bf%d0%be-%d1%82%d1%8f%d1%81%d0%bd%d0%be-%d0%bc%d0%b5%d0%b6%d0%b4%d1%83%d0%bd%d0%b0%d1%80%d0%be%d0%b4%d0%bd%d0%be-%d1%81/", "text": "Канцлерът на Германия Ангела Меркел, по време на предизборна реч в град Кведлинбург, заяви, че е необходимо повишаване на нивото на международно сътрудничество, за да е успешна за борбата с терора, предаде ТАСС. „Натъкнахме се на предизвикателство – ислямския тероризъм. Вие всички видяхте какво се случи в Барселона, почти всички страни могат да се сблъскат с аналогична заплаха. Ние можем да се борим с тероризма само при засилено международно сътрудничесто“, заяви тя. Говорейки по темата за бежанците, Меркел заяви, че събитията от 2015 година, когато Германия се сблъска с най-сериозния, в своята история, миграционен кризис, няма да се повтори. „Никой не напуска страната си доброволно. Длъжни сме да се борим с причините за миграцията. Това ще бъде сериозна тема в близките години“, отбеляза канцлерът. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.08.26", "title": " Меркел поиска по-тясно международно сътрудничество за борба с терора"}
{"url": "https://trud.bg/%d0%b1%d0%b8%d0%b2%d1%88-%d0%bc%d0%b8%d0%bd%d0%b8%d1%81%d1%82%d1%8a%d1%80-%d0%be%d1%81%d1%8a%d0%b4%d0%b5%d0%bd-%d0%bd%d0%b0-42-%d0%b3%d0%be%d0%b4%d0%b8%d0%bd%d0%b8-%d0%b7%d0%b0%d1%82%d0%b2%d0%be%d1%80/", "text": "Съд в Банкок постанови 42 години затвор за бившия министър на търговията Бунсонг Терияпиром заради злоупотреби, свързани със сделки с ориз между Тайланд и Китай, предаде Ройтерс. Според прокуратурата действията на Терияпиром са довели до огромни загуби за страната, а оризът, който е трябвало да бъде изнесен за Китай, бил продаван на местния пазар. Терияпиром беше част от правителството на министър-председателката Инглук Шинаватра, свалена с държавен преврат през 2014 г. Вчера върховният съд на Тайланд отложи произнасянето на присъда по дело срещу самата Шинаватра. Тя е обвинена в престъпно нехайство във връзка със схема за субсидиране на оризопроизводителите, въведена от нейното правителство през 2011 г. По това обвинение тя можеше да получи до 10 години затвор. Произнасянето на присъдата бе отложено за 27 септември, защото подсъдимата не се яви в съда. Впоследствие стана ясно, че тя е избягала в Дубай. Източници от партията на Шинаватра заявиха, че миналата седмица тя е напуснала страната и е заминала през Сингапур за Дубай, където живее нейният брат Таксин Шинаватра. Самият той е в самоналожено изгнание, за да избегне присъда затвор за корупция, постановена му през 2008 г. Заместник-началникът на тайландската полиция генерал Сривара Рангсибрахманакул обаче заяви, че полицията няма данни Инглук Шинаватра да е напускала Тайланд, както и че развоят на събитията се следи внимателно.", "date": "2017.08.26", "title": " Бивш министър осъден на 42 години затвор\t\t\t"}
{"url": "https://trud.bg/%d0%bf%d0%be%d0%bb%d0%b8%d1%86%d0%b0%d0%b8-%d1%81%d0%bf%d0%b0%d1%81%d0%b8%d1%85%d0%b0-1000-%d0%bb%d0%b2-%d0%bd%d0%b0-%d0%b1%d0%b0%d0%b1%d0%b0/", "text": "Възрастна шуменка се обърнала с парадоксален въпрос по телефона към полицията в Шумен: „Кога ще идват вашите хора за парите?“. Така дежурният полицай веднага разбрал, че жената е в клопката на телефонни измамници. При разговор се оказало, че пенсионерката е изтеглила от банка 1 000 лв. в петък и се готви да ги пусне от терасата на жилището си в краен квартал на града. Преди това по телефона била убеждавана да участва в полицейска операция по залавяне на ало мошеници. Поискали от нея да набави 30 000 лв., но жената имала само хиляда спестени и менте-полицаите се съгласили да участва с малката сума. Жената вече била разбрала клопката, когато по телефонна отново й позвънили мнимите криминалисти, а тя им обяснила: „Колегите ви вече са тук“. Последвали ругатни и прекъсване на връзката. Това е втора спасена жертва за седмица. В четвъртък банкова служителка от Шумен усети, че пенсионерка тегли 7 000 лв, за да ги даде на измамници и извика полицаи. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.08.26", "title": " Полицаи спасиха 1000 лв. на баба"}
{"url": "https://trud.bg/%d0%bd%d0%b0%d0%bf-%d0%bf%d1%80%d0%be%d0%b4%d0%b0%d0%b2%d0%b0-%d0%b0%d0%bf%d0%b0%d1%80%d1%82%d0%b0%d0%bc%d0%b5%d0%bd%d1%82%d0%b8-%d0%b2-%d1%86%d0%b5%d0%bd%d1%82%d1%8a%d1%80%d0%b0-%d0%bd%d0%b0-%d0%bf/", "text": "НАП продава изгодно на търг чрез тайно наддаване апартаменти в центъра на Пловдив и черноморския ни курорт Равда. Имотът в града под тепетата е на ул. „Генерал Скобелев” 8 до Понеделник пазара и е с площ от 43,2 кв.метра и заедно с изба от 6,84 кв.метра се предлага на първоначална цена от 50 000 лв. , като търгът за него ще е на 14 септември. За 8 септември пък в данъчната централа на ул. „Скопие” 106 в Пловдив е насрочена публичната продан на два апартамента от комплекс „Олимпия Бийч”, който се намира в непосредствена близост до плажа в Равда. Жилищата са с площ от 41,28 кв.м и 40,71 кв.м и се предлагат на първоначални тръжни цени от 50 400 и 54 000 лв. НАП-Пловдив предлага изгодни за продан и МПС-та на длъжници към републиканския бюджет, като най-горещите оферти за месец септември са 11-годишно „БМВ 760 И” за 22 000 лв., „Тойота Ланд Круизер” и дизелов „Мерцедес 250”. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.08.26", "title": " НАП продава апартаменти в центъра на Пловдив и Равда за 50-ина хиляди лева"}
{"url": "https://trud.bg/%d0%bd%d0%be%d0%b2-%d0%b7%d0%b0%d0%bf%d0%b8%d1%81-%d0%bf%d0%be%d0%ba%d0%b0%d0%b7%d0%b2%d0%b0-%d0%b0%d1%82%d0%b5%d0%bd%d1%82%d0%b0%d1%82%d0%b0-%d0%be%d1%82-%d0%b1%d0%b0%d1%80%d1%81%d0%b5%d0%bb%d0%be/", "text": "Каталунските власти разпространиха нови кадри от нападението в Барселона, заснети от охранителни камери, предаде Ройтерс. На тях се вижда как пешеходци по булевард „Рамбла“ бягат, за да се спасят от преминаващия с висока скорост бял микробус, с който терорист уби 13 души. Пешеходците успяват да се скрият в склад, който веднага спуска решетките на входа. Над 125 души бяха ранени в нападенията в Каталуния, отнели живота на още двама души – един убит след атаката от шофьора на микробуса, и още един – в Камбрилс. Днес в каталунската столица ще има голям протест срещу тероризма. Той ще е под мотото No tinc por (Не ме е страх, на каталунски език) и се очаква в него да участват десетки хиляди души, вкл. и кралят на Испания Фелипе VI. Кралят обаче няма да е начело на кортежа на демонстрантите. Няма да са начело и присъстващите депутати. Начело, както обясни кметицата на Барселона – Ада Колау, ще бъдат представители на различните служби, общности и организации, които още от първата минута се погрижиха за жертвите на атентатите от 17 август – силите на реда, Бърза помощ, таксиметрови шофьори, обикновени жители на квартала около „Рамбла“, продавачи и собственици на магазини и заведения в района.", "date": "2017.08.26", "title": " Нов запис показва атентата от Барселона"}
{"url": "https://trud.bg/19-%d1%85%d0%b8%d0%bb%d1%8f%d0%b4%d0%b8-%d1%81%d0%b2%d0%be%d0%b1%d0%be%d0%b4%d0%bd%d0%b8-%d1%80%d0%b0%d0%b1%d0%be%d1%82%d0%bd%d0%b8-%d0%bc%d0%b5%d1%81%d1%82%d0%b0-%d0%b7%d0%b0-%d1%83%d1%87%d0%b8%d1%82/", "text": "Преди началото на учебната година има недостиг на учители, показват данни в бюрата по труда. 19 хиляди свободни работни места са обявени за преподаватели, лекари, инженери, както и за неквалифицирани кадри. Безработните са над 220 000 души, показват последни данни за юли на Агенцията по заетостта. Липсват квалифицирани кадри по редица професии и специалности. Главният експерт по пазара на труда в КНСБ Атанаска Тодорова коментира пред , че броени дни преди началото на новата учебна година има недостиг на всички видове учители: „По математика, информатика, учителите по езици, по изобразително изкуство, музика, биология… Все още системата търси близо 3 000 учители – и в големите градове, и в малките населени места също има недостиг. На второ място като най-търсени специалисти се оказва, че това са медиците, ковачи, леяри, заварчици, шофьори, приложни физици и химици… „Ниското заплащане и непривлекателността на професията са основните причини за недостига на педагози, каза Тодорова. Според офертите в бюрата по труда най-често предлаганата заплата за учител е 660 лева. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.08.26", "title": " 19 хиляди свободни работни места за учители, лекари, инженери и неквалифицирани кадри"}
{"url": "https://trud.bg/%d0%bd%d0%be%d0%b2%d0%b0-%d0%bf%d0%b5%d1%81%d0%b5%d0%bd-%d0%b7%d0%b0-%d0%bf%d1%83%d1%82%d0%b8%d0%bd-%d0%bd%d0%b0%d1%87%d0%b5%d0%bb%d0%be-%d0%bd%d0%b0-%d1%80%d1%83%d1%81%d0%ba%d0%b8-%d0%bc%d1%83%d0%b7/", "text": "Песента „Путин“ на певицата Лейди Фортуна от няколко дни е №1 в класацията на руския iTunes, съобщават медиите в страната. Парчето е ново. Ето един стих от новия хит: „В това време той пристигна, за да помогне на своя народ.  Никой не вярваше в успеха му. А той просто свърши своята работа.  Годините минават. Страната забогатява.  Русия отново ще повярва в своята сила.“ Според медиите зад псевдонима Лейди Фортуна стои продуцентката Юлия Рибакова. Руски музикални критици твърдят, че успехът на „Путин“ не е нещо особено, тъй като iTunes не е особено влиятелна класация.", "date": "2017.08.26", "title": " Нова песен за Путин начело на руски музикални класации (ВИДЕО)"}
{"url": "https://trud.bg/%d0%bf%d1%80%d0%b5%d0%b4%d0%bf%d1%80%d0%b8%d0%b5%d0%bc%d0%b0%d1%82-%d1%81%d0%bf%d0%b5%d1%88%d0%bd%d0%b8-%d0%bc%d0%b5%d1%80%d0%ba%d0%b8-%d0%b7%d0%b0-%d1%81%d0%bf%d0%b0%d1%81%d1%8f%d0%b2%d0%b0%d0%bd/", "text": "Съветниците в комисията по Общинска собственост одобриха единодушно предложение, внесено от кмета Даниел Панов. То касае опазването на културен паметник на ул. Гурко – общинска собственост, като предвижда имотът да бъде отдаден под наем за срок от 5 години, с цел ремонт и съхранение на старинната къща. Става дума за някогашната галерия “Иван Христов”, дарена на Велико Търново след смъртта на художника в края на 80–те. г. “Това е един имот, който на мен лично ми е голяма болка”, коментира Маринела Джартова – началник отдел “Управление на собствеността”. Тя определи състоянието на сградата като плачевно и припомни, че преди няколко години, за да бъдат запазени от влага, бяха изнесени 30-те дарени на града платна на пейзажиста, които се намираха на съхранение там. “Последната воля на Христов бе имотът да остане галерия, за съжаление, към момента физическото състояние на сградата не позволява това”, уточни Джартова. В момента галерията е заключена, а най-големият проблем е силен теч от съседен имот, който руши общинската собственост. “Години наред се опитваме да издирим собственика на тази къща, там са много наследници, които са разпилени не само в България, но и по целия свят и това е наистина много трудно. Сега опитваме да намерим наемател на този имот, като изрично предназначението е картинна галерия и ателиета за творческа дейност, няма да го отдаваме за нищо друго”, обясни Джартова. Тя допълни още, че ако бъде намерен наемател, той трябва да ремонтира галерията, за да я ползва, като е възможно поне част от реновирането да е за сметка на наема. Съветниците единодушно одобриха предложението, касаещо културния паметник. Двуетажната постройка е с обща квадратура 172  кв.м.  В случай че общинските съветници подкрепят предложението на предстоящата сесия в края на месеца, ще бъде проведен публичен търг с явно наддаване, при начална тръжна месечна цена от 530 лв. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.08.26", "title": " Предприемат спешни мерки за спасяването на културен паметник в Търново"}
{"url": "https://trud.bg/%d0%b7%d0%b0%d0%b2%d0%b5%d0%b4%d0%b5%d0%bd%d0%b8%d0%b5-%d0%bd%d0%b0-%d0%ba%d1%80%d0%b0%d0%b9%d0%b1%d1%80%d0%b5%d0%b6%d0%bd%d0%b0%d1%82%d0%b0-%d0%b0%d0%bb%d0%b5%d1%8f-%d0%b2%d1%8a%d0%b2-%d0%b2%d0%b0/", "text": "Заведение на крайбрежната алея във Варна е изгоряло тази нощ, съобщи  , позовавайки се на източници от полицията в крайморския град. При инцидента няма пострадали. Сигналът е горящото заведение е постъпил на телефон 112 в 2.20 часа. На място са изпратени четири противопожарни автомобила, които овладяват огъня и успяват да го потушат. Пожарът е нанесъл значителни материални щети на заведението, изгоряла е дървената му конструкция, оборудване, обзавеждане и друго имущество. Изясняват се причините за възникването на пожара. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.08.26", "title": " Заведение на крайбрежната алея във Варна е изгоряло тази нощ"}
{"url": "https://trud.bg/%d0%b1%d0%b5%d0%bb%d0%b3%d0%b8%d0%b9%d1%81%d0%ba%d0%b8%d1%82%d0%b5-%d0%b2%d0%bb%d0%b0%d1%81%d1%82%d0%b8-%d1%81-%d0%bf%d0%be%d0%b4%d1%80%d0%be%d0%b1%d0%bd%d0%be%d1%81%d1%82%d0%b8-%d0%b7%d0%b0-%d0%b0/", "text": "Федералната прокуратура на Белгия даде разяснения за терориста, който  военнослужещи в центъра на Брюксел и беше ранен смъртоносно. Той е имал в себе си восъчни отливки на огнестрелно оръжие и два екземпляра на Корана, предаде  . Патрулиращи военнослужещи откриха огън, на поражение, в центъра на Брюксел, след като, срещу тях, с крясъци „Аллах Акбар“ се нахвърли мъж, въоръжен с нож. Единият войник е леко ранен по лицето, другият – по ръката. Личността на нападателя е изяснена – това е 30-годишен бежанец от Сомалия. Той е действал сам и не фигурира в списъците с лица, заподозрени в терористична дейност, той не е бил известен на службите за сигурност.  „В него е имало восъчна отливка на огнестрелно оръжие и два Корана“, се казва в комюнике на прокуратурата. По данни на държавния обвинител, нападателят е живял в Белгия от 2004 година и е получил гражданство през 2015 година. През февруари 2017-а той е привлечен към отговорност за нанасяне на телесни повреди. Терористът е живял в белгийския град Брюж, където тази нощ са проведени обиски. Все още няма информация за резултатите от тях. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.08.26", "title": " Белгийските власти с подробности за атаката над военни в Брюксел\t\t\t"}
{"url": "https://trud.bg/%d0%bf%d0%bb%d0%be%d0%b4%d0%be%d0%b2%d0%b5-%d0%be%d1%82-%d0%b5%d1%81-%d1%81%d1%82%d0%b8%d0%b3%d0%b0%d1%82-%d0%b4%d0%be-%d1%80%d1%83%d1%81%d0%ba%d0%b8%d1%8f-%d0%bf%d0%b0%d0%b7%d0%b0%d1%80-%d0%b2%d1%8a/", "text": "Въпреки санкциите, наложени от Москва, срещу закупуването на плодове и зеленчуци от Европейския съюз, в отговор на мерките на ЕС, който забрани закупуването на някои продукти произведени в Русия, големи количества плодове, най-вече праскови и нектарини от страните в ЕС с по-топъл климат, включително Гърция, Италия и Испания, достигат до щандовете в московските магазини, а доставките са стабилни, като прекупвачи, базирани в Беларус са основните заподозрени за контрабандната търговия, пише  . Търговци от Беларус са заподозрени, че се промъкват през санкционната мрежа и вкарват в Русия вносни плодове, представяйки ги като свои – това най-вероятно се случва с помощта на руските власти. Първоначалната информация, че Беларус е удвоил износа си на нектарини и праскови към Русия, не предизвика голямо учудване, въпреки че климатът на Източноевропейската държава не ѝ позволява да произвежда тези плодове.  По-късно стана ясно, че производствена линия от Италия и Испания достига до руския пазар. Според последната информация, търговците, свързани с руския пазар, обикалят Северна Гърция, основен земеделски район и купуват големи количества плодове, включително нектарини и праскови. Катимерини скоро проведе разследване в супермаркетите, магазините и плод-зеленчуците в руската столица и то показа, че гръцките продукти са достъпни навсякъде.  Русия е силно зависима от внос на плодове и зеленчуци. (Специално на топлолюбиви плодове, които няма как да бъдат произведени в климатичните зони, които обхваща Русия – бел. ред.) АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.08.26", "title": " Плодове от ЕС стигат до руския пазар, въпреки санкциите"}
{"url": "https://trud.bg/%d0%b2%d0%be%d0%b5%d0%bd%d0%bd%d0%b8-%d1%85%d0%b5%d0%bb%d0%b8%d0%ba%d0%be%d0%bf%d1%82%d0%b5%d1%80%d0%b8-%d0%b8%d0%b7%d0%bb%d1%8f%d1%85%d0%b0-%d0%b1%d0%bb%d0%b8%d0%b7%d0%be-60-%d1%82%d0%be%d0%bd%d0%b0/", "text": "Два вертолета Ми-17 от състава на авиобаза Крумово се включиха в потушаването на големия горски пожар в землището на село Мечкул, община Симитли, съобщиха от Министерството на отбраната. Те излетяха в 9 ч от авиобаза Крумово. До 12 ч екипажите на двата вертолета изпълниха около 30 захода и изляха близо 60 тона вода над труднодостъпния терен.", "date": "2017.08.26", "title": " Военни хеликоптери изляха близо 60 тона вода над района на пожара над Кресненското дефиле"}
{"url": "https://trud.bg/%d1%80%d1%83%d0%bc%d0%b5%d0%bd-%d1%80%d0%b0%d0%b4%d0%b5%d0%b2-%d0%bd%d0%b0-%d0%b2%d1%80%d1%8a%d1%85-%d1%88%d0%b8%d0%bf%d0%ba%d0%b0-%d0%bf%d1%80%d0%b5%d0%b4%d0%b8-140-%d0%b3%d0%be%d0%b4%d0%b8%d0%bd/", "text": "Преди 140 години на това място се реши изходът на Руско-турската война и съдбата на България. Шипка е свято място, което ни обединява като народ. Това каза президентът Румен Радев по време на тържественото отбелязване на 140-годишнината от Шипченската епопея. Шипка е вратата, през която е минала българската свобода и всяка стъпка към този връх вдъхва вяра в бъдещето, изтъкна държавният глава. Румен Радев положи венец пред Паметника на свободата. В момента се провежда възстановка на шипченските боеве от дружество „Традиция“.", "date": "2017.08.26", "title": " Румен Радев на връх Шипка: Преди 140 години тук се реши съдбата на България"}
{"url": "https://trud.bg/%d0%b7%d0%b0-%d0%b8%d0%b7%d0%bc%d0%b8%d0%bd%d0%b0%d0%bb%d0%b0%d1%82%d0%b0-%d1%81%d0%b5%d0%b4%d0%bc%d0%b8%d1%86%d0%b0-%d0%b1%d0%b0%d0%b1%d1%85-%d0%b8%d0%b7%d0%b2%d1%8a%d1%80%d1%88%d0%b8-%d0%b1%d0%bb/", "text": "За последната седмица инспекторите към отделите Контрол на храните към Българската агенция по безопасност на храните извършиха близо 1980 проверки в обекти търговската мрежа и заведения за обществено хранене, 395 от които по българското Черноморие, съобщиха от пресцентъра на БАБХ. Вследствие на инспекциите по морето са издадени 25 Предписания и са съставени  11 Акта за установяване на административно нарушение. 2 обекта са затворени заради липса на регистрация по смисъла на Закона за храните. В резултат на инспекциите по официален контрол в останалите областни на страната са издадени 114 Предписания и са съставени 22 Акта. Спрени от реализация са 229,1 кг. храни от животински произход. Възбранени и насочени за унищожаване са 118,4 кг. храни от животински произход, 5,36 кг. ядки, които са били без документи и 31 яйца с изтекъл срок на годност. Най-често констатираните несъответствия са свързани с пропуски в записите в Системите за управление на безопасността на храните, несъответствия по сграден фонд и оборудване или лошо хигиенно състояние в обектите. Констатирано е също неправилно съхранение на храни, както и такива с изтекъл срок на годност, пропуски в етикетирането и извършване на неразрешена според удостоверението за регистрация на обекта дейност или обект без регистрация по смисъла на чл.12 от ЗХ, както и лични здравни книжки с изтекъл срок на валидност. През изминалата седмица са извършени 24 проверки на кухненски блокове на детски ясли, детски градини и детски млечни кухни. Не са установени нарушения. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.08.26", "title": " За изминалата седмица БАБХ извърши близо 2000 проверки в цялата страна"}
{"url": "https://trud.bg/%d0%b8%d0%bc%d0%b0-%d0%bd%d0%b0%d0%b4%d0%b5%d0%b6%d0%b4%d0%b0-%d0%b4%d0%b0-%d1%81%d0%b5-%d0%bb%d0%be%d0%ba%d0%b0%d0%bb%d0%b8%d0%b7%d0%b8%d1%80%d0%b0-%d0%bf%d0%be%d0%b6%d0%b0%d1%80%d0%b0-%d0%bd%d0%b0/", "text": "Има голяма вероятност пожарът в Кресненското дефиле да бъдат изцяло локализиран. Такава надежда изразиха от кризисния щаб, организиран за битка със стихията, която три дни бушува и обхвана фронт от 10 км и изпепели 10 хиляди дка треви и гори. В събота сутринта отново припламваха огнища в два от периметрите на бедствието, в района на Мечкул и Ощава. Армейските хеликоптери успяха до обяд да угасят участъка при Мечкул и Симитли. Над 60 тона вода бяха излети там. Другата критична точка е при село Влахи. Над 560 души –  военни, пожарникари, полиция, горски, доброволци гасят и буквално като линейки хвърчат при най-малкото припламване. Булдозери копаят просеки, режат се дървета, битката е тежка ,но всички работят отговорно. Надеждите са, че третият ден ще донесе край на бедствието, ако не възникнат непредвидени ситуации.  На брифинг министърът на вътрешните работи Валентин Радев съобщи, че съставът, който е на терен от вчера в района на големия пожар край Кресненското дефиле, остава на място и продължава борбата с огъня. Полицията осъществява разпоредените мерки за проверки на влизащите в селата и този режим остава за изпълнение. В селата продължава да няма ток, ограничението е заради безопасността на хората в района под 20-киловолтовия далекопровод, обясни той. От своя страна директорът на ГДПБЗН главен комисар Николай Николов каза, че стремежът на всички, които участват в гасенето на пожара е да не допуснат опасност за живота и здравето на хората и разпространяване на огъня към парк „Пирин“, към момента и двете задачи са изпълнени. Според него сериозен проблем създава районът непосредствено над Кресненското дефиле и на етапа всички усилия са насочени натам. „Няма проблеми с осигуряването на храна, напитки“, каза областният управител на Благоевград Бисер Михайлов. В събота сутринта към 10.00 часа движението по главен път Е 79 в района на Кресна беше спряно за около час заради друг пожар, който предизвика силно задимяване в участъка. Но пожарникарите бързо се справиха с новата ситуация.", "date": "2017.08.26", "title": " Има надежда да се локализира пожара над  Кресненското дефиле"}
{"url": "https://trud.bg/%d0%bf%d1%81%d0%b8%d1%85%d0%be%d0%bb%d0%be%d0%b3%d1%8a%d1%82-%d0%ba%d0%b0%d1%82%d1%8f-%d0%ba%d1%80%d1%8a%d1%81%d1%82%d0%b0%d0%bd%d0%be%d0%b2%d0%b0-%d0%bf%d1%80%d0%b5%d0%b4-%d1%82%d1%80%d1%83/", "text": " – Социалните мрежи на първо място влияят на тинейджърите при създаването на контакти, които не са достатъчно сигурни и стабилни. Връзките, които произтичат чрез социалните мрежи носят също достатъчно рискове. От една страна децата не познават същността на мрежите. От друга страна, виртуалните познанства не развиват достатъчно социалните умения на общуване с връстниците в реалния живот, поради начина, по който се общува в социалните мрежи. Простото обяснение е, че общуването през социалните мрежи, защото то не е напълно автентично, а таке се изменя и общуването между половете.  Може би след време ще може да се направи пълен анализ как се е отразил този тип общуване в социалните мрежи на поколенията. Сега обаче това е едва началото на наблюдение на ефектите от този процес. Това, което сега се забелязва е, че като цяло има по-несигурни контакти, в които човек няма истинска възможност да опознае достатъчно добре другия и съответно може да се подведе.  – Наистина комуникацията стана много по-удобна, ако трябва да бъдем откровени. В генерален план има много позитиви от общуването в социалните мрежи – човек може лесно да сподели мнението си, може да разбере какво мислят неговите приятели и познати по даден въпрос. Това се случва с много голяма скорост. Достъпността е прекалено лесна. Може да си част от бита и ежедневието на приятели, които живеят на другия край на света, и с които нямаш възможност да си общуваш по друг начин. Можеш да намираш хора от твоето минало, с които живота те е разделил, но пък са останали близки до теб. Разбира се, че има плюсове. Проблемът е за хората, които разполагат само с този вид общуване и нямат достатъчно друга социална активност. Това би могло да създаде една илюзия на контактите и да доведе по-късно до реални срещи с хора, които са създали фалшиви имиджи, които са коренно различни от представеното в мрежата. Така че това е по-специфичното. В негативния случай срещата в социалните мрежи е на образи, а не на хора. Тинейджърите си изграждат някакъв образ в социалните мрежи и може би така спада и защитата на децата, защото този образ става първото нещо за което те мислят, и в името на което общуват.  – До известна степен се получава проблем със завишените очаквания, защото социалните мрежи, създавайки образи, всъщност създават нереалистични очаквания от някой към друг човек и може би реалните хора много се разминават. По-старите поколения общуват предимно с приятелите си – тези, които вече познават в живота си, но по-младите създават виртуални познанства, които не винаги са реалистични. Съответно идва и разочарованието, това, което би могло да доведе до агресия.  – Вижте, ние не сме много специализирани, нямаме дори терапия през социалните мрежи – нещо, което е популярно в други държави. Има терапевтични техники, които са свързани с аватари (други симулирани образи във виртуалното пространство, чрез които се влияе позитивно на децата, б.р.), но това все е още не е разпространено в България. Ние не сме толкова напреднали.  – Децата до голяма степен се формират под въздействието на родителите си. Така че, едно дете се научава да контролира агресивните си импулси в резултат от отношението на своите родители. Разбира се и от средата. Но на възраст от една до седем години детето общува най-вече със семейния кръг и там се кове характерът. Семейния кръг е ориентир за неговия живот и начина, по който той да контролира емоциите си и себе си. Уменията се създават вкъщи. След това дали средата влияе или не влияе на детето, зависи от това как са създадени уменията и вътрешното преживяване за себе си и начина по който се чувстваш. Струва ми се, че дали един родител ще разпознае дали в едно дете се поражда агресия, по-скоро е въпрос на комуникация. Дали в семейството, в което живее детето има възможност да се говори за начина, по който се чувства. Да се споделят дори лошите чувства, тежките преживявания. Това е основата, която определя дали едно дете ще стане агресивно или не. Ако то расте в среда, в която е нетолерирано, в която не получава възможност да споделя какво чувства и как се чувства, много е вероятно да стане агресивно.  В света, и за щастие и „Анимус“ вече е част от това да подпомага децата да се научават да разпознават своите чувства и да говорят както за позитивните, така и за негативните си чувства. Ние имаме един доста амбициозен проект , който продължава. „Приятелите на Зипи – бъдещите граждани на България“ – това е една програма, която се състои от 24 учебни часа, тя е за деца до 6-годишна възраст. В нея децата в рамките на 24 учебни часа през годината се научават да говорят за начина, по който се чувстват. Да могат да кажат „Аз съм тъжен“, „аз съм обиден“, „аз съм разочарован“, “разгневен съм“, „сърдит съм“. Така те ще могат по друг начин да изразят чувствата си и да направят промяната, която искат и в резултат да не се стига до агресия към другите деца – физическа и психическа. Това се учи с целия клас, не едно конкретно дете.  – Точно така. Така и другите деца в групов формат се научават как да реагират, когато едно дете се чувства зле и да му помогнат, за да се почувства по-добре. Така има шанс никой да не бъде наранен. Това е една много успешна практика, която ние внедрихме преди 3 години и продължаваме да развиваме. Тя се надгражда с формат за деца от първи до четвърти клас, както и в прогимназиалните класове. Точно тогава е времето, когато се развива училищният тормоз. Той представлява агресия и тормоз дългосрочен от едно дете над други деца, като крайната цел на този тормоз е не толкова едно дете да бъде наранено, колкото тормозителите да са добре представени пред групата на връстниците като мощни и справящи се. Те стават важните. Всъщност всички тези програми намаляват и този феномен.  – Тук проблемът е в българските училища. Проблем е изключителния толеранс на училищната общност към училищния тормоз. Това, което се случва обикновено, е че училищата неглижират и покриват проблема. Мога да дам примери с много училища в страната и столицата. Те минимизират училищния тормоз, не му обръщат внимание, считат го за нещо нормално. Обичайно децата, които са жертва на тормоз напускат училищата и отиват в друго училище. Децата, които са извършители на тормоза, заедно с групата на зяпачите остават. Проблемът е, че бидейки групов феномен училищният тормоз намира нова жертва на мястото на старата. Поради липсата на умения и практика, никой не работи с този конкретен клас за да изкорени причината за тормоза, той си остава в класа и продължава да се върти като групова комуникация в този клас. Това е проблемът.  За съжаление тук има много какво да се желае в тази област. Предлагат се много обучения, но не всички са научно базирани и свързани с конкретния проблем.  – Като цяло заключенията ни от практиката се, че децата имат изключително голяма нужда от общуване с родителите си. Говоря за пълноценно общуване, а не просто за присъствие. Така че авторитетите да са достъпни и да подпомагат изграждането на сигурна връзка на децата от една страна, от друга страна да развиват умения у тези деца да общуват с възрастните и респективно да се чувстват спокойни в общуването с връстниците си. Всъщност това е големият проблем – отсъствието на ефективно общуване деца-родители. В този ред на мисли, ние също имаме един проект, който е от голям консорциум от организации, който е за развиване на бащинството. Проектът е за насърчаване на активното бащинство, в който бащите да участват активно в живота на децата си и да се включат в повече от дейностите там.  – Семейната среда основно е фактор. Затова толкова дълго време се водеше дискусията за затварянето на домовете за деца например. Там няма системно обгрижване от един авторитет, какъвто е майката. Децата в домовете имаха проблем със сигурността, с привързаността, с базисното усещане за стабилност и затова имат толкова голям проблем при социализацията, при когнитивните умения, при трупането на знания, ученето.  Бедността също е голям фактор. В някои части на страната, където бедността е сериозен проблем, от една страна родителите отсъстват, защото се опитват да работят на няколко места, за да се справят с издръжката или оставят децата и заминават на гурбет. Там се получава големият проблем с гурбетчийските деца, защото те са на практика са неглижирани до голяма степен. За щастие забелязвам от общуването с колегите в страната, че там има склонност и родителите в голямата си степен да изтеглят децата в европейските държави, където работят. Все по-малко деца остават тук да ги гледат бабата и дядото.  – Чувството за безнаказаност е изключителен проблем и при домашното насилие. Тоест чувството за безнаказаност кара извършителя да продължи да върши това престъпление. Естествено, че възмездието трябва да бъде пропорционално на щетата във всяко едно отношение. Въпросът е колко ефективно работи правораздавателната система и колко бързо се случва да има възмездие за жертвата. Това, което ние сме видели от дългогодишната си практика е, че жертвите на насилие-деца например, е че възмездието идва изключително бавно. Почти всички деца, които са идвали в нашите програми и са били жертви на сексуално насилие в семейния кръг, са минали през едни много мъчителни и бавни процедури по събиране на данни, по образуване на дело, изслушване, първа и втора инстанция. Почти всички деца, с които сме работили са получили възмездие, след като са навършили пълнолетие.  ", "date": "2017.08.26", "title": " Психологът Катя Кръстанова пред „Труд“: Борбата с агресията започва в семейството\t\t\t"}
{"url": "https://trud.bg/%d1%81%d0%be%d1%84%d0%b8%d1%8f-%d0%b8-%d1%81%d0%ba%d0%be%d0%bf%d0%b8%d0%b5-%d0%b2-%d1%80%d0%b5%d0%b6%d0%b8%d0%bc-%d0%bd%d0%b0-%d0%bf%d0%b0%d1%80%d0%b0%d0%b4%d0%be%d0%ba%d1%81%d0%b0%d0%bb%d0%bd%d0%b0/", "text": "Не обичам подобни заглавия, но точно това се налага да  поставя. Не обичам, защото никак не съм сигурен дали в следващите редове ще успея да аргументирам претенцията си да разкрия това ново нещо в отношенията между България и Македония, което се случи и което в предишните години просто не е било възможно. Или по-скоро не сме допускали, че някога може да се случи. А какво се случи? Ами, случиха се някои неща, които, ако ги проектираш върху 26-те години независима Македония и особено върху последните 11 от тях, са си направо парадоксални. България и Македония подписаха Договор за добросъседство, приятелство и сътрудничество, който от 2008 г. отлежаваше в папките на македонското външно министерство. И ето първият парадокс – както си отлежаваше, както спорадично смесена комисия от двете държави правеше преглед и симулираше работа по проекта, така изведнъж, само за някакви си четиридесетина дни документът стана готов за подписване, а премиерите Борисов и Заев сложиха подписите си под него. Борисов и Заев –представители на двете големи европейски семейства: българинът с неговата ГЕРБ членува в Европейската народна партия, Заев наследи Социалдемократическият съюз на Македония (СДСМ) от „патриарха“ на партията Бранко Цървенковски, като член на Партията на европейските социалисти. Не беше ли по-логично и „природно“, както казват край Вардар, когато искат да подчертаят, че нещо е естествено, подобен документ,  с който се прави пробив в отношенията между Скопие и София и който, нека си признаем, чакахме през целия 26-годишен период на независима и суверенна Македония, да бъде подписан от премиери, които членуват в едно и също семейство. Така да се каже, изповядват едни ценности, едни идеи за бъдещето на двустранните ни отношения и тяхната перспектива на фона на европейското общуване. Може би за такова мислене значение имаше и прецедентът от февруари 1999 г., когато десните Иван Костов и Любчо Георгиевски подписаха Декларацията, която сега с някои ключови позиции стана основа за Договора от 1 август 2017 г. …Когато Бойко Борисов за първи път стана премиер на България, Никола Груевски и неговата ВМРО- ДПМНЕ вече три години управляваха Македония. Тогава написах един текст за общите неща – като хора и като политици, които биха могли да приближат и свържат двамата премиери, да улеснят комуникацията между тях и в крайна сметка да побутнат напред двустранните ни отношения. И Груевски, и Борисов са били в един момент спортисти: Никола се е занимавал с бокс, Бойко – с карате. Аха, казах си, и двамата идват от силовите спортове, където се калява волята и мъжеството и където толерантността и уважението към другия са императив. Ако не друго, това  е тема, по която могат да си имат приказката. На всичко отгоре и двамата като лидери на две десни партии членуват в ЕНП – следователно ще се виждат често, ще си общуват, нашият ще набива канчето на Никола за това колко е важно Македония да има добри отношения с България. И други такива неща бях написал, дадох текста на едно място, но там ми отказаха да го публикуват. Пък и после стана ясно, че желаната комуникация между двамата партийни лидери и премиери не се получава, те дори не се говорят и така до фразата от Борисов: „С Груевски не искам дори кафе да пия“. От своя страна Никола беше казал пред наш общ приятел: „Не мога да разбера какво иска България от нас“.  Хайде да не си кривим душата. И от гледна точка на историята, и от гледна точка на прагматизма, пък дори и от гледна точка на романтиката (Македония е най-романтичната част от историята на България, или нещо такова, бе казал Петър Стоянов) нормалността в българо-македонските отношения през тези 26 години означаваше да подобряваме отношенията помежду си тогава, когато на власт в Скопие бе партия с префикса ВМРО. По много причини, които всеки може лесно да си обясни… Една от тях, която не засягаше пряко ВМРО-ДПМНЕ, бе алтернативата да се работи със социалдемократите на Бранко Цървенковски. Но и тя, СДСМ, бе част от македонската нормалност тогава. Стабилна партия, идващата от недрата на Съюза на комунистите на Македония, запазила голяма част от апаратните му кадри, ориентирана към Белград без никакво съмнение, крайно подозрителна към всичко, дори и към най-лекия намек, че връзките с България могат да се поотворят и подобрят. Че кой измисли и пусна в практическа употреба така нареченият „езиков спор“, чрез който бяха блокирани всички двустранни документи, насочени към нормализиране на връзките помежду ни. Чувал съм наши дипломати разочаровано да казват: „С тези не може да се работи!“ Е, въпреки всичко работеха, доколкото ситуацията позволяваше, даже повече. Надеждите  за пробив в отношенията все пак като че бяха свързани с политиката на ВМРО-ДПМНЕ. Колко пъти сме стискали палци за изборната победа на Любчо Георгиевски, какъв празник за всички нас бе победата му през 1998 г., колко страдахме за всичките проблеми и неприятности, които се стовариха върху главата на ръководеното от него „невръстно“ правителство – бежанска криза, кървав конфликт, колко помощ  – явна и не толкова, оказахме за да не падне той от власт. И  каква покруса настъпи когато през септември 2002 г. социалдемократите на Бранко Цървенковски победиха съкрушително и взеха отново властта в ръцете си. За да паднат и те в изборния капан през 2006 г., когато Груевски начело на ВМРО-ДПМНЕ (Георгиевски бе поел пътя на политическото отшелничество) спечели, за да стои начело на Македония цели 11 години.  И тази победа приветствахме, макар че още първите месеци на власт на Груевски очакваната нормалност в отношенията бе поставена под съмнение. Под лозунга да модернизира партията си и да я направи припознаваема в европейското християндемократическо семейство, Груевски започна да къса с всичко, което свързваше ВМРО-ДПМНЕ с нейните исторически корени, с нейната митология, и индиректно – с България. Вместо демократична структура по европейски терк обаче, той постепенно и системно превърна ВМРО-ДПМНЕ в авторитарна сила, в която корупцията и злоупотребите постепенно взимаха връх. За да се стигне до пълната му изолация  – негова лична и на страната му, от която само усилията на опозицията не стигаха, та трябваше и международната общност, каквото и да означава това, да се намеси. В същото време и социалдемократическата опозиция претърпя сериозни промени. След девет последователни изборни загуби, след различни опити за ново лидерство на партията в крайна сметка за неин председател бе издигнат най-успешния кмет на партията – Зоран Заев от Струмица. И той изтърпя едно унизително чакане Бранко Цървенковски да завърши президентския си мандат и да се върне начело на СДСМ, и той бе принуден да работи с „апаратно-урбанно“ обкръжение, което зад гърба му го обвиняваше в провинциализъм и селяндурщина, но в крайна сметка всичко си дойде на мястото. Заев извади на бял свят невижданата корупция и злоупотреби с власт на екипа на Груевски, пребори се чрез Специалната прокуратура да гарантира, че престъпленията няма да останат ненаказани, отиде на избори чак тогава, когато шансовете му за победа бяха най-големи. Загуби ги само с два мандата, но успя да обедини всички онези политически партии в парламента, които са извън ВМРО-ДПМНЕ. Състави управляващо мнозинство, наистина крехко, но достатъчно, за да излъчи кабинет. И като една първа стъпка, дойде в София на 20 юни, поклони се заедно с Борисов пред паметника на царя на българите Самуил и обеща на 2 август да подпише отлагания дълги години Договор за добросъседство с България. И удържа на думата си.  Сега е време читателят да попита: е, добре, защо ни ги разказвате тези неща? Ами, защото седя и се чудя дали това е новата нормалност на българо-македонските отношения, която на пръв поглед може да изглежда парадоксална, но е факт. И защото тази нова нормалност налага на 15 октомври на местните избори в Македония да стискаме палци за кандидатите на партията на Зоран Заев, и ако можем, по някакъв легитимен начин да помогнем за тяхната победа. И защото изборите ще бъдат изключително важна политическа битка за бъдещето на страната, а защо не и за бъдещото на отношенията между Скопие и София. Много е простичко – въпреки че е в опозиция, ВМРО-ДПМНЕ има сериозно политическо предимство: президентът е техен, върховните съдилища, в това число и Конституционният съд, са техни, съдебната система продължава да бъде под контрола на Груевски, въпреки че главният прокурор бе сменен. 90 на сто от досегашните кметове и мнозинствата в общинските съвети са техни, основните медии са още под тяхно влияние. Груевски не крие намеренията си да спечели убедителна победа, тя да му даде основание да иска предсрочни парламентарни избори, в които отново да победи и да се върне на власт. И да ревизира договора, подписан от Борисов и Заев. Ето затова трябва да стискаме палци на Заев, забравяйки, че той печелеше мандат след мандат в Струмица и с антибългарски лозунги. Тук е Македония, не е Благоевград, нали си спомняте онзи плакат, който висеше на фасадата на МОЛ „Глобус”, който Заев построи в града. Но политическия прагматизъм и логика ни препоръчват да се освободим от досегашните си идеологизирани и романтизирани представи за нормалност и гледайки интереса преди всичко на страната ни, да приемем и парадоксите като нещо „природно” и естествено. Всъщност, в крайна сметка май всичко си дойде на мястото.", "date": "2017.08.26", "title": " София и Скопие в режим на парадоксална нормалност\t\t\t"}
{"url": "https://trud.bg/%d0%b3%d0%be%d0%bb%d1%8f%d0%bc%d0%be%d1%82%d0%be-%d1%81%d0%b2%d0%b5%d1%82%d0%be%d0%b2%d0%bd%d0%be-%d0%b4%d1%8a%d1%80%d0%b4%d0%be%d1%80%d0%b5%d0%bd%d0%b5/", "text": "Преди дни завърши световното първенство по лека атлетика, но още не ми дават мира някои неща. Нея наричат царицата на спортовете. У нас, дето днес всичко е наопаки, тя си е чиста Пепеляшка, на чиято нога надали някой скоро ще мери златен шпайк. Единственото, което се получаваше като за световно, ни беше дърдоренето. От много състезатели по този екранен и друговидов спорт. (Но тъй ще е, когато пепеляжите са на властта по етажите.) На истинското състезание – по пистите и секторите на световното, обаче мълчахме. Леката ни атлетика е в окаяно състояние – и въобще, и най-вече през призмата на традицията, на световните величия с български фланелки. Кой го докара до това? Ама тя, атлетиката ни, си е добре, какво я черним. Коментаторите от БНТ 1 си зададоха въпроса: добро ли е представянето ни, и бодро си отговориха: да! Какво, ако не дърдорене, е това!? Само един аргумент ще противопоставя – за разлика от други спортове у нас нито един чужд атлет не пожела в последните десетилетия да стане български. И с това започвам отговорите на въпроса кой – отсъствието на държавна грижа и политика, на първо място. В първите години на демокрацията спортът, и в частност, леката атлетика, все още бозаеха от неразложеното материално тяло на социализма, чак до олимпийското злато на Тереза Маринова през 2000 г. После – леш, единични успехи през зъби, поява на таланти, които лесно се губеха. И дърдорене, разбира се. Друга причина за състоянието на атлетиката ни е тоталното му натикване в маргиналната зона. Това стана постепенно, с отказ да се говори подобаващо за леката атлетика и за миналите ни успехи в нея. Замря и медийният интерес, най-вече – телевизионният. Прекъснаха предаванията на състезания (и Евроспорт се оттегли от Диамантената лига – най-престижната верига състезания). В същото време не спираха да бъдат рекламирани голфът, бейзболът, американският футбол и техните велики достойнства, а това, ако не друго, отклонява възможните спонсорски пари за леката атлетика. Та откъде да дойде искрата в детските очи и как растящите да тръгнат към пистите и секторите. А в този спорт има място за хора с всякакви дадености – и силни, и бързи, и издръжливи, и отскокливи, и ниски, и високи, и слаби, и едри. Първата причина прогони или преквалифицира треньорите и зрелите спортисти, а втората затлачи извора. Двете заедно отключиха дребнотемието, хвърлянето на сянка към миналите успехи; дърдоренето, което се съсредоточи около жълтото, безплодните приказки за допинга и отминаването на сериозните теми в този спорт. И сега сме наникъде, което било достойно. И още как! Въпреки че БНТ 1 предаваше вечерните сесии, тя допусна поредната антипропаганда, като не отдели екранните няколко минути за раздялата с пистата на, за мене, най-великия (засега) лекоатлет Юсеин Болт. Най-велик, защото във времето, когато рекордите на 100 и 200 м бягане бяха смятани за пределни за човека, той ги подобри значително. Най-велик заради поведението му, спечелило му огромна зрителска любов – и с умението да балансира между радостта от триумфа и уважението към съперника; и с добре намерените и премерени фирмени жестове; и с естествеността и добротата му. Велик и с красотата на бягането си. Такава раздяла е мечта за всяка медия, а БНТ 1 предпочете заниманието със себе си. Тръгнаха си, обяснимо вече и като губещи, дългогодишните свръхгерои Юсеин Болт и Мо Фара (английски бегач на 5 и на 10 км). А подобни нови трудно ще има скоро. И въпреки това първенството беше интересно заради изравнените сили в някои дисциплини и появата на нови надежди. Българските атлети се отличиха с девето място на Ивет Лалова и със скачачите на висок скок – седмо място на Мирослава Демирева и несъстоял се финал за Тихомир Иванов заради контузия, най-добре състезаващ се от нашите дотогава. Но се питам как така коментиращата по БНТ 1 обяви женския висок скок като останала си българска дисциплина. Но ето – телевизията си дърдори по Вапцаровски: „Говори си и нека си говори,/ нали затуй му плащат хората.“ То и Демирева почна да говори и обещава. А трябва да скача и побеждава. Нали е такова времето – печелиш симпатии, популярност и слава, като говориш, без покорените от тебе да знаят какво вършиш и какво е действителното ти място в твоята сфера. Говореното на спортните коментатори по БНТ в редица случаи е количествено – гонитба на повече думи в минута и издумване на всякаквите фактологии за постижения и успехи, подредени и предоставени от анализатори и от всякакви интернет сайтове. С оттеглянето на старото поколение изчезна истинското водене в духа на състезанието и на традициите в дисциплините на леката атлетика. Куриозно тъжно ми беше да открия, че на основния коментатор му липсва усет за размери и разстояния. Обяви, че диаметърът на мъжкото гюле е 20 см. (Такова може да тласка само 3-метров гигант). И че американките в щафетата 4Х400 м още на третия пост водели с 80-90 м. (На финала победиха с 6 сек, което в метри е някъде към 45). Комай му е време да слезе на пистата. Пък и за всяко нещо не е достатъчен напънът. А си трябват любов, знание и подадине. Ама я стига дърдорене. Беше странно руското полуприсъствие – само 18 (!?) души, без право и на намек за национална принадлежност (!?). Но публиката го направи – тя не аплодираше, а освиркваше единствения победител над Болт на 100 м за 10 години, американеца Джъстин Гатлин, който се състезава, след като е залавян и наказван 2 пъти за допинг. Докато руснаците не ги допускат заради хванати техни колеги. Тъй, назидателно, като в казармата – цялата рота заради няколко провинили се.", "date": "2017.08.26", "title": " Голямото световно дърдорене\t\t\t"}
{"url": "https://trud.bg/%d0%b2-%d0%bf%d0%b0%d0%b7%d0%b0%d1%80%d0%b4%d0%b6%d0%b8%d0%ba-%d0%b7%d0%b0%d0%b4%d1%8a%d1%80%d0%b6%d0%b0%d1%85%d0%b0-%d0%b4%d0%b2%d0%b5-%d0%bc%d1%83%d0%bb%d0%b5%d1%82%d0%b0-%d0%bd/", "text": "Двама 35-годишни мъже от село Градец (община Котел) са задържани в Пазарджик в петък за съучастие в телефонни измами. Действията по разследването стартирали след получена информация от Главна дирекция „Национална полиция” (ГДНП) и под надзора на Районната прокуратура в Пазарджик. Мъжете са ползвани като мулета, а в момента криминалистите продължават работата по установяване на съпричастността им и към други измами. Задържаните са К.Х. и Г.Н., които са били посредници при извършването на телефонни измами, като са вземали пари и бижута от жертвите. „В хода на разследването е установено, че в рамките на два дни двамата криминално проявени мъже са взели общо 6300 лева, 100 евро и спестовна книжка от две жени на възраст 83 и 78 години. Схемата е била добре известната през последните месеци – ало бандитите се представят за полицаи, които разследват група за извършване на телефонни измами. Те искат жертвите да предадат наличните си спестявания или бижута, с което да помогнат на разследването. Ако възрастните хора се усъмнят в думите им дори прибягват до заплахи за живота и здравето им с цел да ги принудят да оставят пари и бижута”, съобщи Мирослав Стоянов, говорител на Областна дирекция на МВР-Пазарджик. Работата по случая продължава под наблюдението на Районната прокуратура в Пазарджик, образувано е дознание.", "date": "2017.08.26", "title": " В Пазарджик задържаха две „мулета” на телефонните измамници"}
