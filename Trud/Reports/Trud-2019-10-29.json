{"url": "https://trud.bg/%d0%b2-%d1%81%d0%be%d1%84%d0%b8%d1%8f-%d0%bb%d0%b5%d0%b2%d0%b8-%d0%b8-%d0%b4%d0%b5%d1%81%d0%bd%d0%b8-%d1%80%d0%b0%d0%b7%d1%87%d0%b8%d1%82%d0%b0%d1%82-%d0%bd%d0%b0-%d0%b4%d0%b5%d0%bc%d0%be/", "text": "Игнатов събра 52 925 гласа ВМРО решават дали да призоват своите за подкрепа на Фандъкова Тръгнаха совалки преди балотажите из цялата страна. Утре ВМРО свиква ръководството си, за да решават дали да призоват своите избиратели да гласуват за определени кандидати, включително и за Йорданка Фандъкова в София. Пред “Труд” лидерът на партията Красимир Каракачанов обясни, че положението е сложно, тъй като в 13 общини кандидатите на ВМРО се изправят на балотаж срещу претендентите на ГЕРБ. “За балотажа в София търсим подкрепа за Йорданка Фандъкова от десните избиратели. Изпратихме призив към “Демократична България” с надеждата, че на изборите всички десни няма да посягаме към бюлетината на Мая Манолова и на червените. При избор на кандидата Йорданка Фандъкова, издигната от две партии членове на ЕНП, логичният избор е тя”, коментира пред “Труд” председателят на СДС Румен Христов. Той се оплака, че от “Демократична България” вече обявиха, че няма да призовават своите избиратели да подкрепят нито една от двете претендентки за кмет на София. “В такива моменти лидерите трябва да поемат отговорност и да заявят мнението си. Към друга партия, няма как да се обърнем, останалите са леви”, каза още Румен Христов. Самата Фандъкова днес се разходи до централата на “Демократична България”, но обясни, че води разговори с тях за общинския съвет, а не за подкрепата им на балотажа. Лидeрът нa БCП-Coфия Калоян Паргов също обяви, че е нормално Мая Манолова да получи подкрепата на “Демократична България”. “Компромисът, когато не е безпринципен и е за постигане на голяма цел, е велико нещо. Търсим съгласие, а не съглашателство в името на промяната”, заяви Паргов в ефира на Би Ти Ви. “Грaдcкaтa дecницa нe ca крeпocтни ceляни. Гoлямaтa цeл e Мaя Мaнoлoвa дa бъдe кaндидaтът нa прoмянaтa, кoятo вcички щe пoдкрeпим”, oбяcни Пaргoв. От данните на ЦИК става ясно, че за кандидата на “Демократична България” Борислав Игнатов са гласували 52 925 столичани, за другия десен кандидат Борис Бонев – 42 925, за кандидата на ВМРО Ангел Джамбазки – 16 920, а за Волен Сидеров – 6 246. Йорданка Фандъкова има 157 909 гласа, а Мая Манолова – 120 233. По традиция активността на балотажите винаги е по-ниска, а избирателите рядко се съобразяват с призивите на една или друга партия да дадат гласа си за конкретен кандидат.   Седесарите гласуват за Здравко Димитров За мен като седесар е важно кметът на Пловдив да се казва Здравко Димитров. Това каза зам.-председателят на СДС д-р Емил Кабаиванов. Той заяви, че Пловдив е знаков град и изрази убеденост, че Здравко Димитров ще е новият кмет. “Ние сме заедно за дълъг път, не само засега, не само за днес. Тепърва ни предстои да работим заедно”, каза още Тони Симидчиева от ръководството на СДС – Пловдив. От своя страна Здравко Димитров посочи: “Като дясна партия ще водим разговори с всички от център-дясно. Всеки, който споделя принципите ни, е добре дошъл. СДС първи ни подкрепи”. “В неделя Пловдив ще има шестима районни кметове от ГЕРБ”, прогнозира Здравко Димитров (виж още на стр.5). Общо 39 777 пловдивчани са гласували за Димитров на първи тур. Основният му опонент за балотажа тази неделя е Славчо Атанасов от ВМРО, който събра наполовина по-малко гласове – 17 775.   Иван Портних, досегашен кмет и кандидат на ГЕРБ за Варна:  Основният ни опонент е пасивността Нашият основен опонент на местните избори е пасивността. Това каза на пресконференция областният лидер на ГЕРБ и кандидат за кмет на Варна Иван Портних. На вота в неделя той постигна резултат 49.29% и не му стигнаха по-малко от 600 гласа, за да прескочи бариерата за победа от раз. “Ще продължим с позитивната кампания, няма да влизаме в тона на компромати и фалшиви новини, защото кампанията не е 1 месец, а беше всеки ден от изминалите 4 години. Ще продължим да показваме ясните ни цели и проекти с осигурено финансиране, които ще гарантират ударното темпо в развитието на Варна”, каза досегашният кмет на града. Според него причината за ниската избирателна активност (37.37%) при 45% на изборите през 2015 година е може би заради общото мнение, че резултатът е ясен. Той призова всички варненци да участват с гласа си в предстоящия балотаж в неделя. Иван Портних припомни, че в 9 от общо 12 общини във Варненска област ГЕРБ е с категорична победа още на първи тур и поздрави кметовете. Новият Общински съвет е изключително пъстър с участието на 11 формации, сред които ГЕРБ е първа политическа сила. “Надявам се да работим с всички, които възприемат и споделят нашите виждания за развитието на Варна”, каза досегашният председател на местния парламент Тодор Балабанов. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.10.29", "title": " В София леви и десни разчитат на “Демократична България”"}
{"url": "https://trud.bg/%d0%bc%d0%b2%d0%bd%d1%80-%d0%ba%d1%8a%d0%bc-%d0%b0%d0%bd%d0%b0%d1%82%d0%be%d0%bb%d0%b8%d0%b9-%d0%bc%d0%b0%d0%ba%d0%b0%d1%80%d0%be%d0%b2-%d1%83%d0%bb%d0%b8%d1%87%d0%b5%d0%bd%d0%b8%d1%8f%d1%82-%d0%b2/", "text": "МВнР връчи нота на руския посланик, Н. пр. Анатолий Макаров, с която поставя срок от 24 часа на   да напусне България, съобщават от ведомството. В петък в МВнР бе проведена среща с посланика на Руската федерация относно руски дипломат, акредитиран в България, за действията на когото бяхме сезирани от Прокуратурата на Република България и от ДАНС. От българска страна бе отправено устно искане руските институции да отзоват своя служител в рамките на 72 часа. „След като от руското посолство ни уведомиха в понеделник вечерта, че въпросният дипломат не е напуснал територията на страната, руският посланик бе поканен днес на среща в 10 ч в МВнР. Връчена му бе нота, с която се поставя срок от 24 часа руският дипломат да напусне България“, заявяват от външното министерство.", "date": "2019.10.29", "title": " МВнР към Анатолий Макаров: Уличеният в шпионаж руски дипломат да напусне България до 24 часа"}
{"url": "https://trud.bg/%d0%b4%d0%b5%d0%b9%d0%b2%d0%b8%d0%b4-%d0%b1%d0%b5%d0%ba%d1%8a%d0%bc-%d0%b8-%d0%ba%d0%be%d1%80%d1%82%d0%bd%d0%b8-%d0%ba%d0%be%d0%ba%d1%81-%d1%81%d0%b5-%d0%b8%d0%b7%d0%ba%d1%8a%d0%bf%d0%b0%d1%85%d0%b0/", "text": "Ако трябва да изберем двама души, които да си представим заедно в едно джакузи, то това едва ли биха били Дейвид Бекъм и Кортни Кокс, най-вече заради любовта на бившия футболист към съпругата му Виктория. Факт е обаче, че точно те се озоваха във водата на хидромасажна вана. Преди дни звездата от „Приятели“ изненада всичките си почитатели, споделяйки в социалната мрежа провокативно селфи с Дейвид, на което двамата са по бански и делят едно джакузи. Последователите на актрисата направо полудяха, засипвайки публикацията ѝ с редица въпроси. Колежката на Кокс от хитовия ситком – Дженифър Анистън, която съвсем наскоро си направи Инстаграм акаунт, също не остана безразлична към кадъра. „Чакай… Какво се случва?“, написа тя към изображението, а скоро след нея се включи и Джулиан Мур, търсеща отговор на същия въпрос. И ако първата снимка вдигна градусите в интернет пространството, то втората със сигурност нажежи страстите до червено. Макар на последвалия кадър към двамата да са се присъединили актьорите от „Модерно семейство“ – Тайлър Фъргюсън и Ерик Стоунстрийт, наблюдателните фенове забелязаха, че брюнетката е сложила ръка върху бедрото на Дейвид. „Накъде отива ръката ти?“, е въпросът на потребителите на сайта. Виктория Бекъм няма повод за притеснение, понеже кратко след това половинката ѝ разясни цялата ситуация. Той качи фотография, на която с Кортни четат сценария за епизод на комедийния сериал „Модерно семейство“. „Днес срещнах нов приятел на работното място“, гласи посланието към фотоса, към който Виктория е поставила коментар: „Нямам търпение! Целувки“. Очевидно Кокс и Бекъм ще се включат в епизод на последния сезон на шоуто, който се снима в момента. Всъщност, не е изненада, че бившият футболист е сред гост-звездите на предаването, тъй като цялото му семейство са фенове на сериала с участието на София Вергара. През 2017 г. те дори посетиха снимачната площадка за удоволствие, като не скриха радостта си от възможността. Тогава те споделиха безброй снимки от мястото.", "date": "2019.10.29", "title": " Дейвид Бекъм и Кортни Кокс се изкъпаха заедно"}
{"url": "https://trud.bg/225-%d1%82%d0%b8-%d0%b3%d0%be%d0%bb-%d0%bd%d0%b0-%d0%ba%d0%b0%d0%bc%d0%b1%d1%83%d1%80%d0%be%d0%b2-%d0%b2-%d0%b4%d0%b5%d0%b1%d1%8e%d1%82%d0%b0-%d0%bd%d0%b0-%d1%85%d0%b5%d1%80%d0%be/", "text": "Новата ера на „Берое“ с Димитър Димитров-Херо начело започна с фанфари. Мартин Камбуров вкара 225-ия си гол в елита на българския футбол, а „заралии“ разгромиха гостуващия „Ботев“ (Враца) с 4:0. Херо едва ли е очаквал по-добър дебют. Още в четвъртата минута бившият национал Апостол Попов започна рано с коледните подаръци и подари топката на Ибрахима Конте за 1:0. Веднага след почивката офанзивният халф добави и втори гол. Стигна се до 67-ата минута, когато Венцислав Керчев задържа с ръце Камбуров в наказателното поле. Последна дузпа с червен картон и резултатът набъбна на 3:0. 38-годишният Камбуров изостава с 28 гола от голмайстор №1 в историята на футболното ни първенство Петър Жеков. Накрая и резервата Зоран Йосипович оформи разгрома за „Берое“ в дебюта на Херо. Валери Божинов води атаката на „Ботев“ (Враца), но не успя да стигне нито до гол, нито до сериозно положение. В следващия мач Херо ще трябва да изведе в „Берое“ срещу последния си тим от българския футбол – „Лудогорец“. Двубоят в Разград е единствен от кръга през уикенда заради участието на домакините в Лига Европа. Останалите срещи са отложени заради балотажите в местните избори. Димитров покани в щаба си в „Берое“ треньора Иван Цветанов, известен с прякора Трите хикса. Херо смени Александър Томаш, който подаде оставка след 1:2 със „Славия“.", "date": "2019.10.29", "title": " 225-ти гол на Камбуров в дебюта на Херо"}
{"url": "https://trud.bg/%d1%88%d0%b0%d0%bc%d0%bf%d0%b8%d0%be%d0%bd%d0%ba%d0%b0-%d0%b2-%d0%b0%d1%82%d0%bb%d0%b5%d1%82%d0%b8%d0%ba%d0%b0%d1%82%d0%b0-%d0%bf%d0%be%d0%bb%d1%83%d1%87%d0%b8-%d0%b4%d0%b0%d1%80-%d0%be%d1%82-%d0%b1/", "text": "Лекоатлетката Мария Ласицкене бе сюпризирана с подарък от федерацията на Русия по… бокс. Женският национален тим в този мъжки спорт призова шефовете на местната федерация да наградят шампионките от мондиала в Кралицата на спортовете. По-рано този месец Ласицкене стана първата в историята с три световни титли в скока на височина. Така спортистката получи автомобил и 5 млн. рубли (около $80 000). Но не запази дара за себе си, а го преотстъпи на своя треньор Генадий Габрилян. „Всичките ми медали са заслуга на моя треньор“, обясни тя жеста си.  Същият подарък получи и другата шампионка в атлетиката Анджелика Сидорова (овчарски скок). Двете решиха парите да ги поделят между всички руски атлети на мондиала.", "date": "2019.10.29", "title": " Шампионка в атлетиката получи дар от боксови шефове"}
{"url": "https://trud.bg/%d0%bd%d1%84%d1%81%d0%b1-%d0%b1%d0%b7%d0%bd%d1%81-%d1%89%d0%b5-%d0%b8%d1%81%d0%ba%d0%b0-%d0%be%d1%82-%d1%81%d1%8a%d0%b4%d0%b0-%d0%bf%d0%be%d0%b2%d1%82%d0%be%d1%80%d0%bd%d0%be-%d0%bf%d1%80%d0%b5%d0%b1/", "text": "Местната коалиция „НФСБ – БЗНС“ ще внесе жалба в Административния съд в Сливен, с която ще поиска повторно преброяване на гласувалите за коалицията на изборите на 27 октомври , съобщи областният координатор на НФСБ Доброслав Иванов, кандидат-кмет и първи в листата на кандидатите за общински съветници. „Правим го заради честта на хората, които ни подкрепиха и които звънят и ни казват, че не са си намерили гласовете в публикуваните официални резултати“, поясни Иванов. Той допълни, че представител на партията е получил заверено копие от секционния протокол на секция 173 в сливенското село Желю войвода, където били отразени дадените 10 гласа за НФСБ – БЗНС. Но в сайта на ЦИК тази подкрепа въобще не е била отразена в резултатите от секцията. „В секцията, където аз гласувах, липсва гласът на съпругата ми. Има проблеми и с официалното отразяване на резултата от гласуването с преференции“, каза още Иванов. По тази причина партията настоява за повторно преброяване на нейния изборен резултат. На 27 октомври коалицията „НФСБ-БЗНС“ получи 797 гласа, според публикуваните в ЦИК протоколи. Не й достигнаха 66 гласа, за да излъчи свой представител в местния парламент. От ОИК-Сливен обявиха, че квотата за избор на един общински съветник са 863 гласа. Друга партия пък, „Възраждане“, е внесла жалба в Общинската избирателна комисия с искане за пренареждане на листата с кандидати за общински съветници. Според вносителите на жалбата, третият поред кандидат има повече преференции от втория и трябва да заеме неговото място. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.10.29", "title": " НФСБ-БЗНС ще иска от съда повторно преброяване на гласовете за коалицията в Сливен"}
{"url": "https://trud.bg/%d1%82%d1%80%d1%8a%d0%bc%d0%bf-%d0%bd%d0%b0%d1%81%d0%bb%d0%b5%d0%b4%d0%bd%d0%b8%d0%ba%d1%8a%d1%82-%d0%bd%d0%b0-%d0%b1%d0%b0%d0%b3%d0%b4%d0%b0%d0%b4%d0%b8-%d0%b2-%d0%b8%d1%81%d0%bb%d1%8f%d0%bc%d1%81/", "text": "Американският президент Доналд Тръмп обяви, че потенциалният наследник на Абу Бакр ал Багдади начело на терористичната групировка „Ислямска държава“ е бил ликвидиран. В Туитър държавният глава написа: „Току-що беше потвърдено, че наследникът на Абу Бакр ал Багдади е бил ликвидиран от американските войски. Този човек най-вероятно щеше да стане лидер (на „Ислямска държава“, бел. р.) – Сега той е мъртъв!“. Тръмп не разкри за кого става въпрос, но някои медии твърдят, че е имало двама потенциални наследници на Багдади в терористичната групировка. Един от тях е Абдула Кардаш, известен като „Унищожителят“. За него се смята, че е новият терорист номер 1 в света. Според кюрдсuите сили пък Тръмп е визирал говорителя на „Ислямска държава“ Абу Хасан ал Мухаджир. В неделя американският президент заяви, че Абу Бакр ал Багдади  . АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.10.29", "title": " Тръмп: Наследникът на Багдади в „Ислямска държава“ също е ликвидиран"}
{"url": "https://trud.bg/%d0%b0%d0%bd%d0%b5%d0%bb%d0%b8%d1%8f-%d0%ba%d0%bb%d0%b8%d1%81%d0%b0%d1%80%d0%be%d0%b2%d0%b0-%d0%ba%d0%b0%d0%bd%d0%b4%d0%b8%d0%b4%d0%b0%d1%82-%d0%b7%d0%b0-%d0%ba%d0%bc%d0%b5%d1%82-%d0%bd%d0%b0-%d0%b1/", "text": "Ние се представихме достойно, но не постигнахме целите си заради „приятелския огън“ отвътре! Това написа във фейсбук кандидатът за кмет на БСП за Варна проф. д-р Анелия Клисарова, като благодари за подкрепата в местни избори 2019. Тя получи на първия тур 14.02% и това я класира на трета позиция. Само 276 гласа е разликата на резултата й от този на Костадин Костадинов от ПП „Възраждане“, който в неделя отива на балотаж срещу досегашния кмет и кандидат на ГЕРБ Иван Портних. „За съжаление отдавна борбата за местна власт е повече сговор между отделни фактори, отколкото кампания, послания и личности. Години наред местната организацията на БСП във Варна е окупирана от хора, чиято единствена цел е да реализират собствените си амбиции. През последните седмици лъсна истинската им същност. Ние се представихме достойно, но не постигнахме целите си, заради „приятелския огън“ отвътре. Това не е предателство към мен, а към партията и каузата. Макар и болезнено обаче това предателство е полезно за БСП. Вярвам, че сега далеч по-трезво ще подредим редиците си“, посочва проф. Клисарова. Градската организация на социалистите застана зад кандидатурата на Костадинов като независим, издигнат от Инициативен комитет. От „Позитано“ 20 не я приеха и посочиха проф. Анелия Клисарова, която е депутат и бивш просветен министър, за кандидата на БСП в битката за Варна.", "date": "2019.10.29", "title": " Анелия Клисарова, кандидат за кмет на БСП за Варна: Не постигнахме целите заради приятелския огън"}
{"url": "https://trud.bg/%d0%ba%d0%b0%d0%bf%d0%b8%d1%82%d0%b0%d0%bd%d0%ba%d0%b0%d1%82%d0%b0-%d0%bd%d0%b0-%d0%bb%d1%8a%d0%b2%d0%b8%d1%86%d0%b8%d1%82%d0%b5-%d0%b2-%d0%b8%d0%b3%d1%80%d0%b0-4-%d0%bc%d0%b5%d1%81%d0%b5%d1%86/", "text": "Христина Русева ще се завърне в женския национален отбор по волейбол само 4 месеца, след като роди първото си дете. Централната блокировачка попадна в състава на „лъвиците“ за олимпийската квалификация в Апелдорн (Холандия) от 5 до 12 януари 2020-а. Тя и приятелят й – баскетболистът Иван Вучков, станаха родители в началото на септември, а 3 месеца по-рано сключиха брак. Заради майчинството Русева пропусна лятото с националния отбор, но явно вече е готова да се завърне в тима.  Освен нея на същия пост селекционерът Иван Петков ще разчита на Нася Димитрова, Мира Тодорова, Мария Кривошийска, Анелия Джондрова и Дима Ушева. Разпределителки са Лора Китипова, Петя Баракова, Гергана Георгиева, Полина Нейкова и Мирела Шахпазова, като нападателки ще играят Елица Василева, Гергана Димитрова, Мария Каракашева, Силвана Чаушева, Елена Бечева, Моника Кръстева, Вангелия Рачковска, а на поста либеро са повикани Жана Тодорова, Кристиана Петрова, Силвия Андреева.  „Следя отблизо всичките волейболистки от чуждите първенства, наблюдавам как се справят – заяви Петков. – Гледах и мачове от първия кръг на нашето първенство. Селекцията на състава не е завършена, продължавам да наблюдавам волейболистките. Ограничени сме във времето за подготовка за олимпийската квалификация. Насрочили сме две контролни срещи, като срещаме Хърватска на 29 и 30 декември в София.“", "date": "2019.10.29", "title": " Капитанката на „лъвиците“ в игра 4 месеца след раждане"}
{"url": "https://trud.bg/%d1%80%d1%83%d1%81%d0%ba%d0%b8-%d1%85%d0%b0%d0%ba%d0%b5%d1%80%d0%b8-%d1%83%d0%b4%d1%80%d1%8f%d1%82-%d0%b1%d0%be%d1%80%d0%b1%d0%b0%d1%82%d0%b0-%d1%81-%d0%b4%d0%be%d0%bf%d0%b8%d0%bd%d0%b3%d0%b0/", "text": "Руски хакери са атакували защитите на 16 антидопингови агенции, като в част от случаите акциите им са били успешни. Това съобщи софтуерният гигант „Майкрософт“.  „Но повечето им опити да се сдобият с данни са се оказали неуспешни – обяви Тим Бърт, вицепрезидент на компанията по въпросите на сигурността на клиентите. – Методите им са идентични с тези на хакерската група „Стронций“, която е свързвана с руското правителство.“  „Стронций“ е едно от прозвищата на групата „Фенси Беърс“, която преди 3 години изобличи използването на медицински разрешения за употреба на забранени вещества от страна на американски и британски спортисти.", "date": "2019.10.29", "title": " Руски хакери удрят борбата с допинга"}
{"url": "https://trud.bg/19-%d0%b3%d0%be%d0%b4%d0%b8%d1%88%d0%b5%d0%bd-%d0%be%d1%82-%d0%ba%d0%be%d0%b7%d0%bb%d0%be%d0%b2%d0%b5%d1%86-%d0%b5-%d0%b7%d0%b0%d0%b3%d0%b8%d0%bd%d0%b0%d0%bb%d0%b8%d1%8f%d1%82-%d0%bf%d1%80%d0%b8/", "text": "19-годишно момче е загинало днес  , възникнала минути преди 13 ч. на пътя Свищов – с. Царевец. Това съобщиха от пресцентъра на Областната дирекция на МВР в старата столица. Младежът е бил зад волана на лек автомобил „Фолксваген Голф“, когато последвал челен удар в товарен микробус „Фиат Дукато“, управляван от 45-годишен мъж от В. Търново. Водачът на микробуса е изпробван за употреба на алкохол, пробата е отрицателна. Прегледан е на място, като не са установени наранявания. Отказал е да бъде откаран в Спешна помощ – Свищов. Причините за произшествието са в процес на изясняване. По случая е образувано досъдебно производство. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.10.29", "title": " 19-годишен от Козловец е загиналият при удара на кола с бус край Свищов\t"}
{"url": "https://trud.bg/%d0%bd%d0%b5%d1%89%d0%be-%d1%81%d0%b8%d0%bd%d1%8c%d0%be-%d0%bd%d0%b5%d1%89%d0%be-%d1%81%d1%82%d0%b0%d1%80%d0%be-%d0%b8-%d0%bd%d0%b5%d1%89%d0%be-%d0%bd%d0%b0%d0%b7%d0%b0%d0%b5%d0%bc/", "text": "Времето на т.нар. „Демократична България“ в София вече е преброено Изминаха поредните местни избори. Подобно на много други такива досега, тези също не пренаредиха политическата карта на страната. Особеното на тези конкретни избори бе, че протекоха като сватба. Едни плакаха, други се радваха, някои ще възразят на бракосъчетанието, а не малко ще се опиянят от разнородни бушуващи емоции. И като на всяка сватба, и на тази имаше нещо синьо, нещо старо и нещо назаем. Но преди да влезем в детайлите на тази аналогия, трябва да се кажат няколко важни неща. Първо, местните избори не бяха, както и никога не са били, залог за централната власт. Едно време, точно преди падането на Виденов, БСП извади червената карта на страната, показваща тогавaшната доминация на левицата в местната власт. И какво от това, като знаем какво последва? В крайна сметка кой ще управлява Министерския съвет е нещо, което почти няма отношение към изборния резултат в Лом, Злокучене или Полски Тръмбеш. Дори резултатът в големите градове не следва априори да се тълкува като нещо, което би преобърнало националните нагласи. Тази азбучна изборна истина обаче сякаш остава ненаучена от мнозина, които объркаха личните си мечти с трезвия анализ на ситуацията. Крупна грешка е да обвързваш местни избори с очаквания за предсрочен парламентарен вот. Прочее, същата грешка беше да се обвързват и изминалите евроизбори с парламентарни. Но ето – кажи-речи същите хора, които сгрешиха тогава, сгрешиха и сега. Това е все едно да смяташ, че ако националите ни по волейбол се представят чудесно, тогава автоматично и футболистите ни ще започнат да побеждават. И двете неща са все спорт, нали? Ама нямат нищо общо. Така и в отношенията между местните и националните избори. Вторият фактор, който е специфичен за местния вот и често не се калкулира от говорещите глави по телевизорите, е силният мажоритарен елемент на този тип избори. Например във Видин резултатът на издигнатия от СДС и НДСВ д-р Цветан Ценков е много силен и въобще не кореспондира с електоралното влияние на издигналите го партии. Причината затова не е, че във Видин СДС или НДСВ имат влияние като в пика на силата си, а че просто д-р Ценков е влиятелна и уважавана фигура, т.е. неговият резултат е преобладаващо мажоритарен. И партия – създадена вчера, да го беше издигнала, гласовете за него пак щяха да са сериозни. Същото важи и в много други градове, където добър резултат инкасират фигури и партии, които нямат национално присъствие, но на местна почва са важни и сериозни играчи. Мажоритарността е една от основните характеристики на местните избори и не бива да се подценява. Но, нека се върнем на сватбата. Станало е нещо като традиция на сватба да има нещо синьо, нещо старо и нещо назаем. Е, тези избори бяха точно като сватба, защото имахме и нещо синьо, и нещо старо, и нещо назаем. Синьото нещо е ясно като бял ден – ГЕРБ. Управляващата партия записа поредната сериозна победа в актива си. Не се сбъднаха заклинанията, че ГЕРБ може да се разтресе на тези избори. Нещо повече – втори пореден вот доказва, че влиянието на Цветанов в управляващата партия е било силно надценено. ГЕРБ си може да побеждава и без Цветанов. Да, победата не е чак толкова разгромна, колкото преди 4 години. Но то и няма как да се повтори същата ситуация, защото тогава БСП беше в своето историческо дъно. И въпреки че „Позитано“ изглежда във възход, ГЕРБ записа впечатляващи победи от първи тур в Бургас, Стара Загора, Велико Търново, Враца, Монтана, Кюстендил и къде ли още не. Резултатите от София, Пловдив и Варна също са обнадеждаващи за партията на г-н Борисов. Като цяло ГЕРБ препотвърди, че към момента е безалтернативна във властта. Фейсбук може и да негодува срещу ГЕРБ, но гласовете в урните са категорични и рисуват друга картина. Предстоят важни балотажи на няколко места, но като цяло се вижда с просто око, че ГЕРБ и Борисов доминират политическия пейзаж. Нещо старо. Е, колко да е по-старо от Столетницата? БСП, за съжаление на мнозина, които желаят промяна, се оказа, че нищо старо не е забравила и нищо ново не е научила. Като изключим резултата в Русе, никъде другаде данните не могат да се интерпретират като повод за кой знае каква радост. Да, Мая Манолова отива на балотаж, но този резултат не е равен на резултата на БСП в столицата. Затова малко е неточно да се счита априори, че постигнатото от Манолова, е успех за БСП. Ако това – да има двуцифрена разлика между първия и втория – може да се приеме за успех. Да, балотаж в София не е имало от доста време, но да се радва човек на това е като да се радваш, че веднъж си вкарал гол на отбор, който всеки път те бие с три на нула. Малко е нелогично точно това да е повод за радост, но всеки се радва на каквото има. Все пак трябва да се подчертае дебело: еуфорията на „Позитано“, че едва ли не това е някакво блестящо национално представяне, трябва да се изхвърли в коша. БСП продължава на поредни избори да губи при положение, че имаше всички изгледи да пробие на доста места. Причината затова не се корени в международното положение или подреждането на звездите. Другаде е ключът от бараката – просто левицата не успява да убеди мнозинството от гражданите, че е алтернатива на управляващите. БСП продължава да се държи така сякаш властта й се полага и трябва да станат управляващите, за да седнат те. Докато политиката се разглежда като трапеза, на която някой трябва да стане, за да седнел друг, резултатите няма как да са различни от плачевни. Иначе, да, безспорно Мая Манолова направи добър личен резултат. Но към това дали тя може да победи на балотажа трябва да се подходи със здравословен скепсис. Първо, дистанцията между нея и Йорданка Фандъкова е съществена. Това не е разлика, която се „топи“ лесно. Второ, който смята, че десните в София някак по подразбиране ще гласуват за г-жа Манолова, просто се е объркал. Много десни хора по-скоро биха си отрязали ръката, отколкото да гласуват за ляв кандидат. Трето, самата г-жа Манолова допусна стратегическата грешка в нощта на изборите да брандира предстоящия балотаж като гласуване между „диктатурата“ и „демокрацията“. Аз съм последователен критик на управлението от много години. Отделно смятам, че критиката към управляващите, които и да са те, е важен демократичен инструмент. Но да си критичен към властта е едно, а да се говорят неверни неща е съвсем друго. Какъвто и да е г-н Борисов, той не е диктатор, а управлението на България не е диктатура. Впрочем, колко пъти левицата трябва да допусне тази грешка, за да се научи този прост урок? На евроизборите г-жа Йончева многократно разви тезата за „диктатурата на Борисов“. И? Какво като? Това донесе ли нещо на БСП? Спечели ли левицата избори с тази теза? Не. Няма и как да спечели. Защото просто не е вярно. Единственото, което се постига с такива приказки е, че се напряга ситуацията и се създава ненужна паника и очаквания. Все неща, които не печелят избори. И за финал – нещото назаем на тези избори беше времето, което т.нар. „градска десница“, взе от бъдещето. „Градската десница“ живее с време, което е взела назаем, а то остави друго, ами и вече изтича. С други думи – т.нар. „Демократична България“ е формация, която съществува само защото още не е разбрала, че е ненужна на големия национален политически терен. Както НДСВ трябваше да се саморазпусне след слизането на Симеон Сакскобургготски от сцената, същото трябваше да направи и тази формация след оттеглянето на Иван Костов. Целият „живот“ след това е взет назаем и е изкуствен. Тази група хора е обречена на политически крах, просто защото няма никакъв кой знае какъв смисъл от съществуването им. Затова и от национална партийна коалиция са се свили до играч с локално софийско значение. А ако човек види впечатляващия резултат на младия Борис Бонев, тогава ще си даде сметка, че дори и времето в София на т.нар. „Демократична България“ е вече преброено. Ето как преживяхме избори като сватба. Добри, лоши, емоционални или не, но вече зад гърба ни. Ще се изтърколи и балотажа и нищо съществено няма да се промени. Ден ще дойде, друг ще замине. И така, докато се появи реална политическа алтернатива, която да начертае нов план за България.", "date": "2019.10.29", "title": " Нещо синьо, нещо старо и нещо назаем\t"}
{"url": "https://trud.bg/%d1%81%d0%be%d1%86%d0%b8%d0%be%d0%bb%d0%be%d0%b7%d0%b8-%d0%b8%d0%b7%d0%b2%d0%b0%d0%b4%d0%b8%d1%85%d0%b0-%d1%84%d0%b0%d0%bb%d1%88%d0%b8%d0%b2%d0%b8-%d0%b4%d0%b0%d0%bd%d0%bd%d0%b8-%d0%b7%d0%b0-%d0%b6/", "text": "За голямо мое съжаление и за колегията също, социологическите агенции се разделиха на две групи – имаше две или три агенции, които вадеха абсолютно фалшиви данни. Фалшиви като методика за рейтингови изследвания. На тази база очаквано се появиха и големи съмнения в числата, които на базата на крайните резултати от първи тур изглеждат парадоксално. Една част от прогнозите се оказаха обърнати спрямо истинската картина, но те подлъгаха читателите и зрителите преди изборите. Някои социологически агенции направо доказаха и то с не едно свое „изследване“, че изложиха професията на социолозите. Правеха се някакви сондажчета с по 300-350 човека в серия от областни градове с неясно каква извадка. За София извадката им беше 850 души. И сами декларираха нещо абсурдно – че тази извадка е съставена от две подизвадки, като едната е правена „лице в лице“ с избирателите, а другата – чрез онлайн анкета. Това съчетаване с претенция за представителност е наистина нещо абсурдно. Друга агенция си позволи да представи ранна прогноза от 9 август – от месеца за почивка, при това за втория тур в София. И това – от телефонно интервю, отново само с 800 души в София. Ето такива неща имам предвид. Други, обратно, като „Сова Харис“ например, работиха добре. Докато колегите от „Маркет Линкс“ си изхвърлиха професионалните дипломи в кошчето за боклук. Общото състояние на обществото доведе до тези непрофесионални прояви сред социолозите. Навсякъде днес наблюдаваме корупция, абсолютна неморалност, цинизъм от типа „излагаш се и не ти пука“. Това поведение започна да превзема и гилдията на социолозите от 2014 година и сега наблюдавахме неговия апотеоз. В периода 1999-2011 година се спазваха професионалните стандарти, имаше добър синхрон между социологически агенции и медии. Сега подготвените журналисти в медиите намаляха, а агенции, които очевидно са пред фалит и имат проблеми с финансовото си оцеляване, вече правят големи компромиси с професионалното си достойнство. Социологията в България все още работи по световните стандарти и не искам да обобщавам под един знаменател всички. Но социологическите агенции се разделиха на две групи – едните продължават да работят професионално, а другите се продават за жълти стотинки. И в това е безобразието. Не ми е приятно да го кажа, но в момента сред нашето социологическо братство пълзи и превзема все повече агенции и изявени колеги едно безумие, едно драстично изневеряване на основни професионални стандарти- в масовите медии това вече създава пошъл образ на науката ни като цяло. За жалост, тези екстремни случаи зачестяват и стават изключително тревожни. Цялата разруха и деградиране във всички останали сфери на обществото, като че ли навлезе и в социологията. Аз апелирам, че това трябва да бъде признато, да бъдат ясно посочени виновниците. Очевидно е, че и тук е нужно някакво прочистване. От друга страна избирателят трябва също да се напрегне малко и сам себе си да се ограмоти, за да може като читател, зрител или слушател да е в състояние да отделя професионалното от фалшивото изследване. Избирателят трябва да има съответна култура за четене на рейтинги и изборни прогнози. Например, трябва да знае, че в Изборния кодекс има чл. 205, където изрично се казва, че изследване в изборния период не може да бъде публикувано, без да съдържа информация за възложителя на допитването или проучването, за организацията, извършила допитването или проучването, и за източниците на финансирането му. Нищо от това не е редно да бъде спестявано. Българска социологическа асоциация (БСА) се ангажира със спазването на професионалните и етични стандарти на социологическите изследвания, както и със защитата на изследователската и академична свобода на работещите в областта на социалните науки. Българският зрител, слушател и читател трябва да се ограмотява, да знае и думата „претегляне“, което също е професионален стандарт, когато структурата на извадката по някои от социал-демографските признаци, се е деформирала. Най-често това се случва със степен на образование, с етническа принадлежност. Необходимо е образоване и на журналистите, и на публиката. Трябва да се знаят законовите изисквания при обявяване на рейтингови данни от изборни изследвания. В професионалните стандарти за правене на прогнозни представителни изследвания имаме 5-7 характеристики на извадката и валидността, на метода за набиране на информацията, на обработката и претеглянето на данните, на прехода от номинални рейтинги към отговорна изборна прогноза в петъка преди изборния ден.   Нужна е обратна взискателност А след като се знае всичко това, да има обратна взискателност към социолозите, които подават към медиите рейтинги за публикуване, без съответните характеристики на своето изследване. Медиите трябва да ги изискват и без тях да не публикуват. Това няма да е цензура, а е абсолютно нужен филтър, за да не се публикуват глупости и явно фалшиви неща. През тази 2019 година още 3 агенции упорито работиха, за да им се срине репутацията. Социологията е фундаментална наука и не може някои колеги с дребно търгашество да ни съсипват всички нас пред общественото мнение.", "date": "2019.10.29", "title": " Социолози извадиха фалшиви данни за жълти стотинки\t"}
{"url": "https://trud.bg/%d0%be%d1%81%d1%82%d0%b0%d0%b2%d0%b8%d1%85%d0%b0-%d0%b2-%d0%b0%d1%80%d0%b5%d1%81%d1%82%d0%b0-%d1%80%d0%b5%d1%86%d0%b8%d0%b4%d0%b8%d0%b2%d0%b8%d1%81%d1%82-%d1%83%d0%b4%d1%80%d1%8f%d0%bb-%d0%bf%d0%be/", "text": "По искане на Районна прокуратура – Велико Търново е наложена мярка за неотклонение задържане под стража на П. П. за хулиганство. Той е привлечен в качеството на обвиняем за това, че на 26 октомври влязъл през служебния вход в заведение за хранене, в частта за персонала, като крещял, ругал и показвал неприлични жестове, влязъл зад щанда като стреснал и притеснил служителите, прередил всички клиенти, за да поръчва арогантно, отказвал да напусне заведението и настоявал да му осигурят тоалетна; след пристигане на сигнал с паник бутон от персонала на заведението, на  служител на охранителна фирма отказал да напусне търговския обект, като се наложило охранителя да го изведе принудително, на тротоара пред заведението крещял, обиждал и се заканвал на служителите на охранителната фирма, извадил нож от раницата си и буйствал, докато го отвеждали на отсрещния тротоар и се опитвал да се освободи от охранителите, крещейки „Остави ме, ще те пребия, ще те убия, ще те намеря”, „Какъв си ти да ми кажеш да си ходя, ще отида да си взема хамбургера”. След пристигане на място на служители в РУ – Велико Търново започнал да крещи, ругае, обижда и се заканва и на полицейските служители, започнал да ги блъска с думите „Оставете ме да си ходя, никакви обяснения няма да ви давам. Като си имате работа, си я вършете! Аз отивам да ям!”, крещял, обиждал и се заканвал на полицейските служители и след поставяне на белезници на място, както и след отвеждането му в сградата на РУ – Велико Търново, като деянието извършил повторно – след като бил осъждан с влязла в сила присъда за друго такова престъпление. Преценено е, че от събраните до момента доказателства може да се направи обосновано предположение за авторството на деянието и е налице опасност П.П. да се укрие или да извърши престъпление, поради което е уважено искането на прокуратура и на лицето е  взета мярка за неотклонение задържане под стража.  Разследването продължава под ръководството на Районна прокуратура – Велико Търново.", "date": "2019.10.29", "title": " Оставиха в ареста рецидивист, удрял полицаи\t"}
{"url": "https://trud.bg/%d0%b2%d1%8a%d0%b7%d0%be%d0%b1%d0%bd%d0%be%d0%b2%d0%b8%d1%85%d0%b0-%d1%80%d0%b0%d0%b7%d1%81%d0%bb%d0%b5%d0%b4%d0%b2%d0%b0%d0%bd%d0%b5%d1%82%d0%be-%d0%b7%d0%b0-%d1%81%d0%bc%d1%8a%d1%80%d1%82%d1%82/", "text": "Възобновено е разследването за  , което загина преди година, прегазено от кон, съобщиха от съдебната палата в Сливен. Съобщение за починалото дете е бил подаден около 11,40 на 24 октомври 2018 г. от Центъра за спешна медицинска помощ. В условията на неотложност е било образувано досъдебно производство. Установило се е, че трагичният инцидент е станал същия ден сутринта в промишлената зона на Сливен, в местността Гочева мелница. По това време време в този район са пребивавали жители на близкия ромски квартал „Надежда“. Невръстното дете е попаднало под копитата на кон с ездач 21-годишен младеж от квартала. Въпреки усилията на лекарите от Бърза помощ, детето е починало. Ездачът на коня е бил задържан под стража. Срещу него е започнало разследване за причинена по непредпазливост смърт. С постановление на Районната прокуратура наказателното производство е било прекратено поради липса на доказателства за вината на задържаното лице. Съдиите от две инстанции – Районният и Окръжният съд в Сливен, са отменили прокурорското постановление за прекратяването. Те са посочили, че постановлението е било прибързано, тъй като фактическата обстановка не е била изяснена нацяло. Така работата по случая продължава. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.10.29", "title": " Възобновиха разследването за смъртта на дете, прегазено от кон"}
{"url": "https://trud.bg/%d1%86%d0%b8%d0%ba-%d0%b3%d0%bb%d0%be%d0%b1%d1%8f%d0%b2%d0%b0-%d0%b1%d0%b8-%d1%82%d0%b8-%d0%b2%d0%b8-%d0%b7%d0%b0-%d0%bf%d1%80%d0%b5%d0%b4%d0%b8%d0%b7%d0%b1%d0%be%d1%80%d0%bd%d0%b0-%d0%b0%d0%b3%d0%b8/", "text": "Централната избирателна комисия е решила да наложи две глоби на Би Ти Ви за предизборна агитация в изборния ден. Двете сходни решения от днес са по сигнали на представители на ГЕРБ за репортажи, излъчени в изборното студио на телевизията в неделя следобед. ЦИК приема, че негативни квалификации и внушения срещу даден кандидат, дори извършени по индиректен начин, в изборния ден, представляват нарушение на Изборния кодекс. „Предизборна агитация“ по смисъла на кодекса е призив за подкрепа или за неподкрепа на кандидат, партия, коалиция или инициативен комитет при участие в избори. За да е налице нарушение на забраната за предизборна агитация е достатъчно да бъде направено политическо внушение и то под всякаква форма, посочват от комисията. Забраната за агитация е установена, за да се даде възможност на избирателите в спокойна атмосфера да формират свободно волята си по въпроса кой кандидат да подкрепят. При отправени внушения за подкрепа или неподкрепа такава възможност на избирателите не може да се осигури, мотивират се от ЦИК. Целите решения на ЦИК: РЕШЕНИЕ  № 1594-МИ  София, 29.10.2019 ОТНОСНО: нарушение на разпоредбата на чл. 182, ал. 4 ИК, за предизборна агитация в изборния ден от БТВ „МЕДИА ГРУП“ ЕАД В Централната избирателна комисия са постъпили по електронната поща сигнали от Бедрос Левон Пехливанян, упълномощен представител на ПП ГЕРБ с вх. № Ж-242-6 от 27 октомври 2019 г., сигнал от Местна коалиция ГЕРБ (СДС) чрез Цветомир Петров Паунов, упълномощен представител с вх. № С-243-6 от 27 октомври 2019 г.,  сигнал от Е. Г. с вх. № С-222-3 от 27 октомври 2019 г.,   за нарушение на разпоредбата на чл. 182, ал. 4 ИК. В сигналите се твърди, че в следобедната емисия на БТВ в 16:20 ч. в репортаж със заглавие „Хубаво, но не е готово“ и с подзаглавие „Ремонтът на граф Игнатиев – нито в срок, нито според очакванията на столичани“, се отразява ремонтът на ул. Граф Игнатиев в столицата. Водещи са А. Х. и С. И.. Използвани са кадри от вече излъчвани материали, и по-конкретно на ранена жена, чийто съпруг изкъртил три „перки“, поставени като ограничители на ул. „Граф Игнатиев“. Въпросното предаване е част от обзорното предаване на телевизията за провеждането на местните избори с наименование “Местните 2019“. В сигналите се посочва, че по този начин се правят индиректни внушения по отношение на решението на избирателите за кого да дадат своя вот. Нарушението, според сигналоподателите, се състои в излъчването на репортаж, който не касае законосъобразността на изборния процес, а агитация срещу кандидата за кмет Йорданка Фандъкова, а на нея не й е дадена възможността да представи своята гледна точка. Централната избирателна комисия в изпълнение на правомощията си по чл. 57, ал. 1, т. 1 ИК извърши проверка на посочения видео-материал. В интервала 16:22:49 – 16:26:21 ч. по БТВ е излъчено предаване, което е част от обзорното предаване на телевизията за провеждането на местните избори с наименование “Местните 2019. Отново ти местиш.“. Въпросното предаване е със заглавие „Хубаво, но не е готово“ и с подзаглавие „Ремонтът на граф Игнатиев – нито в срок, нито според очакванията на столичани“ и в него се отразява ремонтът на ул. Граф Игнатиев в столицата. Водещи са Л. Б., А. Х. и С. И.. Използвани са кадри от вече излъчвани материали, включително интервюта с недоволни граждани. Съгласно разпоредбата на чл. 182, ал. 4 ИК не се допуска предизборна агитация 24 часа преди изборния ден и в изборния ден. Централната избирателна комисия приема, че негативни квалификации и внушения срещу даден кандидат, дори извършени по индиректен начин, в изборния ден, представлява нарушение на  разпоредбата на чл. 182, ал. 4 ИК. Нарушението се изразява в излъчването на репортаж, който няма връзка с отразяването на изборния процес в изборния ден, и представлява предизборна агитация по смисъла на § 1, т. 17 ДР на ИК. Съгласно посочената разпоредба „предизборна агитация“ е  призив за подкрепа или за неподкрепа на кандидат, партия, коалиция или инициативен комитет при участие в избори. За да е налице нарушение на забраната за предизборна агитация е достатъчно да бъде направено политическо внушение и то под всякаква форма. Разпоредбата на чл.182, ал.4 ИК се намира систематически в Раздел ІІ „Предизборна агитация“, който е от глава дванадесета „Правила за провеждане на предизборна кампания“. Забраната за агитация е установена, за да се даде възможност на избирателите в спокойна атмосфера да формират свободно волята си по въпроса кой кандидат да подкрепят. При отправени  внушения и призиви за подкрепа или неподкрепа такава възможност на избирателите не може да се осигури. Предвид гореизложеното и на основание чл. 57, ал. 1, т. 1 и т. 26 във връзка с чл. 182, ал. 4 във връзка с чл. 480, ал. 2, чл. 496 и чл. 498 от Изборния кодекс Централната избирателна комисия Р Е Ш И: УСТАНОВЯВА нарушение на разпоредбата на чл. 182, ал. 4 от ИК, изразяващо се в извършване на предизборна агитация в изборния ден, извършено 27 октомври 2019 г. в интервала 16:22:49 – 16:26:21 часа от БТВ „МЕДИА ГРУП“ ЕАД, ЕИК 130081393, със седалище и адрес на управление: гр. София, Столична община, район „Триадица“, административна сграда на НДК, пл. „България“ № 1, представлявано от Господин Борисов Йовчев, Тонислав Радославов Попов и Флориан Скала. ОПРАВОМОЩАВА председателя на ЦИК да състави акт за установеното нарушение на Господин Борисов Йовчев, Тонислав Радославов Попов и Флориан Скала – представители на БТВ „МЕДИА ГРУП“ ЕАД. Председател: Стефка Стоева Секретар: Севинч Солакова РЕШЕНИЕ  № 1595-МИ  София, 29.10.2019 ОТНОСНО: нарушение на разпоредбата на чл. 182, ал. 4 ИК, за предизборна агитация в изборния ден от БТВ „МЕДИА ГРУП“ ЕАД В Централната избирателна комисия е постъпила по електронната поща жалба от ПП ГЕРБ, представлявана от Бойко Борисов чрез Здравко Кирилов Костадинов, упълномощен представител, председател на общинското ръководство на ГЕРБ Сливен с вх. № Ж-244-6 от 27 октомври 2019 г., за нарушение на разпоредбата на чл. 182, ал. 4 ИК. В жалбата се твърди, че в следобедната емисия на БТВ в интервала от 17:20 ч. до 17:30 в репортаж, озаглавен „Чумата в предизборна употреба“ с подзаглавие „Разследване на bТV по сигнали за изплащане на обезщетения на хора с прасета-фантоми“. Репортажът е част от обзорното предаване на телевизията за провеждането на местните избори с наименование „Местните 2019. Отново ти местиш“. Същият репортаж е публикуван на официалната интернет страница на телевизията на адрес https://btvnovinite.bg/mestnite2019/problemi/kak-chumata-po-svinete-se-namesi-v-agitacijata-na-kandidat-kmetove.html със заглавие „Как чумата по свинете се намеси в агитацията на кандидат-кметове“. В жалбата се посочва, че в телевизионния репортаж репортерката е споменала, че ще разкрие името на селото след края на изборния ден, а в горния десен ъгъл на информационния банер в репортажа било изписано „СЛИВЕН“, с което се внушавало, че посочените нарушения са извършени в община Сливен. В статията, публикувана на посочения интернет адрес е посочено, че става дума за село Гавраилово, община Сливен. В жалбата се твърди, че в излъчения репортаж и в публикуваната статия се отправят директни внушения, че кметът на село Гавраилово, който е отново кандидат за кмет изплатил на 84 души от селото по 300 лева обезщетение за доброволно умъртвени прасета като въпросните обезщетения кметът плащал и на хора от ромската махала, които никога не са имали прасета. Веднага след излъчването на  репортажа в 18:04 часа водещият на предаването „Местните 2019“ С. И.  прави констатацията, че „Един глас вече струва 100 лева и едно прасе“. Централната избирателна комисия в изпълнение на правомощията си по чл. 57, ал. 1, т. 1 ИК извърши проверка на посочения видео-материал. В следобедната емисия на БТВ в интервала от 17:27:31 ч. до 17:32:32 ч. в репортаж, озаглавен „Чумата в предизборна употреба“ с подзаглавие „Разследване на bТV по сигнали за изплащане на обезщетения на хора с прасета-фантоми“. Репортажът е част от обзорното предаване на телевизията за провеждането на местните избори с наименование “Местните 2019“. Същият репортаж е публикуван на официалната интернет страница на телевизията на адрес https://btvnovinite.bg/mestnite2019/problemi/kak-chumata-po-svinete-se-namesi-v-agitacijata-na-kandidat-kmetove.html със заглавие „Как чумата по свинете се намеси в агитацията на кандидат-кметове“. В телевизионния репортаж репортерката споменава, че ще разкрие името на селото след края на изборния ден, а в горния десен ъгъл на информационния банер в репортажа е изписано „СЛИВЕН“, с което се внушава, че посочените нарушения са извършени в община Сливен. В статията, публикувана на посочения интернет адрес е изписано, че става дума за село Гавраилово, община Сливен. В излъчения репортаж и в публикуваната статия се отправят директни негативни внушения, че кметът на село Гавраилово, който е отново кандидат за кмет изплатил на 84 души от селото по 300 лева обезщетение за доброволно умъртвени прасета като въпросните обезщетения кметът плащал и на хора от ромската махала, които никога не са имали прасета. Веднага след излъчването на  репортажа в 18:04 часа водещият на предаването „Местните 2019“ С. И.  прави констатацията, че „Един глас вече струва 100 лева и едно прасе“. Съгласно разпоредбата на чл. 182, ал. 4 ИК не се допуска предизборна агитация 24 часа преди изборния ден и в изборния ден. Централната избирателна комисия приема, че негативни квалификации и внушения срещу даден кандидат, дори извършени по индиректен начин, в изборния ден, представлява нарушение на  разпоредбата на чл. 182, ал. 4 ИК. Нарушението се изразява в излъчването на репортаж и публикация на официалната интернет страница на телевизията на адрес https://btvnovinite.bg/mestnite2019/problemi/kak-chumata-po-svinete-se-namesi-v-agitacijata-na-kandidat-kmetove.html със заглавие „Как чумата по свинете се намеси в агитацията на кандидат-кметове“. Посочените материали нямат връзка с отразяването на изборния процес в изборния ден, и представлява предизборна агитация по смисъла на § 1, т. 17 ДР на Изборния кодекс. Съгласно посочената разпоредба „предизборна агитация“ е  призив за подкрепа или за неподкрепа на кандидат, партия, коалиция или инициативен комитет при участие в избори. За да е налице нарушение на забраната за предизборна агитация е достатъчно да бъде направено политическо внушение и то под всякаква форма. Разпоредбата на чл.182, ал.4 ИК се намира систематически в Раздел ІІ „Предизборна агитация“, който е от глава дванадесета „Правила за провеждане на предизборна кампания“. Забраната за агитация е установена, за да се даде възможност на избирателите в спокойна атмосфера да формират свободно волята си по въпроса кой кандидат да подкрепят. При отправени  внушения за подкрепа или неподкрепа такава възможност на избирателите не може да се осигури. Предвид гореизложеното и на основание чл. 57, ал. 1, т. 1 и т. 26 във връзка с чл. 182, ал. 4 във връзка с чл. 480, ал. 2, чл. 496 и чл. 498 от Изборния кодекс Централната избирателна комисия Р Е Ш И: УСТАНОВЯВА нарушение на разпоредбата на чл. 182, ал. 4 ИК, изразяващо се в извършване на предизборна агитация в изборния ден, извършено 27 октомври 2019 г. в интервала 17:27:31 – 17:32:32 часа от БТВ „МЕДИА ГРУП“ ЕАД, ЕИК 130081393, със седалище и адрес на управление: гр. София, Столична община, район „Триадица“, административна сграда на НДК, пл. „България“ № 1, представлявано от Господин Борисов Йовчев, Тонислав Радославов Попов и Флориан Скала. ОПРАВОМОЩАВА председателя на ЦИК да състави акт за установеното нарушение на Господин Борисов Йовчев, Тонислав Радославов Попов и Флориан Скала – представители на БТВ „МЕДИА ГРУП“ ЕАД. Председател: Стефка Стоева Секретар: Севинч Солакова АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.10.29", "title": " ЦИК глобява Би Ти Ви за предизборна агитация в изборния ден"}
{"url": "https://trud.bg/%d1%83%d1%80%d1%81%d1%83%d0%bb%d0%b0-%d1%84%d0%be%d0%bd-%d0%b4%d0%b5%d1%80-%d0%bb%d0%b0%d0%b9%d0%b5%d0%bd-%d0%b5-%d0%be%d0%b4%d0%be%d0%b1%d1%80%d0%b8%d0%bb%d0%b0-%d0%ba%d0%b0%d0%bd%d0%b4%d0%b8%d0%b4/", "text": "Бъдещият председател на Европейската комисия Урсула фон дер Лайен е одобрила кандидатите за еврокомисари на Франция и Унгария Тиери Бретон и Оливер Вархей. Това съобщи днес говорителят на ЕК Мина Андреева. Фон дер Лайен е провела с двамата интервю снощи. Тя е изпратила и писмо до Румъния, в което подчертава неотложността на страната да излъчи нов еврокомисар. За момента северната ни съседка е единствената страна член на ЕС, която не е номинирала свой кандидат за следващата ЕК. В края на септември евродепутатите отхвърлиха след изслушвания претендентите на Унгария и Румъния – Ласло Трочани и Рована Плумб. През октомври това се случи и с френската кандидатка Силви Гулар. В гневна реакция Париж предупреди тогава, че решението на ЕП ще доведе до институционална криза.", "date": "2019.10.29", "title": " Урсула фон дер Лайен е одобрила кандидатите на Франция и Унгария за еврокомисари"}
{"url": "https://trud.bg/%d0%bd%d0%b8%d0%bd%d0%be%d0%b2%d0%b0-%d0%b1%d0%b5%d0%b7%d0%b0%d0%bf%d0%b5%d0%bb%d0%b0%d1%86%d0%b8%d0%be%d0%bd%d0%bd%d0%b0-%d0%ba%d0%be%d0%bb%d0%ba%d0%be-%d0%b4%d0%b0-%d0%b5-%d0%b1%d0%b5%d0%b7%d0%b0/", "text": "Безапелационна, колко да е безапелационна победата на ГЕРБ, след като в бастиони на партията си трета политическа сила и отиваш на балотаж в София. Това коментира Корнелия Нинова на брифинг по повод думите на лидера на ГЕРБ и премиер Бойко Борисов, че ГЕРБ печели безапелационно на местните избори. „Безапелационна победа не се обявява с гняв, зачервено от яд лице, сипане на обиди срещу опонента, да не повтарям думите му и разделение на хората и посочване на лоши и добри“, каза лидерът на БСП. По думите й победа се обявява с усмивка на лице. „Второ, колко да е безапелационна тази победа, в която от 21 области, печелиш 9. Два пъти и отгоре си надолу. Колко безапелационна е тази победа – в някои от областите, които са ти били бастиони си трета политическа сила, Борисов? Даже на балотаж не отиваш“, обърна се Нинова към опонента си. „Като Ямбол например. Къде е безапелационната победа? Отиваш в София на балотаж, което не се е случвало от 14 години. Не бастион на ГЕРБ, а бастион на n-степен. Губиш общински съветници в цялата страна, в крепости на ГЕРБ. Може би не сте видели още, но ние направихме тези анализи. Губиш в Бургас, емблемата ти на управление и на добрия ти кмет – 5 съветника. БСП увеличава с двама“, каза Нинова. Тя посочи, че ГЕРБ губи съветници във Варна, Русе и Благоевград. „Кое му е безапелационната победа. Безапелационно тези избори доказаха, че ГЕРБ са в тенденция да намаляват подкрепата си в България. Безепалационно БСП расте. Да, трудно е. Да, не е изведнъж, не е революционно, но без това да е оправдание“, допълни още лидерът на БСП.", "date": "2019.10.29", "title": " Нинова: Безапелационна, колко да е безапелационна победата на ГЕРБ"}
{"url": "https://trud.bg/%d0%bd%d0%b5%d0%bf%d0%b0%d0%bb%d0%b5%d1%86-%d0%bd%d0%b0-14-%d0%b2%d1%8a%d1%80%d1%85%d0%b0-%d0%b7%d0%b0-%d0%bf%d0%be%d0%bb%d0%be%d0%b2%d0%b8%d0%bd-%d0%b3%d0%be%d0%b4%d0%b8%d0%bd%d0%b0/", "text": "Непалецът Нирмал Пурджа постави рекорд като изкачи всичките 14 осемхилядника в рамките на 190 дни. Така бившият гурка (военен в Непал) остави далеч след себе си предишното постижение на корееца Ким Чан-хо, който изкатери всичките върхове за 7 години и 10 месеца.  „Мисията е приключена“, написа Пурджа в социалните мрежи след последния връх – Шиша Пангма, който е най-ниският от 8-хилядниците (8013 метра). А началото на проекта бе сложено на 22 април с изкачването на Анапурна (8091 м). По пътя към върховете непалецът е използвал допълнителен кислород и помощ от шерпи.", "date": "2019.10.29", "title": " Непалец на 14 върха за половин година (обзор)"}
{"url": "https://trud.bg/%d0%bf%d1%80%d0%be%d0%b2%d0%b5%d1%80%d1%8f%d0%b2%d0%b0%d1%82-%d0%bf%d1%80%d0%b8%d1%87%d0%b8%d0%bd%d0%b8%d1%82%d0%b5-%d0%b7%d0%b0-%d0%bf%d0%be%d0%b6%d0%b0%d1%80-%d0%bf%d0%bb%d1%8a%d0%b7%d0%bd%d0%b0/", "text": "Пожар в стопанска постройка в разградското село Манастирци се е прехвърлил и в съседен имот, където пламнала и друга сграда. Сигналът за пожара е получен в 6 часа в понеделник в Районното управление на полицията в Лозница. Огънят тръгнал в имот на 48-годишна жена и била унищожена покривна конструкция от 200 кв. Изгорели и около 3 кубика дърва за огрев. В последствие огънят се прехвърлил в съседния имот, собственост на 52-годишен мъж. Там били нанесени щети на 50 кв. м покрив. От полицията уточняват, че тепърва ще се установява размерът на щетите на двамата стопани. За самия пожар и причините, които са го предизвикали е образувана проверка. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.10.29", "title": " Проверяват причините за пожар, плъзнал в два имота"}
{"url": "https://trud.bg/%d0%bc%d0%b0%d1%80%d0%b8%d1%8f%d0%bd%d0%b0-%d0%bd%d0%b8%d0%ba%d0%be%d0%bb%d0%be%d0%b2%d0%b0-%d0%ba%d1%8a%d0%bc-%d0%bf%d0%be%d1%81%d0%bb%d0%b0%d0%bd%d0%b8%d0%ba%d0%b0-%d0%bd%d0%b0-%d1%81%d0%b0%d1%89/", "text": "„Основната цел в усилията ни за засилване на двустранното икономическо сътрудничество е привличането на нови преки американски инвестиции“, заяви заместник министър-председателят по икономическата и демографската политика Марияна Николова на срещата си в Министерския съвет с извънредния и пълномощен посланик на САЩ Херо Мустафа. Вицепремиерът Николова поздрави своя гост за назначаването й като посланик в София и изрази готовност за задълбочаване на търговско-икономическите отношения. Заместник министър-председателят акцентира върху положителната тенденция за устойчив растеж на двустранната търговия, която през 2018 г. има ръст от близо 26%. Вицепремиерът Марияна Николова посочи, че има значителен потенциал за привличане на американски инвестиции в сферата на високотехнологичните сектори като информационните и комуникационните технологии, аутсорсинга на бизнес процеси, машиностроенето, електротехниката и електрониката. От своя страна посланик Мустафа приветства възможностите за по-нататъшно сътрудничество между нашите две правителства в различни сектори, включително инвестициите и киберсигурността. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.10.29", "title": " Марияна Николова към посланика на САЩ Херо Мустафа: Основната ни цел е привличане на нови американски инвестиции"}
{"url": "https://trud.bg/%d0%bb%d0%b5%d0%b9%d0%b1%d1%8a%d1%80%d0%b8%d1%81%d1%82%d0%ba%d0%b0%d1%82%d0%b0-%d0%bf%d0%b0%d1%80%d1%82%d0%b8%d1%8f-%d1%89%d0%b5-%d0%bf%d0%be%d0%b4%d0%ba%d1%80%d0%b5%d0%bf%d0%b8-%d0%b8%d1%81%d0%ba/", "text": "Основната опозиционна партия във Великобритания – Лейбъристката, ще подкрепи призива на премиера Борис Джонсън (КП) за провеждането на предсрочни парламентарни избори в страната през месец декември, съобщава  . Точната дата за вота обаче предстои да бъде определена. Лидерът на лейбъристите Джереми Корбин заяви, че решението на ЕС да отложи отново Брекзит е изпълнило искането му да преодоляване на заплахата от неорганизирано излизане на Обединеното кралство от структурите на Общността. „Сега ще започнем най-амбициозната и радикална кампания за реална промяна, която страната ни е виждала някога“, увери Корбин.", "date": "2019.10.29", "title": " Лейбъристката партия ще подкрепи искането на Борис Джонсън за избори през декември"}
{"url": "https://trud.bg/%d1%8e%d0%bb%d0%b8%d0%b0%d0%bd-%d0%b0%d0%bd%d0%b3%d0%b5%d0%bb%d0%be%d0%b2-%d0%b2-%d0%bd%d0%b0%d1%86%d0%b8%d0%be%d0%bd%d0%b0%d0%bb%d0%b5%d0%bd-%d0%bc%d0%b0%d1%89%d0%b0%d0%b1-%d0%b2%d0%bc%d1%80%d0%be/", "text": "След първи тур на местните избори ВМРО взима над 5% от действителните гласове и се затвърждава като водеща политическа сила в страната. Това сочи анализ, направен от председателя на Националния предизборен щаб и организационен секретар на ВМРО Юлиан Ангелов, на база почти 100% от обработените от ЦИК протоколи, съобщиха от пресцентъра на партията. В национален план Организацията има над 140 хиляди гласа за  съветници, а в 11 места нашите кандидати за кметове излизат на балотаж. Това са Пловдив-град, район „Южен“ на Пловдив, Сандански, Златарица, Трявна, Елин Пелин, Костинброд, Каварна, Левски, Тутракан, Опан. На втори тур ще се явят и много наши кандидати за кметове на кметства. Общинските съветници в страната са над 240, което е два пъти повече от 2015 г. С тези резултати ВМРО категорично се нарежда като втора, трета или четвърта политическа сила по места, което показва тенденцията, очертала се в национален план след европейските избори през май т.г. Възходът на Организацията е показател, че хората гласуват доверие на нашите кандидати и на идеите, които отстояваме последователно по места, но и в национален план. Резултатът показва също, че на бъдещи парламентарни избори ВМРО с категоричност ще се бори за добро представителство в Народното събрание. Ниската избирателна активност на тези избори обаче отново даде поле за изява на корпоративния и купен вот – неморални практики, които ние категорично не приемаме. Ето защо благодарим на тези, които честно и по съвест ни подкрепиха и призоваваме всички български граждани да гласуват на втория тур, за да покажат волята си. Така ще бъдат игнорирани и гласовете, които биха дали превес в местната власт на един или друг кандидат по нечестен начин. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.10.29", "title": " Юлиан Ангелов: В национален мащаб ВМРО получава над 5% от гласовете на българите"}
{"url": "https://trud.bg/%d0%bf%d0%be%d1%81%d1%82%d1%80%d0%b0%d0%b4%d0%b0%d0%bb%d0%b8%d1%82%d0%b5-%d0%b4%d0%b5%d1%86%d0%b0-%d0%be%d1%82-%d0%ba%d0%b0%d1%80%d0%b4%d0%b0%d0%bc-%d0%bd%d0%b5-%d1%81%d0%b0-%d1%8f%d0%bb%d0%b8-%d0%be/", "text": "Продуктите, които са консумирали   от Кардам и двете му заболели сестри, не са били отровна. Това сочат токсикологичните проби, съобщи пред „Труд“ началникът на клиниката по токсикология във Военноморска болница-Варна проф. Снежа Златева. Според нея вероятно децата са се заразили от остро инфекциозно заболяване, като кръгът от диагнози е широк – стафилококи, ботулизъм, салмонелоза и др. Предстои допълнителни изследвания да уточнят причината за трагедията. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.10.29", "title": " Пострадалите деца от Кардам не са яли отровна храна"}
{"url": "https://trud.bg/t%d0%b5%d0%b6%d1%8a%d0%ba-%d0%b1%d0%b0%d0%bb%d0%be%d1%82%d0%b0%d0%b6-%d0%b8-%d0%b2%d0%b5%d1%80%d0%be%d1%8f%d1%82%d0%bd%d0%be%d1%81%d1%82-%d0%b7%d0%b0-%d0%be%d0%b1%d1%80%d0%b0%d1%82-%d0%b2-%d0%bf%d0%bb/", "text": "Изненадващо за предварителните прогнози се разви първият тур от местния вот в Плевен. Въпреки заявките на Георг Спартански и неговия дългогодишен политически съратник Найден Зеленогорски, че независимият кандидат, подкрепен от „Демократична България, ще спечели на първи тур, това не се случи. Според 100% от преброените протоколи разликата между Спартански и кандидата на ГЕРБ Мирослав Петров падна до 6,6 процента. Причина за стопената преднина е фактът, че Петров направи изключително активна лична кампания на терен. Неговата концепция за Плевен е свързана основно с бизнес климата, увеличението на доходите и повишението на жизнения стандарт в общината, което според резултатите се приема добре от плевенчани. Не без значение е и анонсираната от него отлична комуникация с изпълнителната власт, за липсата на която досегашният кмет бе критикуван от своите опоненти по време на предизборните дебати. Спартански от своя страна заложи на градската среда и направеното от него в последния мандат като главно послание за избирателя. Интересен е фактът, че Мирослав Петров събира близо 10 процента повече от листата на ГЕРБ. Това показва, че одобрението към него надскача рейтинга на ГЕРБ в Плевен. Според социолозите той има потенциал да търси периферен електорат, в седмицата преди втория тур, с което да навакса изоставането от малко над 3 хиляди гласа. Мисията не е невъзможна, особено предвид факта, че традиционно в Плевен ВМРО, АБВ и Атака подкрепят претендента на ГЕРБ срещу Спартански (Зеленогорски). А техните кандидати на първия тур събраха над 10 процента, което е повече от разликата между Спартански и Петров към момента. По всичко личи, че балотажът в Плевен ще е инфарктен, а обръщането на резултата в полза на Мирослав Петров от ГЕРБ твърде възможно.  ", "date": "2019.10.29", "title": " Tежък балотаж и вероятност за обрат в Плевен\t"}
{"url": "https://trud.bg/%d0%bf%d1%80%d0%be%d1%83%d1%87%d0%b2%d0%b0%d0%bd%d0%b5-%d0%b2%d1%8a%d0%b2-%d0%b2%d0%b0%d1%80%d0%bd%d0%b0-%d0%bf%d0%be%d0%ba%d0%b0%d0%b7%d0%b0-%d0%b4%d0%b5%d1%86%d0%b0-%d0%bf%d0%be%d1%81%d1%8f%d0%b3/", "text": "7 деца са били лекувани от отравяне с хероин във Варна от началото на годината. Цифрата е стряскаща, тъй като през последните 3-4 г. в града е имало само по един подобен случай, съобщи проф. д-р Снежа Златева, ръководител на клиниката по токсикология във Военноморска болница и председател на сдружение „Живот без алкохол“. Рязък скок се наблюдава и в употребата на амфетамини сред възрастните и подрастващите.  Това показват резултатите от традиционното годишно проучване на сдружението, осъществявано по поръчка и с подкрепата на общинската дирекция „Превенции“. В него са описани пациентите, попаднали в клиниката по токсикология или потърсили Спешна помощ след интоксикации с алкохол и психоактивни вещества в периода януари-октомври. „За разлика от предишни години наблюдаваме ръст на отравянията с наркотици при децата за сметка на намалението на случаите с алкохол“, заяви проф. Златева. Трима от общо 29 лекувани пациенти до 18 г. са били с интоксикации от амфетамини, докато преди 2 г. не е имало нито един пострадал от този вид дрога. За същия период случаите на отровени с алкохол подрастващи са намалели от 72 до 30. При възрастните обаче и пиенето, и употребата на наркотици се увеличават, сочи проучването. 426 варненци са търсили помощ след препиване от началото на годината, а 239 – след употреба на дрога. 36 от тях са прекалили с амфетамини при едва петима през 2017 г., а лекуваните след прием на марихуана 27 души са се увеличили тройно за периода. Според проф. Златева  30% от учениците и 40% от възрастните се тровят с коктейли от наркотици, понякога без да знаят какво употребяват. „Много често твърдят, че са пушили цигара марихуана, но се оказва, че дилърите са я обработили с опиати, от които човек бързо става зависим“, предупреди проф. Златева. Тя уточни, че възрастните наркозависими пациенти по-рядко търсят помощ в токсикологията. Повечето предпочитат да викнат екип на Спешна помощ, който да ги свести с мощна инжекция. В четири случая обаче медиците не са успели да помогнат. Починалите са трима мъже и една жена на възраст от 39 до 46 г. Двама от тях са се отровили фатално с микс от различни дроги, а другите – с хероин. Според проф. Златева актуална опасност създават и стотиците аналози на диазепама, част от които още се продават с обикновени рецепти. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.10.29", "title": " Проучване във Варна показа: Деца посягат към хероина\t"}
{"url": "https://trud.bg/65-%d0%be%d1%82-%d0%b3%d1%80%d0%b0%d0%b6%d0%b4%d0%b0%d0%bd%d0%b8%d1%82%d0%b5-%d0%bd%d0%b0-%d1%84%d1%80%d0%b0%d0%bd%d1%86%d0%b8%d1%8f-%d1%81%d0%b0-%d0%bd%d0%b5%d0%b4%d0%be%d0%b2%d0%be%d0%bb%d0%bd%d0%b8/", "text": "65% от гражданите на Франция са недоволни от работата на президента Еманюел Макрон. Това сочат данните от последното социологическо проучване на Френския институт за обществено мнение, направено за Радио „Суд“ и телевизия“С Нюз“. През април 2018 г. този процент беше 58. Изследването обхваща 1017 души над 18 години и е проведено онлайн в периода от 22 до 23 октомври. 63% от анкетираните смятат, че президентът не е изпълнил обещаното в предизборната си кампания, а 72% не са доволни от предприетите мерки за подобряване на покупателната способност на населението. Едва 35% от французите смятат, че са доволни от действията на президента. Броят на онези, които смятат, че държавният глава не е изпълнил предизборните си обещания са се увеличили с 20% в сравнение с 2018 г. Положително са оценени действията му във връзка с Европейския съюз – 56%, макар и с 11% по-малко в сравнение с 2018 г. Добра оценка получава борбата на Макрон против тероризма – 48 % и изграждането „образа на Франция“ по света – 46%. Само 28% от французите одобряват политиката на Макрон по отношение на покупателната способност на населението, 26% одобряват пенсионната реформа, а 24% – политиката по отношение на контрола на имиграцията. 30% от французите описват Макрон като „справедлив“, а 24% го смятат за „близък до френските проблеми“. 5 8% смятат, че той „има авторитет“, а 50% вярват, че „знае накъде отива“.Нито един от анкетираните не смята, че друг политик би се справил по-добре от Макрон. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.10.29", "title": " 65% от гражданите на Франция са недоволни от работата на Макрон"}
{"url": "https://trud.bg/%d0%b2%d1%81%d1%81-%d0%bd%d0%b5-%d1%81%d1%8a%d0%b3%d0%bb%d0%b0%d1%81%d1%83%d0%b2%d0%b0-%d0%bf%d1%80%d0%be%d0%b5%d0%ba%d1%82%d0%b0-%d0%b7%d0%b0-%d0%b1%d1%8e%d0%b4%d0%b6%d0%b5%d1%82-%d0%b7%d0%b0-%d1%81/", "text": "Пленумът на ВСС не съгласува Проекта на решение на Министерския съвет за одобряване на законопроект за държавния бюджет на Република България за 2020 г., съобщиха от пресцентъра на съвета. Причината е разлика от 88,0 млн. лв. между проекта на бюджет на съдебната власт за 2020 г. /859,3 млн. лв./ и предложението на МФ /771,3 млн. лв./. заради които няма да могат да се обезпечат предвидени дейности от ВСС. Такива дейности са назначаване на 110 съдебни служители; ремонт и придобиване на сгради в размер на 33,0 млн. лв и други. От ВСС съобщават още, че на 7 ноември представители на съдебния съвет ще проведат среща с докладчиците от Европейската комисия за демокрация чрез право (Венецианската комисия). Посещението на Венецианската комисия е във връзка с отправено искане за становище по измененията в НПК, предвиждащи процедура за наказателно преследване на председателите на ВКС, ВАС и главния прокурор. В Програмата на представителите на Венецианската комисия са предвидени срещи с министъра на правосъдието, парламентарните групи на ПП ГЕРБ, „БСП за България“, ДПС, „Обединени патриоти“, „Воля – Българските родолюбци“, както и с председателите на ВКС, ВАС и главния прокурор. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.10.29", "title": " ВСС не съгласува проекта за бюджет на съдебната власт"}
{"url": "https://trud.bg/%d0%ba%d0%b0%d0%bd%d0%b8%d0%b5-%d1%83%d0%b5%d1%81%d1%82-%d0%b8%d1%81%d0%ba%d0%b0-%d0%be%d1%89%d0%b5-3-%d0%b4%d0%b5%d1%86%d0%b0/", "text": "Рапърът Кание Уест призна в предаването на Джеймс Кордън, че заедно с Ким Кардашиян обмислят да имат още 3 деца. В момента двамата са родители на 4 – 2 момиченца и 2 момченца, последното от които – Псалм, е едва на 5 месеца. Кание не крие, че вече не обича да излиза по клубове и барове, а предпочита да прекарва всяка секунда от свободното си време със семейството си. „Най-скъпото нещо, което може да имаш е много деца“, откровен бе рапърът. Въпреки неговото желание за още 3 деца, наскоро Ким сподели, че винаги е мечтала да има точно 4 деца и повече от този брой й се струва непосилно да отгледа.", "date": "2019.10.29", "title": " Кание Уест иска още 3 деца\t"}
{"url": "https://trud.bg/%d1%82%d1%83%d1%80%d1%81%d0%ba%d0%b8-%d1%81%d0%bd%d0%b0%d1%80%d1%8f%d0%b4-%d0%bf%d0%b0%d0%b4%d0%bd%d0%b0-%d0%ba%d1%80%d0%b0%d0%b9-%d1%80%d1%83%d1%81%d0%ba%d0%b8-%d0%b2%d0%be%d0%b5%d0%bd%d0%bd%d0%b8/", "text": "Шестима души са пострадали след като артилерийски снаряд, изстрелян от турската армия, падна край конвой на руски военни полицаи в пограничния сирийски град Ал-Дербасие, в северозападната провинция Хасака, съобщиха агенция SANA и телевизия Kurdistan 24. В социалните мрежи е публикуван и видеозапис от инцидента. Сред жертвите има цивилни и военни, но не се уточнява дали са сирийци или руснаци. Минохвъргачният огън е дошъл от турската страна на границата.    ", "date": "2019.10.29", "title": " Турски снаряд падна край руски военни в Сирия, 6-има са пострадали (ВИДЕО)"}
{"url": "https://trud.bg/%d1%82%d1%83%d1%80%d1%81%d0%ba%d0%b8-%d0%b8-%d1%81%d0%b8%d1%80%d0%b8%d0%b9%d1%81%d0%ba%d0%b8-%d0%b2%d0%be%d0%b5%d0%bd%d0%bd%d0%b8-%d0%b7%d0%b0-%d0%bf%d1%8a%d1%80%d0%b2%d0%b8-%d0%bf%d1%8a%d1%82-%d0%b2/", "text": "Най-малко шестима сирийски военни са загинали при престрелка между турски и сирийски части край пограничния град Рас ал-Ейн. Това са първите сражения между подразделения на сирийските и турските войски, съобщи Sky News Arabia, позовавайки се на сирийски източници. По-рано, за първи военни сблъсъци между Турция и Сирия съобщи базираната в Лондон Сирийска обсерватория за човешките права (СОЧП). „Тежки сражения избухнаха за първи път между сирийската и турската армия“, обявиха от правозащитната организация. Информацията бе потвърдена и от други медии. Засега няма официален коментар от страна на Анкара или Дамаск.  ", "date": "2019.10.29", "title": " Турски и сирийски военни за първи път влязоха в сблъсъци в Северна Сирия"}
{"url": "https://trud.bg/%d0%b3%d0%b5%d1%80%d0%b1-%d0%b5-%d0%bf%d1%8a%d1%80%d0%b2%d0%b0-%d0%bf%d0%be%d0%bb%d0%b8%d1%82%d0%b8%d1%87%d0%b5%d1%81%d0%ba%d0%b0-%d1%81%d0%b8%d0%bb%d0%b0-%d0%b2-%d0%be%d0%b1%d0%bb%d0%b0%d1%81%d1%82/", "text": "ГЕРБ отново е водещата политическа сила във Великотърновска област, показват окончателните резултати след изборите за местна власт в неделя. За кандидатите за общински съветници в партийните листи на ГЕРБ в областта са гласували общо 29 066 човека. Това е с почти осем хиляди гласа преднина пред втората политическа сила, показва справка в официалните данни след вота. Кандидат-кметовете на ГЕРБ спечелиха на първи тур във Велико Търново и Елена. Даниел Панов, който е и областен лидер на ГЕРБ, бе предпочетен от 60.55% от гласувалите в старата столица, а Дилян Млъзев в Елена бе избран с 60.51% от гласовете. В Г. Оряховица и Лясковец на балотаж отиват кандидатите на ГЕРБ инж. Добромир Добрев и д-р Ивелина Гецова. След вота ГЕРБ е първа политическа сила в Свищов и по волята на избирателите има мнозинство в Общинския съвет. В 29-членния местен парламент партията има 11 свои представители – с пет повече от основния си опонент БСП. За партийната листа на ГЕРБ в Свищов са гласували общо 4005 човека. На първи тур в дунавския град спечели подкрепеният от ГЕРБ независим кандидат за кмет Генчо Генчев. Според подкрепата на гражданите, ПП ГЕРБ е първата политическа сила и в Полски Тръмбеш, където най-много гласоподаватели – 1 558 души, са избрали кандидатите на партията за местен парламент. Така, макар подкрепеният от ГЕРБ кандидат за кмет Анатоли Александров да не спечели кметското място, ГЕРБ увеличава присъствието си в местната власт и ще доминира в Общинския съвет с шестима свои представители. ГЕРБ е с мнозинство в Общинските съвети в шест от десетте общини на областта – В. Търново, Г. Оряховица, Свищов, Елена, П. Тръмбеш, Лясковец. Доверието, което ГЕРБ получава в региона е устойчиво. Най-подкрепяната партия у нас отново е с най-голям брой общински съветници в региона. През мандат 2019-2023 избраните местни парламентаристи от ГЕРБ във Великотърновска област ще са 77 от общо 206 места, като за сравнение, в предходния мандат на местната власт техният брой бе 78.", "date": "2019.10.29", "title": " ГЕРБ е първа политическа сила в област Велико Търново\t"}
{"url": "https://trud.bg/%d0%b8%d1%86%d0%be-%d1%85%d0%b0%d0%b7%d0%b0%d1%80%d1%82%d0%b0-%d0%b4%d0%b5%d0%bc%d0%be%d0%ba%d1%80%d0%b0%d1%82%d0%b8%d1%87%d0%bd%d0%b0-%d0%b1%d1%8a%d0%bb%d0%b3%d0%b0%d1%80%d0%b8%d1%8f-%d0%be/", "text": "Не знам дали да адресирам това, което ще напиша, към лидерите на „Демократична България“, или към симпатизантите. Ако съдя по резултатите от вчера – може би двете са едно и също. Бих искал да призная своята вина за загубата на арх. Игнатов. Въпреки несъмненото обаяние на лидерите Христо Иванов и генерал Атанасов, ключова роля в отлива на гласове изигра моят концерт в Самоков пред транспарант на ГЕРБ. Нека ви разкажа една история. През 2013-а осъзнах, че не е редно почти всички артисти в България да си мълчат относно ставащото в политиката в страната ми. Заявих публично на доста места подкрепата си към ДСБ, после – и към Реформаторския блок. Давах интервюта заедно с лидерите им, те идваха по концертите на „Ъпсурт” и се снимаха с мен, и си качваха снимките по социалните мрежи, и ме цитираха под път и над път. Хората приеха, че съм един от тях. Когато ги атакуваха – защитавах лидерите им по интервюта, по медии и по социални мрежи. Никога не поисках и стотинка за това, понеже за мен то не е бизнес, и съвестта ми не го позволи – това половината хора не го повярваха, а другата половина казаха, че съм луд. Естествено тая работа не мина без последствия. Намразиха ме доста хора, с други се изпокарах. „Уикенд“ и „Пик“ се редуват да пишат лъжи и клевети за мен. Милионите, които ГЕРБ и БСП харчеха в кампаниите си, позволиха на доста мои „колеги“ да опознаят скъпите коли и апартаментите с изглед към Витоша. Когато от тези партии идваха и при мен – аз учтиво им посочвах вратата. След простотиите на „Да, България“ и на моите избраници през 2017-а аз, както хиляди други хора, останах изумен как е възможно това да се случи. Имаше два варианта – тези или са нереално тъпи, или просто играят роля в нечии сценарий. И двете не ме устройваха, но реших, че не е редно да обиждам и да преча. Прецених, че трябва да замълча – все пак там има много мои приятели, защо да ги насаждам така… дай да си гледам моята работа и да не се излагам. Миналата седмица приех да пея на концерт, организиран от ГЕРБ в Самоков. Поставих условие да не агитирам, да не се снимам с кандидат – кметове и да не използват името ми за политическа пропаганда. Отивам, пея си песните и си тръгвам. Хората приеха тези мои условия и ги изпълниха. Отказвам площадни мероприятия в големите градове – не би било честно спрямо хората, които дават пари за билет в залите, или за вход в заведенията, в които пея. В повечето малки градове в България обаче концерт на площада е единственият начин да имаш концерт, и който твърди друго – лъже, или просто си приказва. Свободолюбив художник на заплата в „Булгаргаз“ качил снимка от концерта в Самоков и коментирал как духам. Една госпожа писала за двете ми лица. Видях,че десетки хора споделят тези постове и коментират моята продажност. Нещо веднага ми направи впечатление – тези хора бяха фенове или членове на „Демократична България“, виждаше се на профилните им снимки. Разбирайки, че с моята постъпка съм ги обидил, седнах и написах пост, в който обясних защо съм бил на този концерт. Извиних се на всеки, който се е почувствал засегнат от решението ми да бъда там. Като обясниш – тоя кво се обяснява, гузен е. Като си мълчиш – тоя що си трае, гузен е… Реших да потърся в интернет как стоят нещата с други изпълнители. Най-великият български певец Васил Найденов в същия ден пее в Ямбол на концерт на кандидат-кмет, подкрепен от ДПС. D2 са в Смолян, на концерт на „Новото време”. Миро от „Каризма” – на концерт на партията на Марешки в Пловдив, а предишния ден – в Плевен на концерт на ГЕРБ 🙂 И доста други, списъкът е дълъг. И – как да го кажа – леко се позачудих… Наистина ли точно тези, на които най-много помогнах, сега седят и ме плюят с такова вдъхновение? Пичове, ако бях на мястото на Бойко Борисов – милиони бих ви давал, за да продължите да сте такива, каквито сте, и да играете ролята на опозиция. Аз, гласувайки за вас, ви давам моята подкрепа – да разпределите данъците ми, да водите България напред, и да пазите моя интерес пред хищници като Ердоган или Путин. Как точно ще ми пазите интереса пред хора от тоя калибър, като за най – дребни неща не умеете да се разберете помежду си, и все някой друг ви е виновен. Сега Борис Бонев ви е виновен, а не това, че издигнахте три месеца преди изборите един човек очевидно способен, но тотално непознат на хората в нашия град. В политиката вие от години сте това, което е „Гошо от Почивка” в моята сфера. Една десета от провала ви през тия години да имах – бих запалил с триста към някое село и не бих се показал никога повече. На хора, които искат по-високи доходи, по-добри пътища и по-малко празни приказки – вие им говорите за Истанбулската конвенция, за тротинетки и за права на гейовете. Всичкото това – докато седите из софийските кафенета, цъкате с телефоните и тъжно обяснявате как София се е напълнила със селяни. Няма да стане. И накрая – по повод двете ми лица. С едничкото си лице искам да застана пред вас и ясно да ви кажа – знам, че каквото и да обяснявате, винаги търсите възможност навсякъде да имате човек. Е, в „Ъпсурт” вече нямате.   (Текстът е публикуван в  , заглавието е на „Труд“)", "date": "2019.10.29", "title": " „Демократична България“ от години сте това, което е „Гошо от Почивка” в моята сфера"}
{"url": "https://trud.bg/%d1%81%d0%b8%d0%b3%d0%bd%d0%b0%d0%bb-%d0%b7%d0%b0-%d0%bf%d0%be%d0%b1%d0%be%d0%b9-%d0%bd%d0%b0%d0%b4-%d0%ba%d0%b0%d0%bd%d0%b4%d0%b8%d0%b4%d0%b0%d1%82-%d0%ba%d0%bc%d0%b5%d1%82-%d0%b2%d0%bd%d0%b0%d1%81/", "text": "В напреднала фаза на разследване е сигнал за побой над кандидат за кмет на крайграничния град Брегово, всеки момент предстои материалите от разследването да бъдат внесени в прокуратурата, съобщиха от ОД на МВР във Видин. Кандидатът за кмет от ГЕРБ Илиян Бърсанов твърди, че той и хора от неговия щаб са били нападнати от привърженици на опонента му. Това е Милчо Лалов от БСП, който от няколко десетилетия е несменяем на кметския стол и за първи път сега червеният феодал се явява на балотаж. „Това, което е установено до момента, че е имало словесен спор, който е прераснал в ръкопашна схватка“, обясниха пред „Труд“ разследващи инцидента. По думите на Бърсанов атаката е била върху председател на секционна комисия, и той и неговите сподвижници са били повалени на земята и ритани. От МВР отказаха повече подробности като уточниха, че няма пострадали със сериозни телесни повреди. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.10.29", "title": " Сигнал за побой над кандидат-кмет внасят в прокуратурата"}
{"url": "https://trud.bg/%d1%85%d0%b2%d0%b0%d0%bd%d0%b0%d1%85%d0%b0-%d0%b5%d0%b4%d0%b8%d0%bd-%d0%be%d1%82-%d0%bd%d0%b0%d0%b9-%d0%b8%d0%b7%d0%b4%d0%b8%d1%80%d0%b2%d0%b0%d0%bd%d0%b8%d1%82%d0%b5-%d0%bf%d1%80%d0%b5%d1%81%d1%82/", "text": "В Испания беше задържан един от най-издирваните престъпници в Европа – Чихан Гюзел, чието име е в списъка на Европол, съобщава БГНЕС. 34-годишният белгиец от турски произход беше издирван за зрелищен опит за обир. В нощта на 2 срещу 3 април 2013 г. няколко въоръжени мъже атакуват централата на охранителна компания за транспортиране на пари в Люксембург. При нападението те използват експлозиви, за да разбият вратите, но не успяват да стигнат до бункера, където се съхраняват банкнотите. Между нападателите и полицията, пристигнала на местопроизшествието, започва престрелка. Престъпниците успяват да избягат и да преминат границата с Белгия. Задържаният може да бъде осъден в Люксембург на 22 години затвор. Той беше задържан в Марбея, където празнувал рождения си ден. При ареста му са открити фалшиви френски документи.", "date": "2019.10.29", "title": " Хванаха един от най-издирваните престъпници в Европа"}
{"url": "https://trud.bg/13-%d0%b3%d0%be%d0%b4%d0%b8%d1%88%d0%bd%d0%be-%d0%bc%d0%be%d0%bc%d1%87%d0%b5-%d0%be%d1%82-%d0%b2%d0%b5%d1%82%d0%be%d0%b2%d0%be-%d0%bd%d0%b5-%d0%bc%d0%be%d0%b6%d0%b5-%d0%b4%d0%b0-%d1%85%d0%be%d0%b4/", "text": "13-годишно момче от Ветово не може да ходи на училище или да има личен лекар, защото няма ЕГН. Със случая са се ангажирали социалните служби от града в Северна България, предаде БТВ. Причината детето да не е регистрирано у нас е, че то е родено в Гърция, а майката не разполага с никакви документи за вписването му в регистрите на чуждата държава. Идвайки в България, майката не е могла да удостовери нито месторождението на детето, нито дори неговите имена. По проблема се търси и съдействието на Държавната агенция за закрила на детето за установяване на вписване в Гърция, за да може след това да му се издаде ЕГН. Междувременно от „Социално подпомагане“ в Две могили работят по случай за насилие над бременно 15-годишно момиче. Взето е решение девойката да бъде настанено в звено „Майка и дете“ за период от 6 месеца, като родителите са дали съгласие да бъдат предприети мерки по превенция. През септември социалните служби в Русе са работили по 45 сигнала за деца в риск. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.10.29", "title": " 13-годишно момче от Ветово не може да ходи на училище, защото няма ЕГН"}
{"url": "https://trud.bg/%d1%81%d1%8a%d0%b7%d0%b4%d0%b0%d1%82%d0%b5%d0%bb%d0%b8%d1%82%d0%b5-%d0%bd%d0%b0-%d0%b8%d0%b3%d1%80%d0%b0-%d0%bd%d0%b0-%d1%82%d1%80%d0%be%d0%bd%d0%be%d0%b2%d0%b5-%d1%81%d0%b5-%d0%be%d1%82%d0%ba/", "text": "Дейвид Бениоф и Ди Би Уейс, създателите на „Игра на тронове“, официално се отказаха да напишат и режисират новата трилогия на „Междузвездни войни“. Първият филм бе планиран да излезе през 2022 –   в началото на тази година. През август Бениоф и Уейс подписаха договор за 200 милиона долара с Netflix за създаването на нови филми и сериали, поради което не им е останало време да работят върху „Star Wars“. Въпреки това от екипа, занимаващ се с трилогията съобщиха, че вратата за двамата е винаги отворена и когато графиците им не са толкова натоварени, те ще се радват да се включат със свежи идеи и предложения за сценария и режисирането му. Все още не е оповестено кой ще се занимава със „Star Wars“ и кога ще излезе първият филм.", "date": "2019.10.29", "title": " Създателите на „Игра на тронове“ се отказаха от „Star Wars“"}
{"url": "https://trud.bg/%d0%b8%d0%b2%d0%b0%d0%b9%d0%bb%d0%be-%d0%b5-%d1%83%d0%b4%d0%be%d0%b1%d0%b5%d0%bd-%d1%81%d1%82%d0%b0%d0%b4%d0%b8%d0%be%d0%bd-%d0%b7%d0%b0-%d1%86%d1%81%d0%ba%d0%b0/", "text": "Стадион „Ивайло“ е удобен за ЦСКА. „Червените“ и „виолетовите“ ще „завъртят“ програмата с двубой във Велико Търново в сряда, след като на „Българска армия“ направиха 2:2 в първия кръг. Статистиката сочи, че ЦСКА не е губил на „Ивайло“ от четвърт век. В една от най-турбулентните си години – 1994-а, грандът от Борисовата градина загуби за последно с 0:2 във Велико Търново. В следващите сезони много пъти „Етър“ не е бил в елита и затова няма и много дуели. След 1994-а „виолетовите“ са стигали само до три ремита срещу ЦСКА. При последното домакинство загубиха с 1:3 през миналия сезон. През 2013-а ЦСКА има още по-голяма победа – 4:0 на „Ивайло“. Общо в елита на българския футбол „Етър“ има 27 домакинства срещу „червените“ . От тях само шест са завършвали с успех на „виолетовите“, които никога в историята си в българското първенство не са печелили на „Българска армия“. Сърбинът Милош Крушчич може да се осланя на статистиката в търсене на първа победа начело на ЦСКА. Досега като старши той води тима само при гостуването срещу „Локомотив“ (Пд) и загуби с 0:1.", "date": "2019.10.29", "title": " „Ивайло“ е удобен стадион за ЦСКА"}
{"url": "https://trud.bg/%d0%b1%d0%b0%d0%b9%d0%b5%d1%80%d0%bd-%d0%b8-%d0%b1%d0%be%d1%80%d1%83%d1%81%d0%b8%d1%8f-%d0%b1%d0%b5%d0%b7-%d0%ba%d0%be%d0%bd%d0%ba%d1%83%d1%80%d0%b5%d0%bd%d1%86/", "text": "Седем пъти поред „Байерн“ е шампион на Германия. Преди това две титли взе „Борусия“ (Дортмунд) под ръководството на Юрген Клоп. Двата гранда играха и един срещу друг във финала на Шампионската лига. През 2013 година на „Уембли“ баварците спечелиха с 2:1. Един от най-авторитетните футболни сайтове „Гол“ направи и идеалния отбор на последната декада. Нито един друг клуб не успя да вкара отбор в него. Стражът спечели седем титли с „Байерн“ в последните 10 години. Нойер създаде и модерна игра за вратаря, която днес мнозина опитват да копират. Малцина могат да се похвалят с толкова голямо влияние върху играта на отбора си. Не една баварска атака е започвала именно от Нойер. Три пъти вратарят бе избиран за №1 в света на поста си, а веднъж – за футболист №1 в Бундеслигата. Пеп Гуардиола каза, че никога не е тренирал по-интелигентен футболист. И добави, че десният бек може да играе на всяка позиция на терена. През последните десет години Филип Лам спечели пет титли с „Байерн“, има още три преди това. През 2017 година се отказа от футбола и веднага влезе в залата на славата на клуба. След разочароващия сезон 2010/2011 в „Манчестър Сити“ бранителят се завърна в Бундеслигата и е безспорният №1 на поста си в последната декада. „Байерн“ купи Боатенг за скромните 17 милиона евро. Той изигра над 300 мача в Бундеслигата и участва при седемте баварски титли. Въпреки че две години поред се говореше за раздяла с „Байерн“, сега Боатенг пак е титуляр. Централен защитник – Матс Хумелс Хумелс е един от футболистите, спечелили титлата и с „Борусия“ (Дортмунд), и с „Байерн“. Друг тим не е ставал шампион в последните 10 години. Два от трофеите му са в Дортмунд, а три – в Мюнхен. Хумелс се слави като един футболистите, които най-добре „четат“ играта. Юноша е на „Байерн“, но сега пак бе приет топло в „Борусия“. Ляв бек – Дейвид Алаба Подобно на Лам и австрийският ляв бек е играл на много позиции в „Байерн“ и националния отбор. Алаба е известен и като отлично крило, което дава маркови асистенции. Майстор е и на пряк свободните удари. Алаба участва при седемте поредни титли на „Байерн“. Дясно крило – Ариен Робен Малцина са футболистите, които могат да се нарекат истински футболни легенди. Когато Ариен Робен прекрати това лято кариерата си, спечели 20-ия си трофей с „Байерн“. Бившият ас на „Челси“ и „Реал“ (Мадрид) намери своя дом в Мюнхен, а така защитниците в Бундеслигата не намериха начин да го спрат. Докато играеше, Робен бе едно от най-опасните „оръдия“ на терена. Дефанзивен халф – Бастиян Швайнщайгер В Мюнхен и до днес го наричат Футболния бог. Изигра точно 500 мача за „Байерн“, а през 2015-а премина в „Манчестър Юнайтед“. С гол в последния си двубой за баварците помогна за третата поредна титла. Три от неговите сребърни салатиери дойдоха през последната декада. През 2013 година Швайни бе избран за футболист №1 на Германия. Офанзивен халф – Марко Ройс Дойде от „Борусия“ (Мьонхенгладбах) в Дортмунд, след като бе вкарал 28 гола в предишните два сезона. Ройс е от футболистите, заради които „Борусия“ продължава да е основният конкурент на „Байерн“. През миналия сезон дори имаше шанс за титлата до последния кръг. Ройс се утвърди като капитан на отбора. Ляво крило – Франк Рибери Заедно с Робен създаде дуото, наричано години наред „Робери“. Двамата тероризираха защитите в Бундеслигата и Европа в последното десетилетие. Седем от деветте титли на Рибери с „Байерн“ са в този период. Дори на 35 години французинът правеше разликата в играта на баварците. Един от хората, оставили най-трайна следа в историята на „Байерн“. Нападател – Пиер-Емерик Обамеянг Габонецът стана голмайстор №1 на Бундеслигата с екипа на „Борусия“ (Дортмунд). Един от петимата с изключение на Роберт Левандовски, стигнали до този приз. През сезон 2016/2017 заби 31 пъти, което бе най-много в една кампания от 40 години насам. В 144 мача Обамеянг вкара 98 попадения за „Борусия“. Нападател – Роберт Левандовски Пет пъти стана голмайстор №1 на сезона в последната декада. Най-вероятно няма кой да го бие и в тази кампания. Левандовски два пъти стана шампион с „Борусия“ (Дортмунд) и пет пъти с „Байерн“. От идването си в Бундеслигата през 2010 година има над 200 попадения, а в последните четири сезона винаги е забивал повече от 40 гола.", "date": "2019.10.29", "title": " “Байерн“ и „Борусия“ без конкуренция"}
{"url": "https://trud.bg/%d1%81%d0%bd%d0%b0%d1%85%d0%b0-%d0%bf%d0%be%d0%b1%d0%b5%d0%b4%d0%b8-%d0%b7%d1%8a%d0%bb%d0%b2%d0%b0-%d0%bd%d0%b0-%d0%b8%d0%b7%d0%b1%d0%be%d1%80%d0%b8%d1%82%d0%b5/", "text": "Интересно съревнование между снаха и зълва имаше на изборите в село Кочово, община Велики Преслав. Спечели снахата Гюсюм Хаджъ от ДПС, съпруга на загиналия в катастрофа бивш кмет на селото Кенан Ибрямов. Както „Труд“ писа, след трагичния инцидент тя участва в извънредни избори в началото на 2018 г. и тогава беше избрана да довърши мандата. Сега отново печели със 193 гласа. Кандидат от БСП беше и сестрата на бившия кмет Перихан Ибрямова, но за нея са гласували 39 души. Досегашната секретарка в село Тимарево Мехнуриет Басри пък, спечели изборите от раз в неделя и сяда в стола на досегашния си шеф. 371 души от общо 584 гласували, са дали доверието си на госпожата, издигната от коалиция ДОСТ/БЗНС. Досегашният кмет Салим Мехмед от ДПС събира 178 гласа. Ситуацията в шуменското село Черенча пък, беше предизвестена, защото се кандидатира единствено досегашният селски първенец Хасан Мехмедов от ДПС. По закон и само един глас да беше получил, щеше да бъде избран, но до урната са стигнали 191 души. От тях 161 са дали гласа си за Мехмедов, 19 зачеркнали „не подкрепям никого“. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.10.29", "title": " Снаха победи зълва на изборите"}
{"url": "https://trud.bg/%d1%83%d0%b5%d1%84%d0%b0-%d0%bd%d0%b8-%d0%bf%d0%be%d1%81%d0%b5%d1%87%d0%b5-%d0%b1%d0%b5%d0%b7-%d0%bf%d1%83%d0%b1%d0%bb%d0%b8%d0%ba%d0%b0-%d1%81%d1%80%d0%b5%d1%89%d1%83-%d1%87%d0%b5%d1%85/", "text": "Дисциплинарната комисия на УЕФА спусна гилотината върху България. Санкцията обаче не е възможно най-строгата – изваждане от квалификациите. Нашите ще трябва да играят последното домакинство от цикъла за Евро 2020 срещу Чехия при закрити врати. „Болката“ не е голяма, тъй като едва ли са много желаещите да посетят двубоя. Но преди това фенове ще могат да гледат контролата срещу Парагвай на националния стадион „Васил Левски“, която е дни три по-рано. Освен това БФС трябва да плати глоба и от 85 000 евро. Сумата е доста сериозна на фона на останалите наказания за расизъм. Националите ще бъдат подложени на мониторинг – ако отново има провинение, ще последва нов мач при закрити врати. Феновете на националния отбор вече издействаха няколко наказания за България. Чашата на търпението на УЕФА преля след мача срещу Англия, когато двубоят два пъти беше спиран заради расизъм. В крайна сметка по света отчетоха, че и гостите са прекалили с оплакванията. Не повече от 30 души виновни за инцидентите и в момента са мишена на прокуратурата. Но президентът на УЕФА Александър Чеферин и неговите служители нямаха възможност да не предприемат мерки.", "date": "2019.10.29", "title": " УЕФА ни посече – без публика срещу Чехия"}
{"url": "https://trud.bg/100-%d0%bb%d0%b2-%d0%b3%d0%bb%d0%be%d0%b1%d0%b0-%d0%b7%d0%b0-%d0%b8%d0%b7%d0%b1%d0%b8%d1%80%d0%b0%d1%82%d0%b5%d0%bb-%d0%be%d0%b1%d0%b8%d0%b6%d0%b4%d0%b0%d0%bb-%d0%b8-%d0%bf%d1%81%d1%83%d0%b2%d0%b0/", "text": "Глоба от 100 лв. е постановил Районният съд в Търговище за избирател, който обиждал и псувал кмета на селото си, който бил и кандидат за нов мандат. Хулиганството е станало към 19,40 часа на самите избори. Тогава пред читалището в центъра на селото се били събрали много хора. Дошъл и настоящият кмет, който бил кандидат за нов мандат. Избирателят Х.Я. се нахвърлил със словесна атака върху човека от властта. Обиждал го и го псувал. „Наричал го крадец, искал му обяснения какво е направил през двата си мандата“, става ясно от мотивите на съда. Полицай му направил забележка, но редовият гражданин не престанал и се наложило да дойде патрул от Търговище, който го отвел в ареста. Съставен му бил акт за хулиганското поведение и нарушаването на обществения ред. По-късно избирателят пояснил, че бил гневен, защото смятал, че кметът на селото не му помогнал за отпускане на помощи за детето му. „Съдът отчете материалното и семейно положение на Х.Я., проявеното съжаление и разкаяние, като намери, че този размер наказание съответства на тежестта и обществената опасност на деянието и на дееца и ще въздейства поправително и възпитателно спрямо нарушителя“, пише още в мотивите на съда. Обижданият кмет пък досега е бил издиган от ГЕРБ, но на тези избори управляващата партия излязла с нов кандидат. Той пък се кандидатирал от друга партия. На вота обаче е спечелил кандидатът на трета формация.", "date": "2019.10.29", "title": " 100 лв. глоба за избирател, обиждал и псувал кмет, кандидат за нов мандат"}
{"url": "https://trud.bg/%d0%bd%d0%b0%d1%86%d0%b8%d0%be%d0%bd%d0%b0%d0%bb%d0%bd%d0%b8%d1%8f%d1%82-%d1%81%d1%8a%d0%b2%d0%b5%d1%82-%d0%b7%d0%b0-%d1%82%d1%80%d0%b8%d1%81%d1%82%d1%80%d0%b0%d0%bd%d0%bd%d0%be-%d1%81%d1%8a%d1%82-5/", "text": "Националният съвет за тристранно сътрудничество ще проведе заседание в сряда, 30 октомври, от 14.00 часа в Гранитна зала на Министерския съвет. Това съобщиха от правителствената информационна служба. В рамките на дневния ред на заседанието ще бъдат обсъдени Проект на Закона за държавния бюджет на Република България за 2020 г. и проект на Актуализирана средносрочна бюджетна прогноза за периода 2020-2022 г. като мотиви към него, внесени от министъра на финансите. Националният съвет за тристранно сътрудничество ще разгледа също така Проект на Закон за бюджета на държавното обществено осигуряване за 2020 г., внесен от управителя на Националния осигурителен институт, както и Проект на Закон за бюджета на Националната здравноосигурителна каса за 2020 г., внесен от управителя на Националната здравноосигурителна каса. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.10.29", "title": " Националният съвет за тристранно сътрудничество обсъжда бюджета за 2020 г. утре"}
{"url": "https://trud.bg/%d1%81%d0%b5%d1%80%d0%b3%d0%b5%d0%b9-%d1%88%d0%be%d0%b9%d0%b3%d1%83-%d0%ba%d1%8e%d1%80%d0%b4%d0%b8%d1%82%d0%b5-%d1%81%d0%b0-%d1%81%d0%b5-%d0%b8%d0%b7%d1%82%d0%b5%d0%b3%d0%bb%d0%b8%d0%bb%d0%b8-%d0%be/", "text": "Русия заяви, че кюрдските сили в Северна Сирия са се оттеглили от районите по границата на Турция, както е планирано в рамките на споразумението между Москва и Анкара. „Изтеглянето на въоръжени части от територия, където трябва да се създаде коридор за сигурност, е завършено преди определеното време“, заяви министърът на отбраната на Русия Сергей Шойгу по време на посещение в Армения. Крайният срок за оттеглянето беше днес 18:00 местно време (17:00 часа българско време).", "date": "2019.10.29", "title": " Сергей Шойгу: Кюрдите са се изтеглили от Северна Сирия"}
{"url": "https://trud.bg/%d0%b1%d1%80%d0%b8%d1%82%d0%b0%d0%bd%d1%81%d0%ba%d0%b0%d1%82%d0%b0-%d0%bf%d0%be%d0%bb%d0%b8%d1%86%d0%b8%d1%8f-%d0%b8%d0%b7%d0%b4%d0%b8%d1%80%d0%b2%d0%b0-%d0%b4%d0%b2%d0%b0%d0%bc%d0%b0-%d0%b1%d1%80/", "text": "Британската полиция каза днес, че преследва двама братя от Северна Ирландия във връзка със смъртта на 39 души, чиито тела бяха открити в камион край Лондон миналата седмица, предаде Ройтерс. Ронан Хюс, на 40 години, и 34-годишния му брат са издирвани по подозрение в непредумишлено убийство и трафик на хора. „На този етап смятаме, че са в Северна Ирландия, но имат връзки и с Република Ирландия. Ако знаете къде са или имате някаква информация за местонахождението им, свържете се с моя екип“, каза Стюарт Хупър от полицията в Есекс. Вчера на съд се яви водачът на камиона Морис Робинсън, обвинен в непредумишлено убийство, пране на пари, трафик на хора и участие в схема за нелегална имиграция. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.10.29", "title": " Британската полиция издирва двама братя от Северна Ирландия във връзка с камиона-ковчег"}
{"url": "https://trud.bg/%d0%b3%d0%be%d0%bb%d0%b5%d0%bc%d0%b8%d1%82%d0%b5-%d0%bf%d0%be%d0%b6%d0%b0%d1%80%d0%b8-%d0%b2-%d1%80%d0%b8%d0%bb%d0%b0-%d1%81%d0%b0-%d0%bf%d0%be%d1%82%d1%83%d1%88%d0%b5%d0%bd%d0%b8/", "text": "Потушени са   през последните 2 дни. Екипи на пожарната и Югозападното държавно предприятие остават да дежурят на място, предава  . Трети ден не стихва обаче пожарът в Стара планина. Гори Балканът над Чипровци. Огънят възникнал в късния следобед в неделя и обхванал и границата със Сърбия. На българска територия горят предимно високи храсти и сухи треви, частично засегната е и гората. Районът е труднодостъпен, местността е силно пресечена, затова до мястото на пожара може да се стигне само с високопроходими автомобили. В овладяването на бедствието освен пожарникари и горски служители, участват и доброволци. Пожарът се гаси и от сръбска територия. Днес в помощ на огнеборците от авиобазата в Крумово пристигнаха хеликоптери, както и екипи на военното формирование във Враца.", "date": "2019.10.29", "title": " Големите пожари в Рила са потушени"}
{"url": "https://trud.bg/%d1%82%d0%be%d1%80%d1%82%d0%b0-%d1%84%d0%bb%d0%b0%d0%bd%d0%b5%d0%bb%d0%ba%d0%b0-%d0%b8-%d0%be%d0%b1%d1%83%d0%b2%d0%ba%d0%b0-%d0%b7%d0%b0-%d1%80%d0%b5%d0%ba%d0%be%d1%80%d0%b4%d1%8c%d0%be%d1%80%d0%b0/", "text": "Георги Илиев изведе с капитанската лента „Локомотив“ (Пд) е в рекордния 455-и мач в българския футбол. Преди дуела с „Черно море“ (1:0) халфът получи торта от феновете, които издигнаха и плакат на трибуните „Един е Жоро Илиев – Пловдив те обича“. Почетният президент и най-голямата легенда на клуба Христо Бонев връчи на рекордьора фланелка с номер 455. Легендата получи и „Златна обувка“. В края на календарната година Илиев планира да се откаже от футбола, но собственикът Христо Крушарски се закани да го разубеди. „ Локомотив“ продължи фантастичната си серия с нова победа. Донесе я Илиев, но не Георги, а Димитър. Нападателят майсторски излъга защитник на „Черно море“ и с диагонален ъгъл отбеляза победното попадение. Рекордьорът Илиев игра до 76-ата минута. Успехът бе шести пореден за „смърфовете“ в елита. На свой терен „Локо“ няма загуба, не победи единствено „Ботев“ (Пд) и „Лудогорец“ – по 1:1.", "date": "2019.10.29", "title": " Торта, фланелка и обувка за рекордьора Георги Илиев"}
{"url": "https://trud.bg/%d0%b1%d1%81%d0%bf-%d0%b2-%d1%81%d0%bb%d0%b8%d0%b2%d0%b5%d0%bd-%d0%bf%d1%8a%d1%80%d0%b2%d0%b0-%d0%bf%d0%be%d0%bb%d0%b8%d1%82%d0%b8%d1%87%d0%b5%d1%81%d0%ba%d0%b0-%d1%81%d0%b8%d0%bb%d0%b0-%d0%b7%d0%b0/", "text": "Мажоритарната развръзка в Сливен тепърва предстои. За съжаление първа политическа сила в Сливен отново са негласуващите, коментираха от БСП в Сливен резултатите от първия тур. 7 764 са недействителните гласове за кандидатите за общински съветници, а за кмет – 2 825. „Това са хиляди гласове, които просто са се изпарили по една или друга причина“, каза общинският председател на партията Атанас Делибалтов. В следващия общински съвет социалистите ще имат десет съветници или с един по-малко от предходния местен парламент. БСП спечели изборите от първи тур в 6 села в общината, а в 4 кандидатите на партията отиват на балотаж с ГЕРБ. Броят на балотажите в страната е знак, че наказателен вот срещу ГЕРБ има, смятат още от БСП. На втори тур в неделя ще се изправят кандидат-кмета от ГЕРБ Стефан Радев /48,47 %/ и кандидатът от „БСП за България“ Кольо Милев /24,33%/.", "date": "2019.10.29", "title": " БСП в Сливен: Първа политическа сила, за съжаление, са негласуващите"}
{"url": "https://trud.bg/%d1%82%d1%80%d0%b8-%d0%b2%d0%b0%d1%80%d0%b8%d0%b0%d0%bd%d1%82%d0%b0-%d0%b7%d0%b0-%d0%bc%d0%b0%d0%b3%d0%b8%d1%81%d1%82%d1%80%d0%b0%d0%bb%d0%b0%d1%82%d0%b0-%d0%be%d1%82-%d0%b2%d0%b0%d1%80%d0%bd%d0%b0/", "text": "Поне три варианта за трасето на магистрала “Черно море” между Варна и Бургас ще трябва да предложи авторът на идейния проект на трасето. Агенция “Пътна инфраструктура” обяви обществена поръчка за избор на изпълнител, който освен трите варианта трябва да извърши пълни инженерно-геоложки проучвания и да изготви подробен устройствен план на магистралата. За работата си избраната фирма ще получи около 14,4 млн. лв. без ДДС, според индикативната стойност на проекта. Оферти могат да се подават до 28 ноември. Проектната скорост на бъдещата магистрала е 120 км в час, като е предвидено да бъдат изградени по две активни ленти в посока и по една аварийна. Срокът за изготвяне на проекта е една година, без обаче в това време да се включват съгласуванията по него. Пътната агенция стартира и тръжна процедура за избор на изпълнител, който да изгради тунела под Шипка. За работата си избраната компания или консорциум ще получи малко над 267 млн. лв. без ДДС. Поръчката включва изграждане на 7,6 км нов път, обновяване на още близо 3 км, както и изграждане на 5 тунела с обща дължина 4 км. Тунелът под “Шипка” ще е с дължина 3,22 км. Останалите 4 тунели ще са по-малки – съответно 171 м, 240 м, 90 м и 290 м. Ще бъдат построени 6 моста и 1 подлез. Срокът на изпълнение е близо 3 години и половина, а документи за кандидатстване се приемат до 5 декември. Тунелът ще бъде с две ленти за движение, две водещи ивици по 50 см и два тротоара по 85 сантиметра, става ясно от поръчката. Самият тунел под връх Шипка ще бъде изграден на 1 км западно от прохода Шипка и на 1 км източно от връх Малуша. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.10.29", "title": " Три варианта за магистралата от Варна до Бургас\t"}
{"url": "https://trud.bg/%d1%80%d0%b5%d0%ba%d1%82%d0%be%d1%80%d1%8a%d1%82-%d0%bd%d0%b0-%d0%b2%d1%82%d1%83-%d1%89%d0%b5-%d0%b2%d1%80%d1%8a%d1%87%d0%b8-%d0%bd%d0%b0-103-%d0%bf%d1%80%d0%b5%d0%bf%d0%be%d0%b4%d0%b0%d0%b2%d0%b0/", "text": "На 31 октомври 2019 г., 11, 00 ч., в аулата на Университета ще се проведе тържествено събрание по случай Деня на народните будители. Честването ще започне с приветствие по случай Деня на народните будители от ректора проф. д-р Христо Бонджолов. Удостоверения за присъдени от Академичния съвет почетни звания и отличия ще получат изявени преподаватели, които тази година навършиха възраст за пенсия и се оттеглят от активна преподавателска дейност. Почетното звание „Емеритус професор на ВТУ (Professor emeritus)“ Академичният съвет присъди на чл.-кор. проф. д.ф.н. Стоян Панайотов Буров, на проф. д.ф.н. Пенка Стоянова Бурова, на проф. д-р Иванка Иванова Дончева и на проф. д-р Людмила Константинова Костова за техния значим принос в учебната и научната дейност и заслугите им към развитието и укрепването на Великотърновския университет. Почетен златен медал е присъден на чл.-кор. проф. д.ф.н. Стоян Панайотов Буров за дългогодишна и ползотворна дейност като преподавател и учен с доказан принос в развитието на модерната българистична лингвистика, като ръководител на различни нива на административни звена на Великотърновския университет и с изключителен принос за издигане и утвърждаване авторитета на Великотърновския университет, както и във връзка с неговото пенсиониране от 1 юни 2019 година. Почетен сребърен медал на ВТУ получават проф. д-р Иванка Иванова Дончева и доц. д-р Пепа Петрова Лунгарова във връзка с тяхното пенсиониране и за цялостна преподавателска, научноизследователска и административна работа. С почетното звание „Почетен преподавател на Филологическия факултет“ е удостоена доц. д-р Пепа Петрова Лунгарова за съществен принос в популяризирането, издигането и утвърждаването на името на Филологическия факултет при ВТУ. На тържественото събрание ректорът проф. д-р Христо Бонджолов ще връчи грамотите Maxima cum laude на повишените в научна степен и академична длъжност преподаватели в периода 1.10.2018 г. – 1.10.2019 г. :  научна степен един „доктор на науките“, 80 с образователна и научна степен „доктор“, 8 професори и 14 доценти.", "date": "2019.10.29", "title": " Ректорът на ВТУ ще връчи на 103 преподаватели от ВТУ грамотите Maxima cum laude\t"}
{"url": "https://trud.bg/%d0%b3%d0%bb-%d0%ba%d0%be%d0%bc%d0%b8%d1%81%d0%b0%d1%80-%d0%bd%d0%b8%d0%ba%d0%be%d0%bb%d0%b0%d0%b9-%d0%bd%d0%b8%d0%ba%d0%be%d0%bb%d0%be%d0%b2-%d0%bf%d0%be%d0%b6%d0%b0%d1%80%d1%8a%d1%82-%d0%bd%d0%b0/", "text": "Пожарът над Чипровци е може би най-големият действащ в момента на територията на Балканския полуостров, а може би и в Европа. Това заяви директорът на ГДПБЗН главен комисар Николай Николов, който резюмира обстановката, свързана с възникналите през последните дни пожари в Западна България. Той добави, че огънят се е разпрострял на над 40 000 дка като 1/3 от тях са в България. „За радост, засегнатите у нас площи не са изцяло гори. Благодаря на всички – повече от 150 души – пожарникари, доброволци, служители на горските стопанства и на МО, които трети ден са на терен. Благодаря и на колегите от ВВС, които не се поколебаха днес в мъгливото и димно време да участват в гасенето с хеликоптерите, помощта им е неоценима. Остават две огнища, които са проблем, но и той ще бъде решен утре.“, добави Николов. „Локализиран е пожарът в Рила, обхванал около 4500 дка площи, като се надявам утре сутринта да съобщим, че е погасен. Работата на около 190 човека, ангажирани в гасенето през последните три дни даде резултат. Пожарът до Бобовдол, който засегна около 350 дка иглолистна гора, също бе погасен, както и този до Белица – с. Краище, обхванал над 100 дка боров масив.“, каза още Николов относно останалите пожари в страната. „Колегите от горските стопанства наблюдават и пожар, който се развива на запад от Миджур, на сръбска територия, като усилията са да не се прехвърли от сръбска територия у нас. На терен работят повече от 200 души, а в София действа щаб за координация на съвместните ни усилия. По обяд пожарникарите ни се срещнаха с колегите от Сърбия за уточняване на действията. Утре пилотите от ВВС отново са готови да се притекат на помощ, но подчертавам, че ситуацията е тежка, димът е опасен, видимостта не е добра. По тези причини ще преценяваме внимателно обстановката и резки маневри няма да правим.“, заяви директорът на ГДПБЗН. Главен комисар Николов отправи специална благодарност към доброволците, като подчерта, че всеки от тях е добре дошъл, особено специално обучените от пожарникарите. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.10.29", "title": " Гл. комисар Николай Николов: Пожарът над Чипровци е може би най-големият действащ в момента на територията на Балканския полуостров, а може би и в Европа\t"}
{"url": "https://trud.bg/%d0%b1%d0%b5%d0%b7%d0%bf%d0%bb%d0%b0%d1%82%d0%b5%d0%bd-%d1%81%d0%bf%d0%be%d1%80%d1%82-%d0%b8-%d0%b5%d0%b2%d1%82%d0%b8%d0%bd-%d1%82%d0%b5%d0%b0%d1%82%d1%8a%d1%80-%d0%b7%d0%b0-%d0%bf%d0%b5%d0%bd%d1%81/", "text": "Намаление до 40% за море в Несебър  Ще могат да се разхождат свободно в парка на Национална спортна академия Безплатен спорт и билети за театър са част от идеите, залегнали в Националната стратегия за активен живот на възрастните хора в България. Тя е качена за обществено обсъждане, а вносител е Министерството на труда и социалната политика. Мерките в нея ще бъдат финансирани от бюджетите на компетентните ведомства. Така например Министерство на културата ще предоставя финансов ресурс на отделните сценични институти за билети на преференциални цени за пенсионери за спектакли и концерти. Пристанище “Бургас” също ще се грижи за духовния живот на възрастните хора, като закупува билети за театър, опера и други. Национална спортна академия (НСА) “Васил Левски” предоставя безплатно целогодишно определен стадион и съоръженията на него за ползване от възрастните хора. Те ще имат още безплатен достъп до Открития фитнес на стадион №6 в НСА, както и възможност за свободни разходки в парка на академията. НСА предоставя и помещения и специалисти към Факултета по обществено здраве, здравни грижи и туризъм за провеждане на групови занимания. Според конкретното състояние на възрастните хора ще се прилагат предимно физически упражнения, пешеходен туризъм, български хорѕ, а през ранните летни и есенни месеци – оздравителни лагери на море и/или на планина. Водно-учебната спортна база (ВУСБ) на НСА в Несебър дава на организирани групи от пенсионери своята леглова база с отстъпка 40% от цената и хранителен блок с 35% намаление на цените. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.10.29", "title": " Безплатен спорт и евтин театър за пенсионерите\t"}
{"url": "https://trud.bg/97-%d0%ba%d0%bc%d0%b5%d1%82%d0%be%d0%b2%d0%b5-%d0%bd%d0%b0-%d0%be%d0%b1%d1%89%d0%b8%d0%bd%d0%b8-377-%d0%bd%d0%b0-%d0%ba%d0%bc%d0%b5%d1%82%d1%81%d1%82%d0%b2%d0%b0-%d0%b8-31-%d0%bd%d0%b0-%d1%80/", "text": "Кметовете на 168 от 265-те български общини са избрани на първия тур на местните избори. От тях девет са кметове на областни градове, обяви Централната избирателна комисия. В неделя, 3 ноември, ще се проведе балотаж за избор на 97 кметове на общини, 377 кметове на кметства и за избор на 31 районни кметове, обявиха от ЦИК. Избраните на първи тур кметове на общини са 168. От тях девет са кметове на областни градове. Междинни данни сочат, че избирателната активност на първия тур е близо 51 процента.", "date": "2019.10.29", "title": " 97 кметове на общини, 377 – на кметства и 31 – на райони ще се избират на балотажа"}
{"url": "https://trud.bg/%d0%bc%d0%bb%d0%b0%d0%b4-%d0%bc%d1%8a%d0%b6-%d0%b5-%d0%b2-%d1%82%d0%b5%d0%b6%d0%ba%d0%be-%d1%81%d1%8a%d1%81%d1%82%d0%be%d1%8f%d0%bd%d0%b8%d0%b5-%d1%81%d0%bb%d0%b5%d0%b4-%d0%ba%d0%b0%d1%82%d0%be/", "text": "33-годишен мъж от Благоевград е в тежко състояние в реанимацията на МБАЛ-Благоевград след битов инцидент. Сигналът е подаден в 17.15 ч. от улица „Осогово“ в кв. „Градама”, съобщава БГНЕС. При строителни работи – премахване на козирка на къща, тя е паднала и е затиснала мъжа. На място са пристигнали полицейски екипи, линейка на Спешна помощ, и пожарникари, които са успели да извадят младия мъж, който е закаран в реанимацията на болницата. Мъжът е с тежка травма на главата, пробит бял дроб и затруднения в дишането. Причините за инцидента се изясняват, на място има и полиция.", "date": "2019.10.29", "title": " Млад мъж е в тежко състояние, след като козирка на къща е паднала върху него"}
{"url": "https://trud.bg/%d0%b8%d0%b7%d1%8f%d0%bb%d0%b8-%d1%81%d0%bc%d0%b5-%d0%bf%d0%be%d0%b2%d0%b5%d1%87%d0%b5-%d1%84%d0%b0%d0%bb%d1%88%d0%b8%d0%b2%d0%be-%d1%81%d0%b8%d1%80%d0%b5%d0%bd%d0%b5/", "text": "Мандрите произвели 8338 тона имитиращ продукт Внос на млечни продукти от Полша, Германия и Румъния залива пазара  Българите са изяли повече сирене с растителни мазнини през първите осем месеца на тази година, спрямо същия период на миналата. Това показва анализ на министерството на земеделието. Мандрите са произвели 8338 тона имитиращи продукти за периода, което е с 5,5% над нивото преди година. Тогава количествата са били 7904 тона. Все пак през последните три години производството на сирене с палма намалява, отчита агростатистиката. През 2016 г. сме изяли 16 231 тона имитиращи сирена, през 2017 г. – 14 699 тона, а през цялата 2018 г. – 13 502 тона. Според земеделското министерство за това допринасят въведените нормативните промени, насочени към ясното разграничаване на имитиращите от млечните продукти както в процеса на производството, така и при предлагането им на пазара. От юни 2018 г. производството, разфасовката и преопаковането на имитиращи продукти се осъществява в отделни обекти от тези за истински. Друга причина е отливът на търсене на имитиращи храни, за сметка на по-здравословните и качествени млечни продукти. Освен фалшиви сирена, българинът е изял и над 145 000 тона вносни млечни продукти през миналата година. Само през седемте месеца на тази у нас са доставени 77188 тона. В страната традиционно се внасят съществени количества мляко и млечни храни както за нуждите на хранително-вкусовата промишленост, така и за разнообразяване на асортимента на пазара, коментират от земеделското министерство. Най-значителен по обем остава вносът на неконцентрирани мляко и сметана, следван от този на концентрирани мляко и сметана, сирена и др. Пазарът ни е залят от сирена и млека от Полша, Германия и Румъния, показва анализът на ведомството. От там са внесени у нас съответно 31 764 тона, 23 984 тона и 20 082 тона продукти. Вносът от трети страни, който по принцип е ограничен, бележи спад от 41% спрямо 2017 г., до 217 тона (предимно сирена и кисело мляко), доставени главно от Сърбия и Ливан. Свива се и без това слабият износ на български сирена зад граница – с 4,7% за година. Основни дестинации за нашите продукти са Гърция, за където сме експортирали 6,5 хил. тона, САЩ – 2,9 хил. тона, Германия – 2,8 хил. тона, Румъния – 2,7 хил. тона, Ливан – 2,1 хил. тона.   Млякото евтино, кашкавалът поскъпва  Средната изкупна цена на кравето мляко в България през септември е била 29,88 евро/100 кг или 58,44 лв./100 кг, което е с 11,5% по-ниска от средната за целия ЕС. Сравнявайки с другите държави членки, българската изкупна цена е близка до тези в Естония, Полша и Португалия и по-висока само спрямо тези в Унгария, Латвия, Румъния и Литва. Независимо от по-ниската изкупна цена на кравето мляко в страната, през 2018 г. средните цени на млечните продукти се повишават. Според министерството на земеделието това се дължало на по-големите разходи за горива, ток и труд. На едро млечните продукти са поскъпнали с между 0,8% и 17,5% през 2018 г. спрямо 2017 г., като най-значително е увеличението на маслото. При кравето сирене, киселото мляко и кашкавала цените са нараснали с между 3,5% и 6,2%. На дребно годишното поскъпване е в широкия диапазон от 1,5% при прясното мляко до 22,8% при маслото. От началото на 2019 г. цените на едро са около или малко над нивата от 2018 г. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.10.29", "title": " Изяли сме повече фалшиво сирене"}
{"url": "https://trud.bg/%d0%ba%d0%bc%d0%b5%d1%82%d1%8a%d1%82-%d0%bd%d0%b0-%d1%81%d1%82%d0%b0%d1%80%d0%b0-%d0%b7%d0%b0%d0%b3%d0%be%d1%80%d0%b0-%d0%b5-%d1%81-%d0%bd%d0%b0%d0%b9-%d0%b2%d0%b8%d1%81%d0%be%d0%ba%d0%b8%d1%8f-%d0%b8/", "text": "Благодаря на всички старозагорци, които застанаха зад мен и кандидатите за общински съветници. Тази подкрепа е много категорична и я приемам като огромна отговорност и задължение да работя за града си и да я оправдая. Имам отговорност да докажа и на тези, които не са гласували за мен, че заслужавам и тяхното доверие. Това заяви пред журналисти кметът на Стара Загора Живко Тодоров, който спечели третия си мандат с 69%, най-високия резултат на първи тур сред големите градове. Той ще започне незабавно с изпълнението на новите проекти, заложени в програмата му. „Предстоят ни много ангажименти. Ще направим експертен екип, който да работи по поставените цели” – добави Тодоров и уточни, че по време на кампанията хората са поставили конкретни проблеми, които трябва да бъдат решени. Незабавно ще се пристъпи към обновяване на Зоопарка, Руския пазар, Летният театър и Станционната градина. Ще се работи и за изграждане на многофункционална зала за културни, спортни и други прояви в парк „Артилерийски”. „Ще се работи с много по-големи изисквания по отношение на качеството на работата при изпълнението на обектите, защото по време на кампанията основните критики, които получих, бяха свързани с това”. Ще проведем срещи с всяка една от фирмите, за да им поставим изискванията, които имаме към тях по отношение на организация на движение по време на ремонта, срок на изпълнение, почистване…” – каза кметът на Стара Загора. Той увери, че ще следва стриктно приоритетите, заложени в предизборната си програма, защото избирателите са я подкрепил Това от една страна го задължава, но и му дава възможност да работи. В новия Общински съвет влизат представители на 12 политически формации. ГЕРБ постигна едни от най-добрите резултати в страната и печели 21 мандата, но за разлика от предишния, сега няма има мнозинство. „Разликата между подкрепата за партийната листа и за мен е близо 20 хиляди гласа, което мен ме задължава лично като кмет да работа широко с Общинския съвет. Такъв е и сигналът на гражданите. Това управление трябва да бъде с ясни и точни приоритети, които са надпартийни и които обхващат широката част от обществото” – каза Живко Тодоров. Той благодари и на хората, които не са членове на ГЕРБ, но приеха да бъдат част от партийната листа и вече са общински съветници. Тяхното участие ще допринесе за това да има по-голяма експертност в Общинския съвет, категоричен е Живко Тодоров. „Стара Загора отново категорично подкрепи Живко Тодоров, неговата програма, избора му за бъдещето и листата на ГЕРБ, която не е тясно партийна и хората в нея ще влеят свежа струя в работата на Общинския съвет. Независимо от това, че в него присъстват представители на много и различни политически партии, уверен съм, че ще можем да работим, защото Живко Тодоров винаги намира начин да обедини около идеите си за развитието на Стара Загора различни хора” – каза общинският координатор на ГЕРБ Емил Христов.  Живко Тодоров ще представи екипа, с който ще управлява през следващите 4 години, след като положи клетва. ГЕРБ спечели убедително на първи тур в Казанлък, Раднево и Мъглиж и в Братя Даскалови, където настоящият кмет Иван Танев беше подкрепен от нас, съобщи областният координатор на партията Пламен Йорданов. Кандидатите за кметове от ГЕРБ в Чирпан, Николаево и Гурково ще се явят на балотаж. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.10.29", "title": " Кметът на Стара Загора е с най-високия изборен резултат сред големите градове"}
{"url": "https://trud.bg/%d1%82%d0%be%d0%bc%d0%b0-%d0%b1%d0%b5%d0%bb%d0%b5%d0%b2-%d0%b5-%d0%be%d0%b1%d0%b2%d0%b8%d0%bd%d1%8f%d0%b5%d0%bc-%d0%b7%d0%b0-%d0%b0%d0%bd%d1%82%d0%b8%d1%81%d0%b5%d0%bc%d0%b8%d1%82%d0%b8%d0%b7%d1%8a/", "text": "Повдигнато е обвинение на кандидата за общински съветник от „Демократична България“ Тома Белев, съобщи пред „Труд” Зорница Таскова, говорител на Софийска градска прокуратура. Политикът е подведен под отговорност по член 162 от Наказателния кодекс – насаждане на омраза. Наложена му е мярка за неотклонение „подписка“. Престъплението, в което е обвинен Белев, се наказва със затвор от една до четири години и глоба от 5 000 до 10 000 лева. „Труд“ припомня, че преди десет дни „екологът“ написа във фейсбук –  Привличането на кандидат-общинаря като обвиняем стана възможно, след като миналата седмица Централната избирателна комисия Още в понеделник вечерта Тома Белев обяви в социалната мрежа, че вече се е сдобил с обвинение. Под публикация, в която се споменава Белев и предположението, че скоро ще има обвинение срещу него, „природозащитникът“ написа – „Всъщност днес ми го повдигнаха“. От полицейски източници „Труд“ научи, че „природозащиникът“ не е бил открит повече от седмица от органите на реда на адреса, на който е регистриран в София. Дори са били уведомени граничните пропускателни пунктове да следят за „еколога“. Миналият четвъртък, близо седмица след като Тома Белев предизвика скандала, Христо Иванов, Атанас Атанасов и Борислав Сандов от „Демократична България” поискаха среща с представители на еврейската организация „Шалом“ и Централния израилтянски духовен съвет (ЦИДС). Те бяха приети от г-жа София Коен, председател на ЦИДС и доц. д-р Александър Оскар, председател на „Шалом”. Тримата се извинили от името на своя съпартиец, заявиха от „Шалом”. Самият Белев не отиде да се извини лично. Вместо това му трябваха няколко дни, под натиска на хора еврейската общност и стотици потребители във фейсбук, да скалъпи нещо като извинение и да го публикува в мрежата. Но написаното бе толкова неискрено, че звучеше по-обидно и от подигравката с Холокоста.", "date": "2019.10.29", "title": " Тома Белев е обвиняем за антисемитизъм (обзор)\t"}
{"url": "https://trud.bg/%d0%b0%d0%bc%d0%b5%d1%80%d0%b8%d0%ba%d0%b0%d0%bd%d1%81%d0%ba%d0%be%d1%82%d0%be-%d0%bf%d0%be%d1%81%d0%be%d0%bb%d1%81%d1%82%d0%b2%d0%be-%d0%b8%d0%b7%d1%80%d0%b0%d0%b7%d0%b8-%d0%bf%d0%be%d0%b4%d0%ba/", "text": "Съединените щати оценяват високо последните действия на българското правителство в защита на суверенитета и независимостта на страната от зловредни влияния, съобщиха от американското посолство по повод  . Ние подкрепяме дългосрочните усилия на институциите, ангажирани с разследването и разкриването на нарушения на българските закони. България е силен съюзник в НАТО и партньор в качеството си на член на ЕС и има неотменимо право да определя своето собствено бъдеще, се казва още в изявлението. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.10.29", "title": " Американското посолство изрази подкрепата си към България след скандала с руски шпионин"}
{"url": "https://trud.bg/%d0%b2%d0%b5%d0%bb%d0%b8%d0%ba%d0%be%d0%b1%d1%80%d0%b8%d1%82%d0%b0%d0%bd%d0%b8%d1%8f-%d0%be%d1%82%d0%b8%d0%b2%d0%b0-%d0%bd%d0%b0-%d0%bf%d1%80%d0%b5%d0%b4%d1%81%d1%80%d0%be%d1%87%d0%bd%d0%b8-%d0%b8/", "text": "Лейбъристите също подкрепиха свикването на вот Първо предколедно гласуване на Острова от 1923 г. Великобритания ще проведе предсрочни парламентарни избори в началото на декември, в опит на политическите партии в страната да намерят изход от законодателната криза със споразумението за извеждането на Обединеното кралство от Европейския съюз, предадоха световните агенции. До изненадващия пробив се стигна днес след обявеното решение на Джереми Корбин – лидер на основната опозиционна Лейбъристка партия в страната, неговите депутати да подкрепят внесения за гласуване нов законопроект за предварителен вот преди Коледа. Решението на Корбин бе обявено часове, след като камарата на общините отхвърли в понеделник внесеното от премиера Борис Джонсън предложение за предсрочни избори по законодателна процедура, изискваща 2/3 одобрение от депутатите, която не можеше да бъде приета без съгласието на лейбъристите. На насроченото за късно снощи гласуване на новото предложение по инициатива на опозиционните либерал-демократи и Шотландската националистическа партия за одобряване на свикването на предсрочни избори беше необходимо само обикновено мнозинство, което се оказа предварително гарантирано с обявените позиции на всички парламентарни сили. Очакваните на 12 декември избори ще се провеждат за първи път предколедно от 1923 г. насам, припомнят наблюдатели. А на фона на сериозна досада на избирателите към политическите партии и тяхната неспособност да се справят с казуса Брекзит се очаква вотът да донесе нови неочаквани трусове на политическия живот на Острова.", "date": "2019.10.29", "title": " Великобритания отива на предсрочни избори (обзор)"}
{"url": "https://trud.bg/%d0%be%d1%81%d0%ba%d0%b2%d0%b5%d1%80%d0%bd%d0%b8%d1%85%d0%b0-%d0%bf%d0%b0%d0%bc%d0%b5%d1%82%d0%bd%d0%b8%d0%ba%d0%b0-%d0%bd%d0%b0-%d1%83%d0%b1%d0%b8%d1%82%d0%b8-%d0%bc%d0%b0%d0%b9%d0%ba%d0%b0-%d0%b8/", "text": "Внесен е обвинителният акт срещу двойния убиец Викторио Александров  Близките на жертвите: Потресени сме!  Паметникът на гроба на убитите на 29 октомври м. г. Дарина Министерска и дъщеричката й Никол е бил осквернен навръх годишнината от смъртта им. Това съобщи вчера пред “Труд” Ваня Министерска, майка и баба на жертвите. “В събота – на 26 октомври, бе отслужена панихида, бяхме се събрали доста хора на гробищата на Бакърена фабрика, – разказа г-жа Министерска. – Оставихме вази с цветя и играчки. На другия ден всичко бе изпочупено, разхвърляно и накъсано. С мъжа ми казахме на охраната, но наблизо няма камери. Потресени сме, защото се случва за втори път – същото стана на гробищата и на 40-ия ден от смъртта на Дарина и Никол. Убедени сме, че това не са случайни посегателства, а целенасочени – за психически тормоз върху нас. Дори с опасност да провокираме отново тези хора, не смятам, че трябва да си премълчим”, добави почернената родственица. 23-годишната Дарина и Никол – на 1 годинка, бяха застреляни от частния охранител Викторио Александров. Той е баща на детето, който дни преди двойното убийство се разделил с майката. Във фейсбук вчера Ваня Министерска написа, че обвинителният акт срещу Александров вече е внесен в Софийския градски съд, разпределен е на състав и предстои да се насрочи дата за делото. “Сега започваме да чакаме нов срок, двумесечен, през който съдебният състав трябва да се запознае с материалите по делото. В краен случай ще има дата за заседание по коледните празници… Времето не лекува, нито пък се свиква с болката. Научихме се да се усмихваме насила, да говорим насила, да съществуваме насила!”, пише още майката на Дарина и баба на Никол.   Без съкратена процедура  Процесът срещу двойния убиец Викторио най-вероятно ще бъде един от първите, които ще се гледат след промяната на Наказателно-процесуалния кодекс (НПК), изключващи съкратено съдебно следствие при умишлено причинена смърт. Те влязоха в сила от 26 октомври т. г. Обвинението е по чл. 116 от Наказателния кодекс и по този текст подсъдимият може да получи и доживотна присъда без право на замяна. Дори да направи пълни самопризнания, присъдата му няма да се намали автоматично с една трета и той да получи около 20 г. затвор, както това се случваше преди промяната на НПК. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.10.29", "title": " Оскверниха паметника на убити майка и дете"}
{"url": "https://trud.bg/%d0%be%d0%b1%d1%81%d1%8a%d0%b6%d0%b4%d0%b0%d1%82-%d1%80%d0%b5%d0%b3%d1%83%d0%bb%d0%b0%d1%86%d0%b8%d1%8f-%d0%bd%d0%b0-airbnb/", "text": "„В момента се провеждат срещи между Министерството на туризма и други заинтересовани институции за регулиране на правната рамка на платформата за споделено отдаване под наем на жилища Airbnb. Преговорите още не са финализирани, но експертите черпят опит от други европейски страни, според който може да действаме с обявите в страната”. Това заяви експертът от Комисията за защита на потребителите (КЗП) Бранимира Недялкова и допълни, че към момента няма конкретни предложения за това как може да се извърши тази регулация. Преди дни във Виена поискаха регулация на платформите за краткосрочно отдаване на имоти под наем. Искания са отправили и Амстердам, Париж, Барселона, Берлин, Бордо, Венеция и Краков.", "date": "2019.10.29", "title": " Обсъждат регулация на Airbnb"}
{"url": "https://trud.bg/%d0%b7%d0%b5%d0%bc%d0%b5%d1%82%d1%80%d0%b5%d1%81%d0%b5%d0%bd%d0%b8%d0%b5-%d0%be%d1%82-41-%d0%bf%d0%be-%d1%80%d0%b8%d1%85%d1%82%d0%b5%d1%80-%d1%80%d0%b0%d0%b7%d0%bb%d1%8e%d0%bb%d1%8f-%d0%be%d1%81/", "text": "Земетресение с магнитуд 4,1 по Рихтер удари гръцкия остров Крит. Епицентърът на труса е на 36 км от град Ираклион, съобщи Атинският институт по геодинамика в Националната обсерватория. Земетресението е усетено в 15 ч. местно време на дълбочина 36,7 км. Засега няма данни за материални щети или пострадали.", "date": "2019.10.29", "title": " Земетресение от 4,1 по Рихтер разлюля остров Крит"}
{"url": "https://trud.bg/%d0%b2%d0%b8%d0%b6%d1%82%d0%b5-%d0%b0%d0%ba%d1%86%d0%b5%d0%bd%d1%82%d0%b8%d1%82%d0%b5-%d0%b2-%d0%b1%d1%80%d0%be%d1%8f-%d0%bd%d0%b0-%d0%b2%d0%b5%d1%81%d1%82%d0%bd%d0%b8%d0%ba-%d1%82%d1%80%d1%83-513/", "text": "ГЕРБ и ВМРО правят мнозинство в София Волен Сидеров решава дали да смени парламента със СОС.       Совалки преди балотажа В София леви и десни разчитат на “Демократична България”.         Поколението на прехода беше излъгано Прогнозите на социолозите не бяха грешка, а провал, казва Борис Бонев, независим съветник в СОС, в интервю за „Труд“.           Полицай от кариерата Силует на новия кмет на Банско Иван Кадев.             Глоби пратиха народа при урните От 20 до 500 лева се бърка негласувалият по земеделско време – „Легенди и истини в българската история“ с Росен Тахов.                 Абу Бакър ал-Багдади убит за девети и последен път Новините за смъртта му се появяват и преди в медиите многократно през годините – анализ на Димитър Гърдев. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.10.29", "title": " Вижте акцентите в броя на вестник „Труд“ в сряда, 30 октомври 2019"}
{"url": "https://trud.bg/%d0%b3%d0%b5%d1%80%d0%b1-%d0%b8-%d0%b2%d0%bc%d1%80%d0%be-%d0%bf%d1%80%d0%b0%d0%b2%d1%8f%d1%82-%d0%bc%d0%bd%d0%be%d0%b7%d0%b8%d0%bd%d1%81%d1%82%d0%b2%d0%be-%d0%b2-%d1%81%d0%be%d1%84%d0%b8%d1%8f-%d0%be/", "text": "Волен Сидеров решава дали да смени парламента със СОС В столичния общински съвет, където има 61 кресла влизат 27 представители на ГЕРБ. В досегашния управляващата партия имаше 30 съветници. От БСП вкарват 15 свои. Така червените, които бяха ударили дъното през 2015 г., когато спечелиха едва 7 места, сега постигат обещаното в предизборната кампания удвояване на резултата. “Демократична България” е трета политическа сила в СОС, с 12 съветници. Досега Реформаторският блок имаше 11. ВМРО също увеличават с един съветниците си и вече имат четирима. “Атака” вкарват двама. Все още не е ясно дали лидерът на партията, Волен Сидеров, който освен кандидат за кмет бе и водач на листата ще стане общински съветник. Сидеров подаде искане за напускане на парламента, което ще бъде гласувано още тази седмица. В общинския съвет на София влиза и един независим – Борис Бонев, който ако имаше листа би могъл да вкара поне 8 съветници, изчислиха експерти по изборите. ДПС останаха без съветници. Във вторник сутринта първите данни от обработени протоколи сочеха, че за първи път ще имат двама свои в СОС. Само четирима районни кметове с нов мандат от първи път От първия тур на местните избори са избрани само 2-ма районни кметове в София и по един в Пловдив и Варна. Нов мандат си спечели с огромна подкрепа кметът на Банкя Рангел Марков (ГЕРБ) с 61,83%. Вторият район от общо 24 в София с кмет от първи тур е Кремиковци. Там за Лилия Донкова са гласували 60,37%, а тя е независима кандидатура, но подкрепена от ГЕРБ. Във Варна от 5 района, само в един има кмет от първи тур – кандидатът за кмет на ГЕРБ Николай Костадинов спечели с 56% във Владиславово. Същото е положението и в Пловдив, където от 6 района е избран само нов кмет на район “Тракия” – Костадин Димитров от ГЕРБ с 58,49 процента. (Всички балотажи в София, Пловдив и Варна в таблиците. Част от данните са на 98% от окончателните резултати.) АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.10.29", "title": " ГЕРБ и ВМРО правят мнозинство в София (обзор)\t"}
{"url": "https://trud.bg/%d0%bc%d0%be%d1%81%d0%ba%d0%b2%d0%b0-%d1%89%d0%b5-%d0%bf%d1%80%d0%b5%d0%b4%d0%bf%d1%80%d0%b8%d0%b5%d0%bc%d0%b5%d0%bc-%d0%be%d1%82%d0%b2%d0%b5%d1%82%d0%bd%d0%b8-%d0%bc%d0%b5%d1%80%d0%ba%d0%b8-%d1%81/", "text": "Москва ще отговори на експулсирането на руски дипломат, уличен в шпионаж от България, заяви пред медии заместник-министърът на външните работи на Русия Александър Грушко. „Разбира се ние ще разгледаме ответни мерки, както е прието в дипломатическата практика“, каза той, цитиран от  . Повод за реакцията на Грушко е разкритието на българската прокуратура, че руски дипломат е извършвал шпионска дейност в страната ни. Действията му са продължила близо година. Днес руснакът, чието име не се назовава, беше обявен за персона нон грата, а външни министерство изпрати нота до посланика на Русия Анатолий Макаров, в която изискват дипломатът да напусне България до 24 часа. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.10.29", "title": " Москва: Ще предприемем ответни мерки след изгонването на руски дипломат от България"}
{"url": "https://trud.bg/%d0%b0%d0%bb-%d0%b1%d0%b0%d0%b3%d0%b4%d0%b0%d0%b4%d0%b8-%d0%bf%d0%be%d0%b3%d1%80%d0%b5%d0%b1%d0%b0%d0%bd-%d0%b2-%d0%bc%d0%be%d1%80%d0%b5%d1%82%d0%be-%d0%be%d0%b1%d0%b7%d0%be%d1%80/", "text": "Терористът идентифициран по ДНК в бельото Тялото на ликвидирания през уикенда в североизточна Сирия от американски специални части лидер на терористичната групировка „Ислямска държава“, известен с псевдонима си Абу Бакр ал-Багдади, е било погребано в открито море и съобразено с всички традиции на мюсюлманското погребение, след като тленните му останки са били идентифицирани по следи оставено върху долното му бельо. Това съобщи във вторник осведомен източник на АП от Пентагона. Новината дойде минути след като президентът на САЩ Доналд Тръмп обяви, че по време на операцията е бил отстранен и говорителят на „Ислямска държава“ Абу ал-Хасан ал-Муджахир, смятан според тайните служби на Запад, като най-вероятен приемник на Ал-Багдади начело на терористичната групировка. Високопоставен служител на Държавния департамент е уточнил пред агенцията, че Ал-Мухаджир е бил ликвидиран при отделна операция от тази срещу Ал-Багдади. Новината за последното бе обявена също лично от президента на САЩ Доналд Тръмп. „Току-що получих потвърждението, че заместник номер едно на Абу Бакр Ал Багдади беше елиминиран от американските военни. Той със сигурност щеше да оглави групата. Сега той е мъртъв също!“, написа в профила си в социалната мрежа „Туитър“ американският президент, но без да споменава името на този човек и без да казва повече подробности за обстоятелствата, при които е бил елиминиран. Говорител на сирийските кюрдски въоръжени милиции в северна и североизточна Сирия, потвърди че Ал Мухаджир е бил убит при съвместна операция с американските специални части, без да дава повече подробности. Информацията дойде само часове преди изтичането на крайния срок на обявения от Турция седмичен ултиматум за изтеглянето на кюрдите от зоната за контрол, договорена между Путин и Ердоган.", "date": "2019.10.29", "title": " Ал Багдади погребан в морето (обзор)\t"}
{"url": "https://trud.bg/%d0%b2%d0%b8%d0%b6%d1%82%d0%b5-%d0%ba%d0%b0%d0%ba-%d1%81%d0%b0-%d1%81%d0%b1%d1%8a%d1%80%d0%ba%d0%b0%d0%bd%d0%b8-%d0%b8-%d0%bf%d0%be%d0%bf%d1%80%d0%b0%d0%b2%d1%8f%d0%bd%d0%b8-%d0%b8%d0%b7%d0%b1%d0%be/", "text": "След като на евровота през май  , проверихме как са се справили в същите секции на местните избори. Членовете на СИК са допуснали същите грешки, макар и с известно подобрение. В девета секция в Благоевград пак са объркали числото в графата „Брой на намерените в избирателната кутия бюлетини“. Но този път са се поправили само с една корекция вместо с няколко. В отчитането на преференциалните гласове обаче отново има доста грешки, основно графата за броя на бюлетините без преференции. В секция 271 във варненския район Младост, където имаше непонятни грешки в отчитането на преференциалните гласове, пак е същото – грешки и поправки на всеки ред с трудноразбираема логика. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.10.29", "title": " Вижте как са обърквани и поправяни секционни протоколи на местните избори"}
{"url": "https://trud.bg/%d0%b2-%d0%b4%d0%b5%d0%bd%d1%8f-%d0%bd%d0%b0-%d0%bd%d0%b0%d1%80%d0%be%d0%b4%d0%bd%d0%b8%d1%82%d0%b5-%d0%b1%d1%83%d0%b4%d0%b8%d1%82%d0%b5%d0%bb%d0%b8-%d0%bc%d1%83%d0%b7%d0%b5%d1%8f%d1%82-%d0%b2-%d1%82/", "text": "В Деня на народните будители Регионалният исторически музей във Велико Търново ще представи в изложба даренията, получени през тази година. Експозицията „Заедно да съхраним историческата памет“ ще бъде открита на 1 ноември от 11,00 часа в музей „Възраждане и Учредително събрание“. Тя включва етнографски материали, документи, писма, книги и редица ценни вещи. С изложбата музеят по традиция благодари на своите дарители и им връчва тържествено дарителски свидетелства и карти за безплатно посещение на музейните обекти в рамките на една година. Над 200 експоната от 55 дарители са постъпили в музейните фондове през годината. Сред тях най-многобройни са етнографските материали – различни предмети и пособия от бита, тъкани и др. Сред постъпленията има и вещи от времето на социализма, включително и абитуриентска рокля от 1981 г. Едва на шест години е най-младият дарител на музея. Това е Ралица Пенчева, която е предоставила вотив – оброчна фигурка, изобразяваща човек или част от него, давана на църквата в знак на молитва и надежда за изцеление на човек или крайник. Дарената метална пластина е семейна молитва за рожба-момиче, много популярна в периода от Освобождението до 1944 г.  В изложбата „Заедно да съхраним историческата памет“ са включени купи и медали на световния шампион по щанги Румен Русев, спечелени от национални, европейски и световни шампионати от 1970 до 1975 година. Отличията на великотърновския спортист бяха откупени и предоставени на музей от анонимен дарител. Акценти в експозицията са документи и снимки от архивите на стари търновски фамилии, както и вещи и ценности, принадлежали на бивши кметове на старата столица. Сред тях са мраморната мастилница и попивателна на Димитър Раев, кмет на Търново в периода 1923-111928 г., книжки с авторски стихове от наследилия го на поста до 1932 г. Владимир Даскалов, и кама, копие на камата на Левски, подарена от ВВОУ „Васил Левски“ на инж. Емануил Серафимов, управлявал болярския град от 1990 до 1991 г. Куратор на изложбата, която ще продължи месец, е Боряна Боянкинска, уредник отдел „Фондове и научен архив“. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.10.29", "title": " В Деня на народните будители музеят в Търново представя постъпили през годината дарения\t"}
{"url": "https://trud.bg/%d0%be%d1%82%d0%ba%d1%80%d0%b8%d1%85%d0%b0-%d0%b2-%d1%81%d0%be%d1%84%d0%b8%d1%8f-%d0%b8%d0%b7%d1%87%d0%b5%d0%b7%d0%bd%d0%b0%d0%bb-%d1%87%d0%bb%d0%b5%d0%bd-%d0%bd%d0%b0-%d1%81%d0%b8%d0%ba-%d0%b2%d1%8a/", "text": "Член на секционна избирателна комисия във Враца бе открита в София и се върна в града, за да подпише протокол, без който подпис изборите не можеше да приключат. За проблема алармира вчера лично шефът на ОИК-Враца Момчил Петров, който обясни, че липсва параф на един от членовете на местна комисия и поради това резултатите от вота не могат да бъдат окончателно финализирани. Появиха се дори съобщения, че лицето е пуснато за издирване от полицията. „Това е едно младо и неопитно момиче, което дълго време не отговаряше на телефона и се притеснявахме за него. Но в крайна сметка я открихме в столицата. Тя дойде вчера следобед към 15 часа да подпише протокола и вече всичко е наред”, обясниха днес от ОИК-Враца.", "date": "2019.10.29", "title": " Откриха в София изчезнал член на СИК във Враца"}
{"url": "https://trud.bg/%d1%80%d0%b0%d0%b4%d0%b0%d0%bd-%d0%ba%d1%8a%d0%bd%d0%b5%d0%b2-%d0%bf%d1%80%d0%be%d0%b1%d1%83%d1%82%d0%b2%d0%b0-%d0%be%d1%80%d1%82%d0%b0%d0%ba%d0%b0-%d1%81%d0%b8-%d0%b7%d0%b0-%d1%80%d0%b0%d0%b9%d0%be/", "text": "Личните интереси на евродепутата от „Демократична България“ Радан Кънев надничат зад кандидата за кмет на столичния район Триадица Димитър Божилов. Божилов е част от ръководството на ДСБ, като попада в него, защото е съдружник в адвокатската кантора „Радан Кънев и партньори“. Представителят на България в Европарламента вече написа във фейсбук колко много ще му липсва „неговият добър приятел“ и колега, ако стане районен кмет. Според обработени 97.68% от протоколите за местния вот в Централната избирателна комисия Димитър Божилов отива на балотаж с номинирания от ГЕРБ-СДС Николай Терзиев. Това ще е повторение на втория тур от изборите през 2015 година, когато двамата отново се изправят един срещу друг. Тогава Терзиев печели с 52.35% срещу 47.65 на сто за Божилов, издигнат от Реформаторския блок. Според източници на „Труд“ от „Демократична България“ бизнес обвързаността между Кънев и Божилов е пример за приятелско-корпоративни интереси. Вече се надигало и недоволство в коалицията, съставена от ДСБ, „Да, България“ и „Зелено движение“. Поводът – в обединението имало желание за Триадица кандидатът да е ново лице, а не човек, който преди четири години е загубил в същия район. Коалиционните партньори в „Демократична България“ били недоволни и от факта, че около Радан Кънев се оформял приятелски кръг и евродепутатът действа като повечето политици от близкото минало – създава лобита. Всички помнят така наречените кръгове „Орион“ при Жан Виденов, „Олимп“ при управлението на Иван Костов, както и „Агнешките главички“, събран около бившия депутат Никола Николов, ментор на олигарха Иво Прокопиев. Според членове на сегашната коалиция Кънев не изпълнява обещанията си, заради които е пратен в Европейския парламент. За поведението му там той е критикуван от „Зелено движение“ и „Да, България“. Той вече предизвика гняв сред голяма част от симпатизантите със шизофреничната си идея Мая Манолова да се откаже от балотажа за кметския пост в София. После това трябвало да направи и кандидатът на „Демократична България“ Борислав Игнатов. Така на втори тур срещу Йорданка Фандъкова ще се изправи Борис Бонев от „Спаси София“. „Надявахме се това изказване на Радан да е шега. Оказа се, че не е. Направихме грешка, че се доверихме на този човек. Той е в политиката заради личните си и корпоративни интереси, които обслужва“, казаха пред „Труд“ хора от „Демократична България“.", "date": "2019.10.29", "title": " Радан Кънев пробутва ортака си за районен кмет в София\t"}
{"url": "https://trud.bg/%d0%bf%d0%be%d0%ba%d0%bb%d0%be%d0%bd%d0%b5%d0%bd%d0%b8%d0%b5-%d0%bd%d0%b0-%d0%b3%d1%80%d0%be%d0%b1%d0%b0-%d0%bd%d0%b0-%d1%8f%d0%b2%d0%be%d1%80%d0%be%d0%b2-%d0%b8-%d0%bb%d0%be%d1%80%d0%b0/", "text": "Преди 105 години Пейо К. Яворов си тръгна от този свят. По този повод на 29 октомври сутринта Националният литературен музей организира поклонение пред гроба му, където лежи и неговата съпруга Лора. На помена на Централните софийски гробища присъстваха поети, интелектуалци и почитатели на Яворовата поезия. „Днес ние вярваме, че неговият дух се успокоил, тъй като Къщата-музей „Пейо Яворов” в София беше откупена от Столична община. Той е изключителен поет и революционер със значимо дело, което ще бъде живо, докато е жива България. Нека работим за една силна, просперираща родина, за да бъде жив и неговият дух!” – каза Атанас Капралов – директор на Националния литературен музей. На 29 октомври 1914 г. злощастният български поет изпи отровата, натисна спусъка и остави осиротял цял един народ, който и до днес се пита: „Защо мълчахме? Защо го изоставихме?”. А той, Поетът – въпреки трагичната безизходица на живота си, дори през цената на смъртта – бе намерил сили да вярва в светлината: Ще дойдеш ти, очакван ден.  Изгубих аз човешка мощ  в безсъница през дълга нощ.  Ще дойдеш ти, спасител-ден.  Разметнал пурпур и лъчи,  към вечността повил очи,  зора ще зазориш над мен.  („Ще дойдеш ти”) Припомняме, че миналата година липсващият дълги години надгробен кръст на гроба на Лора Каравелова бе възпроизведен по снимка и поставен на мястото му. Това се случи благодарение на дейността на Инициативен комитет за възстановяване на гроба на Лора Каравелова със съвместните усилия на Националния литературен музей, Столична община и ОП „Гробищни паркове”.", "date": "2019.10.29", "title": " Поклонение на гроба на Яворов и Лора"}
