{"url": "https://trud.bg/%d1%80%d0%b0%d0%ba%d0%be%d0%b2%d1%81%d0%ba%d0%b8-%d1%89%d0%b5-%d0%b5-%d0%b4%d0%be%d0%bc%d0%b0%d0%ba%d0%b8%d0%bd-%d0%bd%d0%b0-%d1%84%d0%b5%d1%81%d1%82%d0%b8%d0%b2%d0%b0%d0%bb%d0%b0-%d0%bd%d0%b0-%d1%81/", "text": "Раковски ще е домакин за четвърта поредна година на Фестивала на селската кухня „Вкусовете от вчера”, който ще се проведе тази неделя в центъра на квартал „Генерал Николаево” в града. Всички гости и любители на традиционната българска кухня. ще имат възможност да дегустират различни ястия, приготвени по традиционни местни рецепти от жителите на Община Раковски. Атракцията на празника  ще е Юнашкият тиган, в който ще бъде приготвен „Юнашки кебап” и всички желаещи ще могат да дегустират. Преди години Юнашкият тиган, който е изработен от 78 кг специална неръждаема стомана и с диаметър 150 см и височина 20 см, претендираше дори да бъде вписан в Книгата с рекордите на Гинес. Хапването и пийването добре си подхождат с песни и веселие,  а затова ще се погрижат  самодейни състави от селата Рогош,  Калековец и. Стрелци и певческите групи от читалищата на територията на Община Раковски. Градусът на настроението ще се  вдигне и  с песните и хората на оркестър „Калофер” с ръководител Пейо Маринов и солисти Тоня Маринова, Катя Башева и Кънчо Кънев. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.09.06", "title": " Раковски ще е домакин на Фестивала на селската кухня „Вкусовете от вчера”"}
{"url": "https://trud.bg/%d0%be%d0%be%d0%bd-%d0%b2%d0%be%d0%b5%d0%bd%d0%b5%d0%bd-%d1%81%d0%b0%d0%bc%d0%be%d0%bb%d0%b5%d1%82-%d0%bd%d0%b0-%d1%81%d0%b8%d1%80%d0%b8%d0%b9%d1%81%d0%ba%d0%be%d1%82%d0%be-%d0%bf%d1%80%d0%b0%d0%b2/", "text": "Военен самолет на сирийското правителство е пуснал отровният газ зарин над Хан Шейхун в провинция Идлиб, съобщиха разследващите органи на ООН. Тази атака, при която загинаха над 80 души, доведе до американските въздушни удари на територията на страната. Сирийското правителство е използвало химически оръжия повече от 20 пъти по време на гражданската война в страната, допълват още от ООН. „Правителствените сили продължават да използват химически оръжия срещу цивилни граждани в зони на опозицията” се казва още в официалния доклад. Отровният зарин е газ без миризма, който атакува нервната система на хората, които са го вдишали. До момента комисията към ООН е проучила 33 случая, в които са използвани химически оръжия. 27 от тях са извършени от правителството на Башар Асад, от които седем – от 1 март до 7 юли тази година. Правителството на Асад многократно отричаше обвиненията, че използва химически оръжия. По повод атаката над Хан Шейхун съобщиха, че тяхна бомба е ударила склад на бунтовниците, в който се съдържал зарин. Тази версия беше отхвърлена от разследването на ООН. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.09.06", "title": " ООН: Военен самолет на сирийското правителство е пуснал зарина над Хан Шейхун"}
{"url": "https://trud.bg/%d0%b8%d0%bd%d1%82%d0%b5%d0%bd%d0%b7%d0%b8%d0%b2%d0%b5%d0%bd-%d1%82%d1%80%d0%b0%d1%84%d0%b8%d0%ba-%d0%b8-%d0%be%d0%bf%d0%b0%d1%88%d0%ba%d0%b8-%d0%bf%d0%be-%d0%b3%d1%80%d0%b0%d0%bd%d0%b8%d1%86%d0%b8-2/", "text": "От Граничната полиция предупредиха за интензивен трафик по границите с Гърция, Турция и Сърбия. На Капитан Андреево има петкилометрова колона от товарни автомобили, а на Лесово колоната е два километра. На Малко Търново пък има струпване на леки автомобили, предаде  . На българо-гръцката граница интензивен е трафикът на Кулата, на Маказа и на пункта „Капитан Петко Войвода“. На българо-сръбската граница има голямо движение през Калотина. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.09.06", "title": " Интензивен трафик и опашки по границите с Турция, Гърция и Сърбия"}
{"url": "https://trud.bg/%d0%ba%d0%be%d0%bd%d1%86%d0%b5%d1%80%d1%82-%d0%bd%d0%b0-%d0%b1%d0%b0%d0%b2%d0%b0%d1%80%d1%81%d0%ba%d0%b8-%d0%bc%d0%b0%d0%bd%d0%b4%d0%be%d0%bb%d0%b8%d0%bd%d0%b5%d0%bd-%d0%be%d1%80%d0%ba%d0%b5%d1%81/", "text": "С концерт на Баварския младежки мандолинен оркестър на сцената на Античния театър този четвъртък от 21 часа ще бъде официално открит най-младият и най-нов фестивал в рамките на Есенния салон на изкуствата „Пловдив-2017” – „Plovdiv Fresh Music Festival”. Тридневният форум ще продължи до 9 септември (събота) и  има за цел да се превърне в своеобразен събор на млади и талантливи творци от цяла Европа и платформа за различни жанрове музика, която да внася допълнителна свежест в многоликия културен живот на Пловдив. Баварският младежки мандолинен оркестър ще изпълни обичани класически произведения и ярки образци на съвременната и развлекателната музика, а във втората фестивална вечер на сцената на Културен център „Тракарт” от 19 часа започва концертът „TERRA NOVA”. В програмата са включени произведения на младите композитори от България и Германия Александър Матюсън, Максимилиян Цимерман, Светлин Христов, Клаас Краузе и Феликс Бьонигк, които ще концертират заедно със студенти по инструментално изкуство от Национална Музикална Академия „Професор Панчо Владигеров“ – София. Голяма част от произведенията включени в програмата са писани специално за фестивала и ще бъдат представени за първи път пред пловдивската публика. Закриването на „Plovdiv Fresh Music Festival” ще събере на 9 септември (събота) от 21 часа в „BeeBop Cafe” пристрастените към джаза и джем-сешъна пловдивчани и гости на града. Почитателите на импровизацията и свободното музициране ще чуят аранжименти на известни джаз-стандарти, оригинали и обработки на познати парчета от различни стилове в изпълнение на младите таланти Александър Матюсън (пиано), Клаас Краузе (китара) заедно с местни музиканти, като вечерта ще завърши с отворен джем-сешън. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.09.06", "title": " Концерт на Баварски мандолинен оркестър поставя началото на нов музикален фестивал в Пловдив"}
{"url": "https://trud.bg/%d0%b2-%d0%bf%d0%bb%d0%be%d0%b2%d0%b4%d0%b8%d0%b2-%d0%bd%d0%b0%d0%b3%d1%80%d0%b0%d0%b4%d0%b8%d1%85%d0%b0-%d0%bf%d0%be%d0%b1%d0%b5%d0%b4%d0%b8%d1%82%d0%b5%d0%bb%d0%b8%d1%82%d0%b5-%d0%b2%d1%8a%d0%b2/", "text": "Кметът на район „Западен” в Пловдив Димитър Колев се включи в официалното награждаване на победителите във фотоконкурса „КвАРТалът”. Той се организира от читалище „Никола Вапцаров-1928” в квартал „Прослав” и е с финансовата подкрепа на програма „Пловдив за младите” на Община Пловдив. Конкурсът е за непрофесионална и професионална фотография на тема „Прослав през твоите очи” и е насочен изключително към младите хора, техните отговорности и творческа ангажираност. Журито с председател Манол Николов имаше възможността да оцени над 170 произведения на 25 млади пловдивски фотографи. След оспорвано гласуване те излъчиха и победителите в отделните групи. В категорията до 18 години бяха отличени Иван Джогалов, Диян Кацаров и Екатерина Борукова, до 25 години победители станаха Димитър Караилиев, Робърт Узунов, Катерина Тодорова и Ирина Джогалова, а в категорията до 35 години – Мария Илиева и Борислава Ламбова. Награди получиха и трима малки участници – Мариан Свиленов, Ангел Караилиев и 11-годишната Симона Милева. Фотоконкурсът „КвАРТалът” засега се провежда само на територията на район „Западен”, но се предвижда поетапно в него да се включват останалите пет райони на Пловдив. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.09.06", "title": " В Пловдив наградиха победителите във фотоконкурса „КвАРТалът”"}
{"url": "https://trud.bg/%d0%b4%d0%b8%d0%bc%d0%b8%d1%82%d1%8a%d1%80-%d0%b3%d0%bb%d0%b0%d0%b2%d1%87%d0%b5%d0%b2-%d0%b4%d0%b5%d0%b9%d1%86%d0%b8%d1%82%d0%b5-%d0%bd%d0%b0-%d1%81%d1%8a%d0%b5%d0%b4%d0%b8%d0%bd%d0%b5%d0%bd%d0%b8/", "text": "Дейците на Съединението ни са ярък пример за беззаветна служба на националния идеал, за това как трябва да се работи за общото дело, заяви председателят на Народното събрание Димитър Главчев на тържественото отбелязване в София на 132-рата годишнина от Съединението на Източна Румелия и Княжество България. Церемонията беше пред Мавзолея-костница на княз Александър Първи Батенберг.  На днешния исторически ден не можем да не си дадем сметка, че един народ върви напред, когато е обединен около общо споделени цели, когато ясно съзнава своите справедливи искания и интереси и когато неговите избраници и предводители са достойни за народното доверие и подкрепа, отбеляза Димитър Главчев в приветствието си по повод годишнината.  Затова днес дългът ни е общ – и пред паметта на апостолите на българската свобода и съединение, и пред днешния и утрешния ден на страната ни, добави още председателят на парламента. Да бъдем техни достойни следовници и продължители и в съвременния свят на нови предизвикателства и перспективи, призова той.  Поднесени бяха венци и цветя. В празничното честване на годишнината участваха Националната гвардейска част, Формация „Българи“, които изпълниха популярни маршови песни и актрисата Василка Сугарева. След официалната част гостите на събитието видяха възстановка на събитията от Съединението, представена от сдружение „Национален съюз Единение“. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.09.06", "title": " Димитър Главчев: Дейците на Съединението ни са ярък пример за беззаветна служба на националния идеал"}
{"url": "https://trud.bg/%d0%b1%d1%83%d1%80%d0%b3%d0%b0%d1%81-%d0%bf%d1%80%d0%b0%d0%b7%d0%bd%d1%83%d0%b2%d0%b0-%d1%81-%d0%b4%d1%83%d1%85%d0%be%d0%b2-%d0%be%d1%80%d0%ba%d0%b5%d1%81%d1%82%d1%8a%d1%80-%d0%b8-%d1%84%d0%be%d0%bb/", "text": "Честванията на Съединението в Бургас започнаха на площад „Атанас Сиреков“ с издигане на националния флаг на Република България и флаговете на Европейския съюз и на Община Бургас. Пред Паметника на 24-ти Черноморски пехотен полк пред Военния клуб беше отслужена заупокойна молитва в памет на падналите в Сръбско-българската война през 1885 г. Почит към подвига на героите отдадоха граждани, депутати, общински съветници, както и части от Военноморски гарнизон-Бургас, сухопътни и военно-въздушни войски, а за автентичната атмосфера на празничния ден допринесоха музикантите от представителния Бургаски духов оркестър. Честванията в Бургас, посветени на Съединението на Княжество България с Източна Румелия, продължиха с празнични фоклорни концерти на ансамбъл „Атанас Манчев“ на площада пред Община Бургас и на пенсионерските клубове в града на открита сцена „Охлюва“ в Морската градина. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.09.06", "title": " Бургас празнува с духов оркестър и фолклорни концерти"}
{"url": "https://trud.bg/%d1%86%d0%b8%d0%b3%d0%b0%d0%bd%d0%b8%d0%bd-%d0%b1%d0%b5%d0%b7-%d0%ba%d0%bd%d0%b8%d0%b6%d0%ba%d0%b0-%d0%b1%d0%bb%d1%8a%d1%81%d0%bd%d0%b0-%d0%bf%d0%be%d0%bb%d0%b8%d1%86%d0%b0%d0%b9/", "text": "Циганин без книжка от кюстендилския квартал “Изток” блъсна полицай при пътна проверка. 32-годишният Георги В. е задържан, а служителят на реда е в болница със съмнения за мозъчно сътресение, рани и натъртвания по ръцете и краката. Около 18 ч във вторник патрул спрял “Ауди” на ул. “Бузлуджа”. Оказало се, че зад волана е Георги В., а до него пътувал брат му, който държал наблизо склад за дърва. Братът имал книжка и затова двамата опитали да си сменят местата. Полицаите им наредили да останат по седалките и да не местят колата, докато пристигнат катаджии да им напишат акт и да свалят номерата на колата. Внезапно Георги В. запалил двигателя, стартирал с пълна газ и ударил униформения, след което бил спрян и окован с белезници. В Бургас стана известен и друг инцидент със заплаха срещу полицаи. Служителите на реда били повикани от живеещите в блок 185 в квартал “Меден рудник”, тъй като пиян мъж на име Юлиан удрял по капаците на паркираните отпред автомобили. Той размахвал газов пистолет, гърмял с него и псувал полицаите, които го задържали. Той е бил осъден по Указа за борба с дребното хулиганство да прекара 10 дни в Четвърто РПУ в Бургас.", "date": "2017.09.06", "title": " Циганин без книжка блъсна полицай\t\t\t"}
{"url": "https://trud.bg/%d1%87%d0%b5%d1%82%d0%b8%d1%80%d0%b8-%d0%b5%d0%ba%d0%b8%d0%bf%d0%b0-%d0%be%d0%b3%d0%bd%d0%b5%d0%b1%d0%be%d1%80%d1%86%d0%b8-%d0%b3%d0%b0%d1%81%d0%b8%d1%85%d0%b0-%d0%bd%d0%b0%d0%b4-5-%d1%87%d0%b0%d1%81/", "text": "Четири екипа от 13 огнеборци се бориха с мащабен пожар, който обхвана площ от 380 декара стърнища. Огнената стихия стръгнала от запалени отпадъци в покрайнините на великотърновското село Водолей. Силният вятър раздухал пламъците, които бързо плъзнали към земеделските площи. Огънят се разпрострял върху три блока, а сигналът за бушуващия пожар бил подаден в 12,49 часа на тел.112. Незабавно на място пристигнали спасителни екипи, както и ръководството на пожарната в старата столица. Пристигнали и кметът на Община Велико Търново Даниел Панов, който лично координира операцията по ограничаване на огнището и гасенето. „От селото доставиха земеделска техника, която също се включи в потушаването на пожара. Трактор с дискови брани разора около пламтящите ниви и ограничи разпространението на огъня”, обясниха пожарникари. През цялата нощ в сряда срещу четвъртък на място ще останат два екипа от огнеборци, които ще дежурят и ще следят стърнищата и супите треви да не се възпламенят отново. „Благодаря на огнеборците за бързата реакция, както и на местни земеделски производители, които също изпратиха техника. Няма опасност за населението както във Водолей, така и в съседното село Ресен“, коментира Даниел Панов. Човешка небрежност е най-вероятната причина за избухването на пламъците. Огънят тръгнал от запалено локално сметище в източния край на с. Водолей. Сезирани са и полицейските органи.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.09.06", "title": " Четири екипа огнеборци гасиха над пет часа пожар, обхванал 380 декара стърнища в Търновско"}
{"url": "https://trud.bg/%d0%be%d1%82%d0%bb%d0%b8%d1%87%d0%b8%d1%85%d0%b0-%d0%b7%d0%be%d0%b3%d1%80%d0%b0%d1%84%d1%8a%d1%82-%d1%81%d1%82%d0%b5%d0%bb%d0%b0-%d0%b2%d0%b0%d1%81%d0%b8%d0%bb%d0%b5%d0%b2%d0%b0-%d1%81-%d0%b3%d0%be/", "text": "На специална церемония, която се състоя на 5 септември вечерта, бяха връчени наградите на участниците в Международната майсторска надпревара по „Иконопис”. Това бе  най-важното събитие по време на ХV Международен панаир на традиционните занаяти, който се провежда в Етнографски музей на открито /ЕМО/ „Етър” в Габрово. Стела Василева от Троян стана носител на голямата награда „Сребърна хлопка”. Тя получи още  парична награда от 600 лева и право на изложба-базар в музея през 2018 година. Наградата бе връчена от доц. д-р Светла Димитрова, Директор на ЕМО „Етър”. Специалната награда на Община Габрово – грамота и 500 лева, бе присъдена на Елена Дигбоюшка. Наградата бе връчена от инж. Нела Рачевиц, зам.-кмет на Община Габрово. Специалната награда на ЕМО „Етър” – грамота и 400 лева, получи Гергана Симеонова от Дряново. Тя бе връчена от Величка Илиева, главен уредник в ЕМО „Етър”. Наградата за най-млад майстор – диплом и парична сума, осигурена от Андрей Стоянов, майстор-ножар в ЕМО „Етър”, бе присъдена на Андреа Скоробет  от Румъния. Със пециалната награда, предоставена от Ануар Шалгин – майстор-кожар, пък бе удостоена Кирияко Косова от Албания. За първи път в рамките на Панаира в ЕМО „Етър” бе проведена Младежката секция към Международната майсторска надпревара по „Иконопис”. Участие взеха ученици от три училища по изкуствата – НХГ „Димитър Добрович” – Сливен, НГПИ „Тревненска школа” – Трявна и НХГ „Цанко Лавренов” – Пловдив. Наградата „Бронзова хлопка” и еднократна стипендия в размер на 200 лева бе присъдена на Алина Пенчева от НГПИ „Тревненска школа” – Трявна. Учебното заведение получава право на изложба-базар в периода 15-30 август 2018 година в Изложбената зала на ЕМО „Етър”. Майсторската надпревара през 2017 година бе в занаята „Иконопис” и се проведе от 2 до 5 септември. Участие взеха осем зографи от Русия, Украйна, Румъния, Албания и България. Младежката секция към Майсторската надпревара започна на 3 и продължи до 5 септември. Всички участници в Майсторската надпревара по „Иконопис” и в Младежката секция към нея получиха грамоти и поощрителни награди. Журито, което оцени творбите бе в състав – доц. д-р Евгени Николов от ВТУ „Св. Св. Кирил и Методий”, доц. д-р Иван Кабаков от Софийски университет „Св. Климент Охридски” и Пламен Малинов, иконописец в ЕМО „Етър”. На официалната церемония за връчване на наградите от Международната майсторска надпревара и Младежката секция към нея присъстваха директори на ЕМО „Етър”, управлявали музей през различни периоди от неговата история. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.09.06", "title": " Отличиха зографа Стела Василева с голямата награда „Сребърна хлопка”"}
{"url": "https://trud.bg/%d0%be%d0%b1%d1%89%d0%b8%d0%bd%d0%b0-%d0%b2%d0%b0%d1%80%d0%bd%d0%b0-%d0%bf%d1%83%d1%81%d0%bd%d0%b0-%d0%bd%d0%b0%d1%80%d1%8a%d1%87%d0%bd%d0%b8%d0%ba-%d0%b7%d0%b0-%d1%80%d0%be%d0%b4%d0%b8%d1%82%d0%b5/", "text": "„Какво е необходимо да знаете за детската градина“ е заглавието на наръчник, който пусна община Варна за родителите на най-малките в забавачките срещу новата учебна година. Цветната диплянка е засега в тираж от 10000 броя и дава конкретна информация за реда и правилата  в детската градина и в помощ за по-лесна адаптация най-вече на малчуганите от първа група, посочи Лилия Христова, шеф на дирекция „Образование и младежки дейности“. В наръчника се разграничават ясно и точно даренията, на които има право настоятелството, като изрично се подчертава какво не трябва да се иска от родителите-например, хигиенни консумативи. Общинската дирекция е подела битка срещу  пластмасовите чаши в детските заведения, което е важно, както за екологичното възпитание така и за здравето на хлапетата. Те могат да използват само съдове от алпака или порцелан. Наръчникът припомня на родителите да не водят неизлекувани децата си в забавачката, както и това, че 5-6 -годишните предвид предучилищната им подготовка не могат да отсъстват повече от 10 дни. Посочени са датите за плащане на образователната услуга, както и правото на всяко семейство да избере електронния или касов начин за това. Наръчниците вече са раздадени на директорите на общинските детски заведения във Варна. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.09.06", "title": " Община Варна пусна наръчник за родители на хлапета в забавачките"}
{"url": "https://trud.bg/60-%d0%b1%d0%b5%d0%b7%d1%80%d0%b0%d0%b1%d0%be%d1%82%d0%bd%d0%b8-%d0%bc%d0%bb%d0%b0%d0%b4%d0%b5%d0%b6%d0%b8-%d0%be%d1%82-%d1%81%d0%b2%d0%b8%d1%89%d0%be%d0%b2-%d0%bf%d0%be%d0%bb%d1%83%d1%87%d0%b8%d1%85/", "text": "Кметската управа на Свищов успешно реализира проект „Младите хора в Община Свищов – активни участници в местния трудов пазар”, осъществяван с финансовата подкрепа на Инициативата за младежка заетост и Европейския социален фонд по Оперативна програма „Развитие на човешките ресурси” 2014 – 2020 г. Проектът бе за срок от 17 месеца. „В изпълнение на заложените дейности по разработката бяха идентифицирани и активирани 60 икономически неактивни младежи на възраст до 29 години включително, които не са в обучение и не са били регистрирани през последните 12 месеца в Дирекция „Бюро по труда“.  Идентифицираните младежи преминаха следните обучения – „Мотивационно обучение“ и „Професионално обучение“ за период от 3 месеца. От целевата група младежи по проекта бяха сформирани групи по съответните професии- „Еколог“, „Охранител“, „Организатор на спортни прояви и празненства“ и „Офис секретар“, съобщиха от общинската администрация на крайдунавския град. От кметството допълниха, че след завършване на обучението младите хора са положили изпит и са получили  удостоверение за преминато мотивационно и професионално обучение. Младежите по професия „Офис секретар“ са получили подготовка по ключова компетентност „Дигитална компетентност“, „Обучение за работа с текстообработваща програма“ и им е издаден сертификат.  „От преминалите обучение общо 56 души бяха назначени на работа в Община Свищов за период от 6 месеца, като техните трудови възнаграждения се базираха на минималната работна заплата за страната. На 20 август приключиха успешно трудовата си дейност последните наети лица по проекта на длъжност „Еколог“. В резултат от изпълнение на заложените дейности по проекта, младежите получиха професионални умения, изградиха професионален опит, което ще повиши тяхната конкурентоспособност на пазара на труда, а екипът по управление на проекта изпълни успешно заложените индикатори за идентифицирани, обучени и наети младежи“, отчитат още от Община Свищов. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.09.06", "title": " 60 безработни младежи от Свищов получиха професионално обучение"}
{"url": "https://trud.bg/%d1%81%d1%8a%d0%bc%d0%bd%d0%b8%d1%82%d0%b5%d0%bb%d0%b5%d0%bd-%d1%81%d0%b0%d0%ba-%d0%b2-%d0%bf%d1%8a%d1%82%d0%bd%d0%b8%d1%87%d0%b5%d1%81%d0%ba%d0%b8-%d0%b2%d0%bb%d0%b0%d0%ba-%d1%85%d0%b2%d1%8a%d1%80/", "text": "Съмнителен сак в един от вагоните на пътнически влак хвърлил в паника в сряда сутринта машинистите. Около 7,50 часа на 6 септември железничар от железницата, която пътува по линията от Плачковци за Шумен, подал сигнал на тел.112. Машинистът обяснил, че в единия от общо трите вагона на композицията, е забелязал оставена чанта. Веднага след това електричката спряла на жп гара Кесарево, а вагонът с въпросния багаж бил откачен и откаран на глух коловоз на гарата в Стражица. Там последвала проверка на съмнителния сак, който обаче се оказал пълен с дрехи и явно забравен от разсеян пътник. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.09.06", "title": " Съмнителен сак в пътнически влак хвърли в паника железничари"}
{"url": "https://trud.bg/%d0%b8%d1%81%d1%82%d0%be%d1%80%d0%b8%d0%ba%d1%8a%d1%82-%d0%bf%d1%80%d0%be%d1%84-%d0%bf%d0%bb%d0%b0%d0%bc%d0%b5%d0%bd-%d0%bf%d0%b0%d0%b2%d0%bb%d0%be%d0%b2-%d0%bf%d1%80%d0%b5%d0%b4-%d1%82/", "text": "– За щастие този голям български празник е по-малко засегнат от разнопосочни емоции, спорове и т.н. в сравнение с други, особено с Трети март… Политици, журналисти, най-различни хора, независимо дали са леви, десни, центристи и т.н. са единодушни. Всички поставят акцент на факта, че става дума за самостоятелно българско действие, политическа воля, завидна степен на съгласие в обществото. Среща се обаче и една честа проява на несъобразяване с политическото мислене на онази епоха. Става дума за приравняването на „съединение“ и „обединение“. Нашите предци през 1885 г. са принудени от обстоятелствата да се ограничат само със Съединението (териториално, политическо, стопанско, културно и т.н.) на Княжество България и Източна Румелия, но главната цел си остава националното обединение. Тази мащабна и съкровена цел визира освобождението на поробените сънародници в Македония, Беломорието и Източна Тракия. Тогавашният политически и културен елит гледа на Съединението като първа фаза на бъдещото Обединение, а не като на „самодостатъчна“ кауза, макар да е увенчана с триумф… В плановете на „съединисткия“ БТРЦК с председател Захарий Стоянов влиза както съединението на Княжеството и Източна Румелия, така и освободително въстание, т.е. на още едно Съединение, този път с Македония… – Да, права сте. И на добрата вътрешна политика на тогавашния премиер Петко Каравелов, на румелийските водачи Захарий Стоянов, д-р Георги Странски, Иван Андонов, Димитър Ризов и редица други, на румелийската войска, оглавявана от бесарабския българин майор Данаил Николаев, не на последно място на младия княз Александър. Ако сме максимално обективни, дори и на генерал-губернатора Гаврил Кръстевич. Именно опитният администратор Кръстевич прави от „де юре“ автономната провинция, „де факто“ второ българско княжество! Макар да е смятан за туркофил, старият възрожденски деец остава пасивен към случващото се… Театралният му арест от хората на Чардафон навярно е бил нужен с оглед на „масовата“ емоция, но достойният Кръстевич казва: „И аз съм българин…“ Самите обстоятелства водят дотам, че и военният героизъм не закъснява – Съединението е утвърдено с отблъскването на сръбската агресия, с победата в Сръбско-българската война! Войната е кратка, но в началото й сърбите почти са влезли в столицата София! И тогава българската войска светкавично, буквално тичайки, преодолява разстоянието от турската граница до Сливница и „в движение“ отблъсква нашественика… При това сръбската агресия е улеснена от Русия, която демонстративно изтегля своите офицери, които служат в българската армия! Но капитаните и поручиците се справиха блестящо със сръбските генерали и полковници, нали? Да не забравяме и доброволческите чети от хиляди българи, хора от всички съсловия и възрасти – от учениците в горните класове на гимназиите до ветераните от Априлското въстание и македонските комити на капитан Коста Паница, а има чети и от българи мюсюлмани… Доброволческите чети играят важна роля, особено на фронта при Видин, където българските военни сили са крайно недостатъчни. – Разбира се, Продан Тишков/Чардафон обира овациите и има защо – оглавената от него Голямо-конарска чета олицетворява връзката с традициите на Априлската епопея, пък и народната воля като цяло. И все пак, има плеяда личности, някои от които споменах, чиято роля е далече по-значима от тази на наперения подофицер и неговата годеница… Да не забравяме и онова, което правят младежите в Панагюрище на 2 септември. Прав е колегата доц. Атанас Шопов, че станалото в столицата на Априлското въстание е началото на Съединението. Когато полицията арестува организаторите на демонстрацията, над 2 хиляди души обявяват своего рода „гражданско неподчинение“. Виковете „Долу Румелия!“ и „Да живее Съединението!“ заставят властите да освободят арестуваните и… няма връщане назад!. Сигурен съм, че нашите приятели от движение „Традиция“ ще намерят начин да покажат върховите моменти при Съединението, дейците на БТРЦК, военните начело с Данаил Николаев. – Не бих казал, че са напълно забравени – техните имена са известни, особено на пловдивчани, на хората в Чирпан (там са дадени и жертви!), Панагюрище и т.н. Нека видим обаче, че сред най-активните дейци има българи от цялото ни етнокултурно пространство – разбира се, на първо място от Северна Тракия (д-р Странски, Иван Андонов, Иван Стоянович и др., естествено, Захарий Стоянов, оттам е и Петко Каравелов), от Северна България (капитан Райчо Николов, майор Сава Муткуров, пък и Чардафон, който е от Габрово…), от Македония (влиятелният Димитър Ризов, но и почти забравеният днес Спиро Костов – инициатор за създаването на БТРЦК, съвсем младият тогава бъдещ държавник Андрей Ляпчев, Бранислав Велешки – адютантът на Раковски от Първата българска легия през 1862 г.). И бесарабски българи, главно офицери, най-известният от които е Данаил Николаев. Съединението е поредната блестяща илюстрация на националното единство – на онова единение, на онзи идеал за „целокупна България“, от който ние, уви, непростимо сме се отдалечили през последните 70 години… Не бива да забравяме все пак, че е имало и отделни гласове „против“, и то не от дефицит на патриотизъм – така например консерваторът Тодор Икономов смята, че Съединението е прибързано и ще изправи срещу България много противници, особено съседите, а това на свой ред ще направи невъзможно „…съединението на Македония с Княжеството…“ И все пак, крахът на националното ни обединение след Първата световна война преди всичко е следствие на геополитическите интереси на победителите от Антантата, които „нахраниха“ изобилно, чак до преяждане, нашите грабливи съседи. – Под „целий свят“ се имат предвид главно „Великите сили“, които на Берлинския конгрес разпокъсаха България на части… С акта на Съединението, с победата над Сърбия, с отхвърлянето на безцеремонната намеса на Русия във вътрешните ни работи през 1886-1887 г. тогавашният елит застави „целий свят“, мълчаливо или не, да признае правотата на българската кауза. Да покаже, че себичните геополитически сметки, вкл. онези на Русия с нейното самомнение на освободителка, не могат да бъдат закон за нас, когато противоречат на жизнените ни интереси. В крайна сметка, вече съединената България с ловка дипломация, но и с решимост, с победата си над Сърбия и т.н. мотивира „Великите сили“ (и то при опърничавото поведение на император Александър Трети!) да признаят правото на българите на собствено развитие, на собствено бъдеще. . Тогавашните ни политици, на първо място Стефан Стамболов, поставиха българските интереси на преден план, рискувайки немалко. Затова тази приповдигнатост е напълно обяснима. – Политическата воля в двете български държавици – и в Източна Румелия, и в княжеството, патриотизмът на тогавашните ни политици доведе до постигане на национално единство, което се случва толкова рядко… Днес времената са различни, но понятия като „национални интереси“, „национално обединение“, „политическа воля“ са толкова важни, както и през далечната 1885 г. Тогава политиците и целият народ се опълчват категорично и срещу „двойния“ сюзерен (и за Княжеството, още повече за Румелия) Османска Турция, и срещу двойните стандарти на руската политика, и срещу едва ли не „вечните“ решения на Берлинския конгрес. С други думи, ние винаги сме впечатлявали света не със сервилност и послушание, а с достойнство, воля, смели решения. Според мен най-важното е „да впечатлим“ себе си, да опазим бъдещето на нашата държава и нация в този все по-объркан свят.   Пламен Павлов е роден през 1958 г. През 1982 г. завършва история във Великотърновския университет “Св. св. Кирил и Методий”, а от 1984 г. е преподавател там по история на Византия и балканските държави през периода IV-XV век. От 1992 г. е хоноруван преподавател във ВУЗ-овете на Пловдив, Шумен, Варна. Редактор на научни издания, сценарист и консултант на документални филми. Автор и съавтор на повече от 300 статии, студии, книги, учебници, енциклопедии.", "date": "2017.09.06", "title": " Историкът проф. Пламен Павлов пред „Труд“: Съединението – ловка дипломация и национална решимост\t\t\t"}
{"url": "https://trud.bg/%d0%b0%d1%86%d0%be-%d0%ba%d0%be%d0%b3%d0%b0-%d1%81%d0%b8-%d1%82%d1%80%d1%8a%d0%b3%d0%b2%d0%b0%d1%88/", "text": "Няма шега, няма майтап – договореността между Гърция и Македония двете страни да градят мерки за доверие като условие за решаване на спора за името помежду им, може да свали от каменните и бетонните им пиедестали както Александър Македонски, така и неговия баща Филип и майка му Олимпия. Пък и всички останали фигури от античното минало, които в рамките на програмата „Скопие 2014“ правителството на Никола Груевски нацвъка на всеки два квадратни метра, както се казва, от двете страни на река Вардар. Или ако не ги свали, поне може да постави на публичен и откровен дебат мястото им в историята на днешна Република Македония, както и очевидната им роля за увеличаване на подозрението в Гърция, че Скопие наистина иска добри отношения с южния си съсед. В това число и да реши спора за името, който дълги години блокира евроатлантическата интеграция на младата балканска държава. Такива мисли, виждам, витаят из Скопие, и правилно витаят. Колкото и да са зомбирани нашите братовчеди границата, ама и те понякога успешно разчитат посланията, които се съдържат в един или друг акт на политиците от съседните държави, в едно или друго подмятане. Хей така, в чисто приятелски тон. Ама като се замисли човек, уцелват право в десетката. През изминалата седмица министърът на външните работи на Гърция Никос Козияс върна визитата, която преди месец неговият македонски колега Никола Димитров направи в Атина като първа своя проява извън страната си. Самият факт, че гъркът отиде в Скопие вече бе сериозен сигнал защото седмици преди това тук-таме, дори понякога от сериозни източници се подмяташе, че Козияс ще отложи посещението си като реакция на подписването на Договора между България и Македония. Глупости, разбира се, ама и такива номера има в дипломацията, особено когато става дума за комшиите. Козияс отиде, престоя няколко часа в Скопие, срещна се с кого ли не, направи пресконференция с партньора си, държа се видимо приятелски, ама пак не даде никакъв знак, че решаването на спора за името е предстоящо. За това двете страни щели да разговарят след време, при всички положения след датата 15 октомври. Но за това по- надолу. Посещението на Козияс, както подобава на представител на сериозна традиционна дипломатическа школа, която не твърде ласкаво някои наричат „византийска“, бе пълно със символи. Най-напред той демонстративно отказа да пътува със самолет защото това би означавало да кацне на летището в Скопие, което носи името „Александър Велики“. Опа-а-а!, първа червена лампичка. Козиас пристигна край Вардар с кола, но ако не се лъжа, не е имал никакъв друг избор на маршрут, освен да мине по магистралата, свързваща границата на Македония със Сърбия с границата с Гърция при Гевгели, която магистрала също носи името „Александър Македонски“. За да се подсили ефектът от този жест на Козиас, по време на пресконференцията с колегата му гръцки журналисти директно попитаха министър Димитров дали Македония вече няма намерение като първа стъпка от мерките за доверие да преименува летището и магистралата, на първо време поне тях. Макар че, какво да му преименуваш на огромния паметник в центъра на централния македонски площад в Скопие, наречен тактично „Воин на кон“, както казваха при откриването – „да не дразним гърците, току виж ни обвинят в кражба на тяхната история и в иредентизъм“. Да, бе, гърците са толкова неграмотни, та не могат да разберат, че това си е Александър Македонски на гърба на верния си кон Буцефал (в Скопие казват Букефал), още повече, че всички македонци го наричат с името му, дори в обръщение е умилителното Ацо, използвано и с достатъчна доза ирония. Това е положението. Козияс и Димитров се разбраха да активизират работата по изпълнението на приетата преди две години двустранна програма за укрепването на доверието между Скопие и Атина. И сега акцентираха на културния обмен, на размяната на образователни кадри и студенти, на някои други форми, които да сближават хората от двете страни на границата. Съдбата на паметниците, които „дразнят“ гърците, а и на цялата тази „антична“ линия за търсенето на „истинската идентичност“ на днешните македонци, наложена от Груевски, не се споменава в тази програма. Но няма никакво съмнение, че каквото и да се случи, винаги ще има един скрит, дори и не толкова скрит въпрос: а какво доверие може да има помежду ни, когато вие все още вярвате, че сте преките наследници на Александър-Ацо Велики. Та, той винаги е бил наш… Че този проблем стои в двустранните отношения между Македония и Гърция, е очевидно. Но той стои с пълна сила и пред новото правителство на Зоран Заев – какво да се прави с „продукта“ на проекта „Скопие 2014“, който Груевски реализира. И тук става дума не само за ревизия на похарчените средства, каквато, разбира се, ще бъде направена заради съмненията за много сериозни злоупотреби, но и за преоценка на цялата концепция за внушаване на минало величие и изграждане на фалшива идентичност, която да отдалечи днешните македонци от славянските им корени. И току виж фалшивата, стиропорна, антична и барокова фасада на центъра на Скопие изведнъж рухне и се разпадне. И представата, че Скопие е „втори Лондон“ (двуетажни автобуси като в Лондон, плавателна Вардар като Темза с антични фрегати в него, монтирани върху бетон в реката, „панорамско търкало“, пардон, виенско колело като в Лондон, което също да бъде изградено във Вардар, паметници на герои, качени на кон, без това да е вярно исторически, и други такива…), също ще рухне. Но дали ще рухне, ще се реши на 15 октомври. Постепенно, но много настойчиво тази дата все повече се определя като вододел, който може да се окаже не по-малко важен за бъдещето на Македония от миналия 11 декември, когато се проведоха предсрочните парламентарни избори. И сега става дума за вот, но този път е местен. Местен, местен, колко да е местен, след като дори и Никос Козияс даде да се разбере, че ако се стигне до разговори по същество за изход от спора за името, те при всички случаи трябва започнат след 15 октомври. Един вид, да се види доколко сегашната нова власт е устойчива и стабилна, доколкото има перспектива да управлява Македония през следващите месеци и години, за да се води истински сериозен диалог по важния за двете държави проблем. Гърците очевидно си имат своите сметки, но техните съображения не са лишени от логика. Дали ще нарекат този процес „първо да се опознаем, пък после да танцуваме“, или „дайте да си вярваме повече, за да решим спора по-лесно“, или по друг образен начин, няма значение. Атина е наясно, че резултатите от местния вот на 15 октомври могат да обърнат ситуацията в Македония и вместо стабилност и устойчивост, в страната отново да се завихри отново познатата от предишните три години остра политическа, обществена и морална криза, от която сега правителството на Зоран Заев прави усилия да изведе държавата. И от този изход ще зависи и съдбата както на проекта „Скопие 2014“, така и на спора за името с Гърция, а, както вече писахме, и съдбата на Договора между България и Македония от 1 август. Така че засега Ацо остава на коня си, колкото и да се иска на някои той да вземе и да си тръгне.", "date": "2017.09.06", "title": " Ацо, кога си тръгваш?\t\t\t"}
{"url": "https://trud.bg/funcity-%d0%be%d0%b1%d0%b0%d0%b3%d1%80%d0%b8-%d0%bc%d0%be%d1%80%d0%b5%d1%82%d0%be-%d0%b2-%d0%ba%d1%80%d0%b0%d1%8f-%d0%bd%d0%b0-%d0%bb%d1%8f%d1%82%d0%be%d1%82%d0%be/", "text": "Наистина в град на забавлението се превърна атрактивната зона на пристанище Варна в продължение на 5 дни. Младежкият дух на VII издание на култовия фестивал Funcity+ завладя не само неговите досегашни почитатели и участници, но и хора от различни възрасти и туристи от други страни, привлечени от магнетичните танци, спорт, изкуства, събрани в пъстри шатри, сцени и зони на брега. Официално начало на богатата палитра от прояви на фестивала на 31 август постави музикално-артистичният спектакъл с участието на ученици от V езикова гимназия „Йоан Екзарх“. Последва „Голямото рок междучасие“-конкурсът за най добра младежка група от Източна и Северна България под ръководството на известния музикант Димитър Кърнев от Д2, който ще бъде излъчен наесен в познатия телевизионен формат по БНТ. Любими и популярни изпълнители гостуваха на варненци като Миленита, PARAPLANER, MIRY, GRIZZLY, AXEZ-метъл бандата, която ще посети голям европейски фестивал, благодарение FUNCITY+. В специална зона на Морска гара посетителите станаха съпричастни на нова графити и стрийт арт концепция с поканените специални гости и най-известни в България в това направление- ESTEO от Бургас, МAUSE – Виктория, която е от Варна, твори тук, а нейните неща са разпознаваеми в целия град, GLOW-Николай от София, който през последните години е много активен артист в градските пространства. Специално от Великобритания пристигна за участие във феста FAUNAGRAPHIC , художничка и графичен дизайнер, която рисува със спрейове и създава стенописи от всякакъв тип. Всички те направиха неповторими комбинации от цветове върху картонените кубове, които до 15 септември ще стигнат до няколко училища във Варна, за да пренесат в класните стаи духа на фестивала и на „Варна -европейска младежка столица 2017“. Съвсем като състезания на NBA в два дни минаха турнирите по стрийтбол на официално игрище, сертифицирано от ФИБА, с професионални съдии и електронни табла за резултатите. Изящна статуетка за шампион по забивки отнесе от България румънецът Алекс, който беше пристигнал за турнира през уикенда със семейството си от Букурещ. Цял скейт парк беше изграден за любителите на скейт, кънки, ролери, блейд и това привлече хора от цялата страна, между които и много опитни участници. А за начинаещите в екстремните спортове имаше свободни уроци от преподаватели. По лонгборд, който е разновидност на скейт, но с по-удължена дъска, се проведе слалом от басейн „Приморски“ до входа на пристанището. Клуб НАКАМА, организатор на най-големия у нас фестивал за японска култура, се включи във варненския град на забавленията с голяма аниме и манга зона. В нея младите наши почитатели създаваха част от това, което е вече световна индустрия, а именно японските комикси в анимационни филмчета и накрая имаше пищен конкурс за костюми на любими анимационни герои и пресъздаване на интересни сюжети от лентите. Най-пъстро, динамично и увличащо беше на танцовата арена на FUNCITY+, където кипеше от хип хоп, брейк, от кей поп танци- корейски, които сега са хит. В тях има ретро, западни стилове, едновременно се пее и танцува, обясняват момичетата от група „The Seventh Sense“. Някои от тях учат вече корейски език във Варна, запленени от музиката и традициите на тази страна. Всеки ден по време на фестивала имаше открити демонстрации по модни танци, по фит бол, степ аеробика, пилатес, капуейра- съчетание на бразилски танц с бойно изкуство, забавна йога за младежи, която привличаше и посетители с побелели коси. Достъпът за всички танци и прояви беше свободен и желан. Водещите бяха популярни танцьори от Полша, България, Чехия, Румъния и др. страни Творческата зона даде възможност на всеки да открие своя талант или да намери ново занимание. Работилниците бяха за рок, за икебана, оригами, калиграфия, изработка на прототипи. Беше организиран конкурс за изработка на пластмасова играчка, която да представлява оригинален образ на FUNCITY+. Надпреварата се проведе под менторството на известния художник Калоян Илиев-Кокимото. Много публика събра и цирковият ъгъл на фестивала, в който участваха актьори и от Венецуела, а цяла Варна съпътстваше през една от вечерите Театъра на огъня и сенките, който вече 17 години изумява с уменията на участниците в него да жонглират с огън и с шоу на кокили. Шествието тръгна от ФКЦ и мина през Морската градина до пристанището. Другата голяма атракция за града беше подвижното парти на колела – автобус на два етажа с десет диджея. Музикалната платформа обиколи целия град и стигна до „Галата“, като пътниците не спряха да танцуват, както в рейса, така и на всяка спирка, от която се качват и слизат. В училището за диджеи имаше специален гост от Словения- Марко Люк. Запомнящо се във фестивалните дни остана и специалното магично шоу от седем от най-добрите магове, илюзионисти и фокусници, които следват намерението си да променят статуквото на магичната сцена у нас. Вечер се провеждаха турнири на ФИФА- популярна електронна игра със симулация на футболните мачове, които се играят на голям екран. Победителят получава награда да гледа финала на Шампионска лига в Европа догодина. Представителството на ЕК у нас имаше свой информационен щанд на фестивала и раздаваше материали. За децата бяха книжките „Оцвети Европа“, „Улична Роза“, а за родителите им брошури „Служби на ЕС за информация и съдействие“ и за историята на ЕС и др. Над 100 събития с над 100 участници събра варненският фестивал през последните дни на лятото. За публиката беше истински и незабравим купон. Организацията е на сдружението „Варна- Европейска младежка столица 2017“, а финансирането е от община Варна по програмата, посветена на титлата и приета с решение на местния парламент. На 5-6-членния екип помагаха над 30 доброволци от страната и от цяла Европа- Литва, Латвия, Унгария, Полша , Гърция и Франция. За тях като жест на благодарност имаше едночасова разходка с баркентината „Калиакра“във Варненския залив. По време на фестивала се проведе и дарителска акция за кръв. В замяна на това доброволците получиха билет за безплатна прожекция на филм по техен избор от Международния фестивал на Червенокръстките и здравни филми.", "date": "2017.09.06", "title": " Funcity+ обагри морето в края на лятото\t\t\t"}
{"url": "https://trud.bg/%d1%80%d0%b0%d0%b9%d0%be%d0%bd%d0%b5%d0%bd-%d0%ba%d0%bc%d0%b5%d1%82-%d0%b8-%d0%b4%d0%b5%d0%bf%d1%83%d1%82%d0%b0%d1%82-%d0%be%d1%82-%d0%bf%d0%b0%d1%82%d1%80%d0%b8%d0%be%d1%82%d0%b8%d1%87%d0%bd%d0%b8/", "text": "Депутатът от Патриотичния фронт Александър Сиди, кметът на район „Южен” и лидер на ВМРО-Пловдив Борислав Инчев и техни съпартийци и съмишленици раздадоха безплатно стотици национални трибагреници на жителите и гостите на града под тепетата навръх Шести септември край Паметника на Съединението на България на едноименния площад. „Инициативата „Развей българският флаг” е традиционна за нашата организация в Пловдив и ние се надяваме, че с този скромен подарък ще успеем да повдигнем патриотичният дух на съгражданите ни. Ще работим усилено и на местно и на национално ниво за това българите да помнят и да се гордеят със своето минало, но и да са щастливи и в настоящето. В днешния ден, трябва да се подсетим, че това е денят, в който пловдивчани избраха да не са столичани, загърбиха личното си его и пристрастия и сътвориха без чужда помощ изцяло българското чудо на Съединението!”, заяви пред събралото се множество народният представител от Патриотичния фронт Александър Сиди. Съпартиецът му Борислав Инчев допълни, че се радва че толкова много хора поискаха да развеят заедно с ВМРО българското знаме. „Щастлив съм да видя, че патриотизмът у хората не е загаснал, и дори в трудните времена, в които живеят, успяват да намерят поводи за гордост със своя български произход. Именно такъв повод за гордост е и Съединението”, декларира кметът на район „Южен” и лидер на ВМРО-Пловдив Борислав Инчев. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.09.06", "title": " Районен кмет и депутат от Патриотичния  фронт раздаваха безплатно трибагреници на пловдивчани"}
{"url": "https://trud.bg/%d1%81%d1%8a%d1%80%d0%b1%d0%b8%d1%8f-%d1%81%d0%b5-%d0%b7%d0%b0%d0%b2%d1%80%d1%8a%d1%89%d0%b0-%d0%bd%d0%b0-%d1%81%d0%b2%d0%b5%d1%82%d0%be%d0%b2%d0%bd%d0%be%d1%82%d0%be/", "text": "След толкова много звезди и сълзи от провали Сърбия е на само една мъничка крачка от световно първенство. Александър Коларов, защитник на „Рома“, изстреля торпедо, с което „плавите“ сразиха големия си конкурент Ейре – 1:0 в Дъблин. От Мондиал 2010 сърбите не са играли на световно първенство. А от ЮАР им остана спомена, че победиха голямата Германия и отпаднаха в групите. „ Сърбия се нуждае от една победа в следващите два мача срещу Австрия (гост) и Грузия (домакин), за да е недостижим на върха. Крис Коулман, треньорът на Уелс, обаче хвърли ръкавица към сърбите. Неговият тим спечели с 2:0 като гост на Молдова и има все още шансове да задмине съперника за директното класиране. „В Дъблин се случи най-лошото за нас – продължи селекционерът. – Ремито беше номер едно, но и победа на Ейре ни устройваше. Сега всичко е в ръцете на сърбите, но ние не се предаваме.“", "date": "2017.09.06", "title": " Сърбия се завръща на световното"}
{"url": "https://trud.bg/%d0%ba%d0%be%d1%82%d0%b4%d0%b8%d0%b2%d0%be%d0%b0%d1%80%d1%81%d0%ba%d0%b8-%d1%85%d0%b0%d0%bb%d1%84-%d0%bd%d0%b0-%d0%b1%d0%be%d1%82%d0%b5%d0%b2-%d0%bf%d0%b4-%d1%81%d0%b5-%d1%80%d0%b0/", "text": "Котдивоарският халф на „Ботев” (Пд) Яя Меледже Омнибес се размина с трансфер в елитния израелски клуб „Ашдод”, който преди 2 седмици привлече централния защитник на „канарчетата” Виктор Генев. Летният трансферен пазар в Обетованата земя затвори на 5 септември в 19 часа, а по различни причини африканецът не успя да излети във вторник от София и да мине задължителните медицински тестове, преди да парафира договор с евреите. Вина за провалената сделка имали и шефовете на „Ашдод”, които до последно се чудели между котдивоареца и хърватски дефанзивен халф, а когато взели окончателно решение, се оказало, че няма време да се стигне до финализирането й, въпреки че всички детайли били договорени. Трансферната сума била 250 000 евро, които щели да бъдат разделени в съотношение 40:60 между „Ботев” (Пд) и „Септември” (Сф), притежаващи солидарно трансферните права на 19-годишния африканец. Самият той пък щял да взема месечна заплата от 4000 евро, която след края на първия сезон на тригодишния му договор щяла да бъде вдигната с 10% при определени условия.  След пропадането на продажбата на Яя Меледже Омнибес в Израел, котдивоарецът поднови тренировките си в „Ботев” и вече се готви наравно с останалите си съотборници за неделното домакинство от 20 часа срещу „Левски” (Сф) от 8-мия кръг на Първа професионална лига. Билетите за него ще бъдат пуснати в продажба в Пловдив в четвъртък сутринта на цени от 8 и 10 лева. Часове преди дербито с „Левски” в залата за пресконференция на стадиона в Коматево е насрочено общо събрание на мажоритарния собственик на „канарчетата” – Сдружение ПФК „Ботев Пловдив”, което държи 61% от акциите в жълто-черното футболно АД. От КПБП  (Клуба на привърженици на Ботев Пловдив) оттеглиха своето доверие от сдружението с мотива, че вече 3 години не прави нищо за довършването на клубния стадион. Бултрасите настояват за теглене на кредит, с който да бъде изграден „Колежа”, но по-трезвомислещите привърженици на „канарчетата” питат дали ще се намери банка, готова да отпусне нужните над 20 млн.лв. без сигурни гаранции, че ще си върне парите и без обезпечение. Президентът на „Ботев” (Пд) Ангел Палийски пък претърпя през миналата седмица нелеп инцидент и в момента се възстановява в клиниката по неврохирургия на „Пирогов” в София след тежка и сложна операция, извършена от проф. Николай Габровски и присъствието му на общото събрание на Сдружението и на дербито с „Левски” е под въпрос.", "date": "2017.09.06", "title": " Котдивоарски халф на „Ботев” (Пд) се размина с трансфер в тима на Виктор Генев в Израел"}
{"url": "https://trud.bg/26-%d0%b3%d0%be%d0%b4%d0%b8%d1%88%d0%b5%d0%bd-%d0%bc%d1%8a%d0%b6-%d0%b5-%d1%81-%d0%be%d0%bf%d0%b0%d1%81%d0%bd%d0%be%d1%81%d1%82-%d0%b7%d0%b0-%d0%b6%d0%b8%d0%b2%d0%be%d1%82%d0%b0-%d1%81%d0%bb%d0%b5/", "text": "26-годишен мъж от село Ясенково е с опасност за живота след семеен скандал. Това съобщиха от ОДМВР – Шумен. Около 21.20 часа с частен имот на ул. “Хан Омуртаг“ в село Ясенково възникнал семеен скандал между 26-годишен мъж с инициали Д. А. и баща му – 45-годишен мъж с инициали З. Х. Синът, който бил в нетрезво състояние, налетял на бой на баща си. 45-годишният мъж го избутал по стълбите от втори етаж. 26-годишният паднал на бетонното стълбище и си ударил главата. Откаран е с екип на ЦСМП в МБАЛ – Шумен. След преглед е установена фрактура на черепа, контузия на мозъка. Мъжът е в кома и с опасност за живота. За нанесена телесна повреда за срок до 24 часа в РУ – Шумен е задържан мъжът с инициали З. Х. Образувано е досъдебно производство. Д. А. е известен на полицията като извършител на кражби, грабеж и съпротива на орган на властта. З. Х. е установяван да управлява автомобил след употреба на алкохол. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.09.06", "title": " 26-годишен мъж е с опасност за живота след семеен скандал в село Ясенково"}
{"url": "https://trud.bg/%d0%bf%d1%80%d0%be%d0%bc%d0%b5%d0%bd%d0%b8-%d0%b2-%d0%b4%d0%b2%d0%b8%d0%b6%d0%b5%d0%bd%d0%b8%d0%b5%d1%82%d0%be-%d0%b2-%d1%81%d1%82%d0%be%d0%bb%d0%b8%d1%86%d0%b0%d1%82%d0%b0-%d0%b7%d0%b0%d1%80%d0%b0-2/", "text": "От 09 до 13:30 ч. днес в София се провежда щафетен маратон, заради който се въвеждат промени в движението и изменения на спирките на градския транспорт. Маратонът ще бъде със следния маршрут: старт от северозападното пътно платно на бул. „Евлоги и Христо Георгиеви” пред Националния стадион „Васил Левски”, по западното пътно платно на бул. „Евлоги и Христо Георгиеви”, по източното пътно платно на ул. „Проф. Фритьоф Нансен”, обратен завой при бул. „Васил Левски”, по западното пътно платно на ул. „Проф. Фритьоф Нансен”, надясно по бул. „България”, по източното пътно платно на бул. „Пенчо Славейков”, обратен завой по тротоара на бул. „Витоша”, по западното пътно платно на бул. „Пенчо Славейков”, по бул. „България”, надясно по западното пътно платно на бул. „Черни връх”, обратен завой при ул. „Св. Наум”, по източното пътно платно на бул. „Черни връх”, надясно по югоизточното пътно платно на бул. „Евлоги и Христо Георгиеви”, бул. „Драган Цанков”, Борисовата градина, изход от Борисовата градина при Национален стадион „Васил Левски”, по югоизточното пътно платно на бул. „Евлоги и Христо Георгиеви” до Орлов мост, преминава по пешеходната зона, по северозападното пътно платно на бул. „Евлоги и Христо Георгиеви” до национален стадион „Васил Левски”, където е финалът. Забранява се престоят и паркирането на пътни превозни средства, както следва: – От 8 ч. на 5 септември до 15 ч. на 6 септември на моста пред Националния стадион „Васил Левски”; – От 7 ч. на 6 септември до приключване на мероприятието на моста пред Националния стадион „Васил Левски”. От 06:30 до 14 ч. на 6 септември се забранява влизането на пътни превозни средства в двете посоки по: – Ул. „Ген. Гурко” между бул. „Евлоги и Христо Георгиеви” и бул. „Васил Левски”; – Ул. „Любен Каравелов” между ул. „Ген. Паренсов” и ул. „Ген. Гурко”; – Бул. „Евлоги и Христо Георгиеви” между бул. „Цар Освободител” и ул. „Проф. Фр. Нансен”; – Бул. „Драган Цанков” между алея Яворов и бул. „Евлоги и Христо Георгиеви”, посока център; – Южното пътно платно на бул. „България” между бул. „Черни връх” и бул. „Акад. Ив. Гешов”; – Бул. „Черни връх” и ул. „Проф. Фр. Нансен” между бул. „Свети Наум” и бул. „Васил Левски”; – Бул. „Пенчо Славейков” между бул. „България” и бул. „Витоша”; – Тунела на НДК, участъка водещ към бул. „Черни връх” и бул. „България”; От 04.30 до 14 ч. на 6 септември частично се променят маршрутите на масовия градски транспорт, както следва: – Автобусна линия № 9 (в посока пл. „Орлов мост”): от бул. „Евлоги и Христо Георгиеви” по бул. „Цар Освободител”, бул. „Васил Левски”, ул. „Шипка” и по маршрута си. Автобусите ще спират на временна спирка на бул. „Цар Освободител” на 50 м. след бул. „Евлоги и Христо Георгиеви”. – Автобусна линия № 72: в посока ж.к. „Западен парк” – от бул. „Евлоги и Христо Георгиеви” по бул. „Цар Освободител”, бул. „Васил Левски”, бул. „Патриарх Евтимий”, бул. „Витоша”, бул. „Пенчо Славейков, ул. „Св. Георги Софийски”, бул. „Акад. Ив.Е. Гешов” и по маршрута си; В посока хотел „Плиска” – от бул. „Акад. Ив. Е. Гешов”, бул. „Ген. Тотлебен”, бул. „Ген. Скобелев”, бул. „Васил Левски”, ул. „Шипка”, по бул. „Евлоги и Христо Георгиеви” и по маршрута си. Автобусите ще спират на временна спирка на бул. „Цар Освободител” на 50 м. след бул. „Евлоги и Христо Георгиеви” и на всички съществуващи тролейбусни и автобусни спирки в променения участък на маршрута. – Автобусна линия № 75 – маршрутът се скъсява до Военната академия. Автобусите ще спират на временна спирка на моста след левия завой в посока връщане към автостанция „Гео Милев”. – Автобусна линия № 76: в посока ж.к. „Гоце Делчев”: от бул. „Цариградско шосе” по бул. „Цар Освободител”, бул. „Васил Левски”, бул. „Патриарх Евтимий”, бул. „Витоша”, бул. „Пенчо Славейков”, ул. „Св. Георги Софийски”, бул. „Акад. Ив. Е. Гешов”, бул. „П. Ю. Тодоров” и по маршрута си; В посока ж.к. „Младост-4”: по бул. „Акад. Ив. Е. Гешов”, бул. „Ген. Тотлебен”, бул. „Ген. Скобелев”, бул. „Васил Левски”, бул. „Цар Освободител”, бул. „Цариградско шосе” и по маршрута си. Автобусите ще спират на всички съществуващи автобусни и тролейбусни спирки в променения участък на маршрута и на спирка пл. „Орлов мост” преди бул. „Евлоги и Христо Георгиеви” за автобусни линии №№ 280 и 306 в посока ж.к. „Гоце Делчев”. – Автобусни линии №№ 84, 184 и 505: от бул. „Цариградско шосе” по бул. „Евлоги и Христо Георгиеви”, обратен завой при ул. „Шипка”, бул. „Евлоги и Христо Георгиеви”, по бул. „Цариградско шосе” и по маршрута си. Автобусите да спират на сп. „Военна академия” в посока пл. „Орлов мост”. – Автобусна линия № 94: от бул. „Св. Наум”, наляво по бул. „Черни връх”, бул. „Джеймс Баучер”, ул. „Стоян Михайловски” и по маршрута си. – Автобусна линия № 204: в посока ж.к. „Борово” – от бул. „Цариградско шосе” по бул. „Цар Освободител”, бул. „Васил Левски”, бул. „Патриарх Евтимий”, бул. „Витоша”, бул. „Пенчо Славейков”, ул. „Св. Георги Софийски”, бул. „Акад. Ив.Е. Гешов” по бул. „България” и по маршрута си; В посока ж.к. „Дружба 2” – от бул. „България” по бул. „Акад. Ив. Е. Гешов”, бул. „Ген. Тотлебен”, бул. „Ген. Скобелев”, бул. „Васил Левски”, бул. „Цар Освободител”, бул. „Цариградско шосе” и по маршрута си. Автобусна линия № 604: в посока институт „Пирогов” – от бул. „Цариградско шосе” по бул. „Цар Освободител”, бул. „Васил Левски”, бул. „Патриарх Евтимий”, бул. “Прага”, ул. “Св. Г. Софийски” и по бул. “Акад. Ив. Е. Гешов” по маршрута си; В посока гара Искър – от бул. „Пенчо Славейков” наляво по бул. „Прага”, бул. „Ген. Скобелев”, бул. „Васил Левски”, бул. „Цар Освободител” и по бул. „Цариградско шосе” по маршрута си. Автобусите №№ 280 и 306 в посока институт „Пирогов” ще спират на всички съществуващи тролейбусни и автобусни спирки в променения участък на маршрута и на спирка пл. „Орлов мост” преди бул. „Евлоги и Христо Георгиеви”. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.09.06", "title": " Промени в движението в столицата заради щафетния маратон"}
{"url": "https://trud.bg/%d0%b3%d0%b5%d0%bd%d0%b5%d1%80%d0%b0%d0%bb%d0%bd%d0%b8%d1%8f%d1%82-%d1%81%d0%b5%d0%ba%d1%80%d0%b5%d1%82%d0%b0%d1%80-%d0%bd%d0%b0-%d0%be%d0%be%d0%bd-%e2%80%8b%d0%bf%d1%80%d0%b8%d1%80%d0%be%d0%b4%d0%bd/", "text": "Природните бедствия са се увеличили почти четирикратно от 1970 г. Това се казва в доклад на ООН, представен от генералния секретар Антониу Гутериш, предаде  . Гутериш напомни, че в последните дни светът е станал свидетел на драматично влошаване на климатичните промени, което е предизвикало бури и наводнения от Тексас до Бангладеш, Индия, Непал и Сиера Леоне. Преди настоящите наводнения доклад на ООН отчете 2087 смъртни случая за тази година, дължащи се на природни стихии. С последните наводнения този брой почти се е удвоил. Миналата година над 24 милиона души по света са били принудени да напуснат домовете си заради природни бедствия, което е три пъти колкото онези, бягащи от конфликти и насилие. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.09.06", "title": " Генералният секретар на ООН: ​Природните бедствия са се увеличили почти четирикратно"}
{"url": "https://trud.bg/%d0%b0%d1%80%d0%bd%d0%b0%d1%83%d0%b4%d0%be%d0%b2%d0%b0-%d0%bc%d0%be%d0%bc%d1%87%d0%b5%d1%82%d0%be-%d0%ba%d0%be%d0%b5%d1%82%d0%be-%d0%b2%d1%87%d0%b5%d1%80%d0%b0-%d1%81%d0%b5-%d0%bf%d1%80%d0%be%d1%81/", "text": "Момчето, което вчера се   с ловна пушка в Стрелча, се е самоубило. Това съобщи говорителят на главния прокурор Румяна Арнаудова пред  . Категорично се отхвърля версията за случаен инцидент. В телефона на 11-годишното момче са открити видеозаписи, сочещи към това, че то е решило да сложи край на живота си. Те са били записани няколко часа преди фаталния изстрел и са предназначени за семейството му. Арнаудова добави, че случаят поставя много въпроси, по които разследващите работят. Един от тях е било ли е склонявано детето да посегне на живота си, както и как се е добрало до оръжието. „В огледа е установено, че касата, в която е следвало да бъде съхранявано оръжието, е отворена. Тя е в заключено положение, но вратичката е отворена. Как детето се е добрало до оръжието за нас е загадка”, каза тя. Утре за Стрелча заминават психолози, които да помогнат за разкриване на мотивите детето да сложи край на живота си и да разговарят с негови близки и приятели. По другия случай, в който участва дете – смъртта във Виноградец, Арнаудова уточни, че 6-годишният   е разпитан в синя стая (стая, пригодена за провеждане на разпит от обучен специалист в щадяща за детето атмосфера), а информацията от тях ще стане публична утре или до края на седмицата. По думите на Арнаудова, ако сега бъде съобщено ще се попречи на разследването. По повод проведените разговори по телефона от притежателя на оръжието Лазар Влайков с районния прокурор на Пазарджик Георги Кацаров, стана ясно, че още не са налични всички разпечатки. Говорителят на обвинението беше категорична, че решението окръжната прокуратура в Пловдив да наблюдава делото не е породено от съмнението в безпристрастността на окръжната прокуратура, а за да не възникнат подобни съмнения. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.09.06", "title": " Арнаудова: Момчето, което вчера се простреля с ловна пушка в Стрелча, се е самоубило"}
{"url": "https://trud.bg/%d0%b2%d0%bb%d0%b0%d0%b4%d0%b8%d0%bc%d0%b8%d1%80-%d0%bf%d1%83%d1%82%d0%b8%d0%bd-%d0%bf%d0%be%d0%b7%d0%b4%d1%80%d0%b0%d0%b2%d0%b8-%d0%b1%d0%b0%d1%88%d0%b0%d1%80-%d0%b0%d1%81%d0%b0%d0%b4-%d0%b7%d0%b0/", "text": "Руският президент Владимир Путин изпрати телеграма на сирийския си колега Башар Асад, за да го поздрави за разкъсването на обсадата на  от правителствените войски. Путин поздрави и „руските военни групировки“ с тази много важна стратегическа победа над терористите“, съобщи прессекретарят на Кремъл Дмитрий Песков. Сирийските правителствени части достигнаха града вчера, след като плаващата в Средиземно море руска фрегата „Адмирал Есен“ обстреля с крилати ракети позиции на групировката „Ислямска държава“. Сирийски военен говорител обяви, че е настъпил краят на 3-годишната обсада. „Този голям подвиг допринася за стратегическия обрат във войната срещу тероризма, затвърждава способностите на Сирийската арабска армия и нейните съюзници, както и решимостта им да нанесат пълно поражение на тероризма в Сирия и на плановете за разделяне на страната“. Сирийската армия си осигури контрол върху северната част на Деир аз Зур. От Кремъл съобщиха, че продължават да се водят сражения по улиците на града, а руски въздушни удари помагат за бързото настъпление на сирийските войски. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.09.06", "title": " Владимир Путин поздрави Башар Асад за разкъсването на обсадата на Дейр аз Зур"}
{"url": "https://trud.bg/%d0%b2%d0%bb%d0%b0%d0%b4%d0%b8%d1%81%d0%bb%d0%b0%d0%b2-%d0%b3%d0%be%d1%80%d0%b0%d0%bd%d0%be%d0%b2-%d0%bf%d1%80%d0%b0%d0%b2%d0%b8%d0%bc-%d0%bf%d1%80%d0%be%d0%b2%d0%b5%d1%80%d0%ba%d0%b0-%d0%bf%d0%be/", "text": "Министърът на финансите Владислав Горанов обяви в съобщение до медиите, че ведомството му провежда проверка във връзка с разкритията със заглавие “ на Проекта за разследване на корупция и организирана престъпност. С внимание следим темата и сме притеснени от информацията, разпространена в медиите. Разпоредих проверка по изнесените данни и изисках обяснение от Калин Митрев, представителя на България в Съвета на директорите на ЕБВР. На база на събраната информация, правителството ще вземе отношение по казуса на редовното си заседание в четвъртък, се заявява в съобщението на МФ. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.09.06", "title": " Владислав Горанов: Правим проверка по „Азербайджанска перачница“"}
{"url": "https://trud.bg/%d0%bf%d0%b0%d0%bf%d0%b0-%d1%84%d1%80%d0%b0%d0%bd%d1%86%d0%b8%d1%81%d0%ba-%d0%b7%d0%b0%d0%bc%d0%b8%d0%bd%d0%b0%d0%b2%d0%b0-%d0%bd%d0%b0-%d0%bf%d0%be%d1%81%d0%b5%d1%89%d0%b5%d0%bd%d0%b8%d0%b5-%d0%b2/", "text": "Папа Франциск заминава днес на посещение в Колумбия. То ще продължи до 10 септември. По време на него папата ще посети Богота, Вилявисенсио, Меделин и Картахена, предадоха световните агенции. Това е 20-ата задгранична визитата на Франциск. Той ще има срещи с представители на колумбийските власти и вече каза, че отива в Колумбия като поклонник на надеждата и на мира. Франциск е третият папа, посещаващ Колумбия. Преди него там дойдоха Павел Шести през 1968 г. и Йоан Павел Втори през 1986 г. Следващата година папата ще посети Чили и Перу. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.09.06", "title": " Папа Франциск заминава на посещение в Колумбия"}
{"url": "https://trud.bg/%d0%bf%d1%80%d0%b5%d0%bc%d0%b8%d0%b5%d1%80%d1%8a%d1%82-%d0%b1%d0%be%d1%80%d0%b8%d1%81%d0%be%d0%b2-%d0%bd%d1%8f%d0%bc%d0%b0-%d1%81%d0%b8%d0%bb%d0%b0-%d0%ba%d0%be%d1%8f%d1%82%d0%be-%d0%b4%d0%b0-%d1%81/", "text": "„Няма сила, която да спре българския народ, когато защитава национална кауза“. Това написа във фейсбук премиерът Бойко Борисов в поздрав за българите по повод честването на 132-та годишнина от Съединението на Княжество България с Източна Румелия. „Честит празник на Съединението и на тържеството на българската воля и дух! Събития като днешното са най-яркото доказателство, че няма сила, която да спре българския народ, когато защитава национална кауза!“, пише още министър-председателят.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.09.06", "title": " Премиерът Борисов на 6 септември: Няма сила, която да спре българския народ, когато защитава национална кауза"}
