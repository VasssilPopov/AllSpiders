{"url": "https://trud.bg/%d1%82%d1%83%d1%80%d1%86%d0%b8%d1%8f-%d0%bd%d0%b8-%d0%bf%d1%80%d0%b5%d0%b4%d0%b0%d0%b4%d0%b5-%d0%bc%d0%b8%d1%82%d1%8c%d0%be-%d0%be%d1%87%d0%b8%d1%82%d0%b5/", "text": "Турция екстрадира в България Димитър Желязков. Митьо Очите беше предаден на представители на Съдебна охрана на летището в Истанбул. Очаква се редовният полет да кацне на летище София в 20:46 часа, съобщи  . Димитър Желязков беше обявен за международни издирване с червена бюлетина на Интерпол на 2 август, миналата година, заради обвинения за ръководене на организирана престъпна група за рекет, изнудване и разпространение на наркотици. Часове преди това той влиза в Турция през Гърция.   в луксозен хотел край Босфора на 4 август в компанията на Бенчо Бенчев, тогава общински съветник от БСП в Бургас и бившият депутат от ДПС Несрин Узун. Бенчев и Узун бяха екстрадирани незабавно у нас. Митьо Очите остана в ареста в Истанбул, а страната ни поиска от Турция да ни бъде предаден. Турската прокуратурата обаче се възползва от възможността и със съдебно решение поиска от страната ни допълнителна информация за Желязков. Според източници на националната телевизия в Турция имат съмнения, че Желязков оказва логистична подкрепа на трафиканти на дрога от Афганистан през югоизточната ни съседка към страни от Европа.", "date": "2019.02.15", "title": " Турция ни предаде Митьо Очите"}
{"url": "https://trud.bg/%d0%b2-%d1%81%d0%bf%d0%b5%d1%88%d0%bd%d0%be%d1%82%d0%be-%d0%be%d1%82%d0%b4%d0%b5%d0%bb%d0%b5%d0%bd%d0%b8%d0%b5-%d0%b2-%d0%bd%d0%be%d0%b2%d0%b0-%d0%b7%d0%b0%d0%b3%d0%be%d1%80%d0%b0-%d0%b8%d1%81%d0%ba/", "text": "Жива охрана в Спешното отделение на новозагорската болница искат медиците, след като техен колега беше пребит по време на дежурство, съобщи  . Това е четвърти случай на агресия само за няколко месеца. Медиците се страхуват да работят. На смяна са два екипа, но когато са на адрес, тук остава един дежурен с един паник бутон. „Естествено,че се страхуваме, обикновено сами оставаме, пациентите са изключително агресивни“, споделят работещите в Спешното отделение. „Те влизат на тълпи и ние нямаме механизъм ,по който да ги изкараме отвътре и да си вършим нормално работата“, обясни Венци Василев, шофьор на линейка. На ден оттук минават над 50 пациенти, а болницата обслужва близо 50 000 души. Според медиците агресията е всекидневие. Дни преди жестокия побой над фелдшера е нападнат лекар. Медиците поискаха жива охрана в спешното отделение. Пребитият на 14 февруари фелдшер заяви, че ще съди 19-годишният си нападател. По случая е образувано досъдебно производство. Само преди дни друг лекар също е бил нападнат в Спешното отделение. „Нападна ме и ме удари в гърба, в главата”, разказва д-р Иван Василев. Той обяви, че нападателите трябва да получават ефективни присъди. „Не могат да пипат хора, които им помагат”, категоричен беше лекарят.  ", "date": "2019.02.15", "title": " В Спешното отделение в Нова Загора искат жива охрана\t\t\t"}
{"url": "https://trud.bg/%d0%bd%d0%b8%d0%ba%d0%be%d0%bb%d0%b5%d1%82%d0%b0-%d1%81%d0%b8-%d1%82%d0%b0%d1%82%d1%83%d0%b8%d1%80%d0%b0-%d0%bd%d0%b8%d0%ba%d0%b8-%d0%bc%d0%b8%d1%85%d0%b0%d0%b9%d0%bb%d0%be%d0%b2/", "text": "Белязана в сърцето, в душата, по кожата ми, написа тя Николета Лозанова отново демонстрира любовта си към наскоро завърналия се в “Левски” вратар Николай Михайлов. По случай празника на влюбените Свети Валентин тя реши да му направи нестандартен подарък и побърза да сподели жеста си с последователите си в социалните мрежи. Плеймейтката и бивша тв водеща показа нова татуировка от лявата страна на гърдата й –  надпис “Niki Mihaylov”. “Белязана в сърцето, в душата, по кожата ми… Любовта ти завинаги моя остава!”, добави Николета към снимката с татуса. Михайлов не остана безразличен към този мил жест и й отговори със сърчица. Искрата между Лозанова и футболиста пламна отново в края на 2016 година, но двойката дълго време пази отношенията си в тайна.    ", "date": "2019.02.15", "title": " Николета си татуира Ники Михайлов\t\t\t"}
{"url": "https://trud.bg/%d0%ba%d0%b5%d0%b2%d1%80-%d1%89%d0%b5-%d0%bf%d1%80%d0%be%d0%b2%d0%b5%d1%80%d1%8f%d0%b2%d0%b0-%d0%bd%d0%b5%d0%ba-%d0%b8-%d1%82%d1%80%d0%b8%d1%82%d0%b5-%d0%b5%d0%bb%d0%b5%d0%ba%d1%82%d1%80%d0%be%d1%80/", "text": "Националната електрическа компания (НЕК), Електроенергийният системен оператор (ЕСО) и трите електроразпределителни дружества ще бъдат проверени тази година от енергийния регулатор. НЕК и ЕСО не са проверявани през последните две години, предаде  . Въпреки че още не са огласени резултатите от проверките на ЧЕЗ, ЕВН и „ЕнергоПро“, които регулаторът и енергийното министерство направиха в началото на годината заради цените на тока на борсата, от КЕВР вече са планирали нови на трите електроразпределителни дружества. Тъй като клиентите подават най-много сигнали за честото спиране на тока или влошеното качество на услугата, ще се обърне внимание на предприеманите мерки за отстраняване на тези проблеми и дали това води до конкретни резултати. Този път в полезрението на регулатора ще попаднат и НЕК, и ЕСО. Специално внимание ще бъде отделено на трите топлофикации във Велико Търново, Разград и Русе, където често има аварии и клиентите остават на студено. Проверки ще има и в седем газоразпределителни дружества и в 20 ВиК компании.", "date": "2019.02.15", "title": " КЕВР ще проверява НЕК и трите електроразпределителни дружества"}
{"url": "https://trud.bg/%d0%bf%d0%be%d1%81%d0%bb%d0%b0%d0%bd%d0%b8%d0%ba%d1%8a%d1%82-%d0%bd%d0%b0-%d1%81%d0%b0%d1%89-%d0%b7%d0%b0-%d0%b2%d0%b5%d0%bd%d0%b5%d1%86%d1%83%d0%b5%d0%bb%d1%81%d0%ba%d0%b8%d1%82%d0%b5-%d0%bf%d0%b0/", "text": "Мерките срещу прането на пари бяха тема на срещата между посланика на САЩ Ерик Рубин и управителя на БНБ Димитър Радев. По-рано Рубин коментира за пореден път казуса с превода на милиони от Венецуела към България. Според него най-важното в случая е усилието да се предотврати кражбата на националното богатство на Венецуела. “Най-важното от този случай е, че ние ще предприемем действия, така че да предотвратим открадването на венецуелското богатство от венецуелския народ” коментира Рубин, цитиран от  . „По отношение на казуса тук, в България, той е в ръцете и правомощията на българските власти. Но ние сме много доволни и щастливи от сътрудничеството и сериозността, с която се търси решение на този въпрос”, заключи американският посланик у нас. В сряда американският посланик се срещна и с премиера Бойко Борисов, след което стана ясно, че Съединените щати по дипломатически път са подали сигнал са превод на пари на венецуелската петролна компания към банка в България. Още тогава стана ясно, че БНБ оказва пълно съдействие, а в момента ДАНС проверява случая.            ", "date": "2019.02.15", "title": " Посланикът на САЩ за венецуелските пари в наша банка: Казусът е в правомощията на българските власти"}
{"url": "https://trud.bg/%d0%bb%d0%b0%d1%83%d1%80%d0%b0-%d0%ba%d1%8c%d0%be%d0%b2%d0%b5%d1%88%d0%b8-%d1%81-%d0%be%d0%b1%d0%b2%d0%b8%d0%bd%d0%b5%d0%bd%d0%b8%d1%8f-%d0%b7%d0%b0-%d0%b7%d0%bb%d0%be%d1%83%d0%bf%d0%be%d1%82%d1%80/", "text": "Бившият главен прокурор на румънската Национална дирекция за борба с корупцията (НДБК) Лаура Кьовеши, която днес се яви на разпит в Специалния отдел за разследване на магистратите в рамките на Главната прокуратура, заяви, че ще продължи напред с кандидатурата си за ръководител на Европейската прокуратура и ще се яви на изслушването на 26 февруари в Европейския парламент, съобщи  . На излизане от прокуратурата тя заяви, че е била информирана, че има качеството на заподозрян по дело, в което е обвинена в злоупотреба със служебно положение, вземане на подкуп и лъжесвидетелстване. Кьовеши каза също, че е поискала отвод на прокурора по делото и на главния прокурор на отдела. Прокурор по делото е Адина Флоря, която беше предложена от министъра на правосъдието Тудорел Тоадер за главен прокурор на НДБК след отстраняването на Кьовеши миналата година, но кандидатурата й беше отхвърлена от президента Клаус Йоханис. Делото е образувано през декември 2018 г. след сигнал на бившия депутат Себастиан Гица, който избяга в Сърбия, след като бе изпратен на съд по няколко дела за корупция. Гица твърди, че през 2011 г. Кьовеши е поискала от него 200 000 евро за връщането от Индонезия в Румъния на бившия финансов директор на рухналия Национален инвестиционен фонд Николае Попа, който бе осъден на 15 години затвор. Според Кьовеши, делото ще се отрази на кандидатурата й за главен прокурор на Европейската прокуратура – длъжност, за която тя се очертава като фаворит до момента. „От две години и половина съм тормозена. Наказателни жалби, дисциплинарни искове. Имам четири дисциплинарни иска, имам 18 наказателни дела. Не съм единствената в тази ситуация. Всички, които си вършеха работата в магистратурата, имат проблеми“, каза Кьовеши. Председателката на Върховния съд има дисциплинарен иск, членовете на Висшия съвет на магистратурата, които са по-гласовити, са разследвани дисциплинарно. Прокурорите и съдиите, които коментираха правосъдните закони, са разследвани дисциплинарно“, заяви още Кьовеши.    ", "date": "2019.02.15", "title": " Лаура Кьовеши с обвинения за злоупотреба, подкуп и лъжесвидетелстване"}
{"url": "https://trud.bg/%d0%bf%d1%80%d0%b5%d0%bc%d0%b8%d0%b5%d1%80%d1%8a%d1%82-%d0%b7%d0%b0-%d0%b1%d1%80%d0%b5%d0%ba%d0%b7%d0%b8%d1%82-%d0%ba%d1%8a%d0%bc-%d1%82%d0%be%d0%b7%d0%b8-%d0%bc%d0%be%d0%bc%d0%b5%d0%bd%d1%82-%d0%bd/", "text": "Откъдето и да се погледне Брекзит, не виждам каква е ползата за Великобритания, няма полза и за ЕС. Така или иначе към този момент не виждам оптимизъм. Това заяви премиерът Бойко Борисов пред български журналисти в Мюнхен след срещата си с главния преговарящ на ЕС по въпросите на Брекзит Мишел Барние. Не можем да загубим общия пазар. Ако с нещо можем да се противопоставим истински на кон куренцията на САЩ и Китай, това е общият пазар – най-силното нещо, което има Европа. Той е регулиран, свободен и конкурентоспособен, посочи министър-председателят. Премиерът Борисов посочи, че е разтревожен от това, което слуша за Черно море. „Усещам, че регионът ни в следствие на конфликтите Русия-Украйна, никак няма да бъде спокоен“, добави премиерът Борисов. Той апелира всички български политици по всички линии да се мобилизират и да се брани мирът. В отговор на журналистически въпроси за купуването на изтребители F-16, премиерът Борисов посочи, че по отношение на допълнителната помощ, когато започнат преговорите българската държава ще настоява за завод за ремонт на самолетите. Така страната ни ще се развива, колкото може повече в тази промишленост. „България стои много добре и виждате, че всички ни хвалят. Ако се стегнем и във вътрешен план – малко по-скромно, защото никой не е забравил само преди колко години беше кабинетът на БСП с премиера Орешарски и какво се случи с банкова система и всичко“, коментира още премиерът Бойко Борисов пред журналисти в Мюнхен. Министър-председателят припомни, че президентът Румен Радев е спечелил избори при същия Избирателен кодекс и то при управлението на ГЕРБ. „Значи – ако можеш да печелиш, си спечелваш. Както и аз при тяхното управление“, подчерта премиерът Борисов. За разследванията по случая Скрипал министър-председателят заяви, че той е поканил и информирал посланиците за работата и резултатите на българските служби, а не обратното. „Българските служби, българският главен прокурор, в същия ден, когато получих аз сигналите, отидоха и в британско посолство, информираха по надлежния начин всички партньорски служби“, каза още премиерът Борисов. „Оставил съм парламентарната група да ги решава тези въпроси. Аз съм се явявал на избори по всякакви кодекси и всякакви закони“, отговори Борисов на въпрос по повод промените в Изборния кодекс. „Нали това искате – да не им се бъркаме в работата. Аз си върша моята работа, парламентът си решава техните проблеми“, добави той. А относно обвиненията на БСП, че управлението му се превръща в диктатура коментира: „За диктатура точно те ли да говорят с Костинброд и това, което правиха? Тези хора мислят, че сме безпаметни всички като тях“. „Премиерът на Либия прие поканата и ще дойде скоро в София. Говорихме как да подобрим отношенията си след случая с българските сестри“, каза още Бойко Борисов относно   с Файез Сарадж. Що се касае за инцидента с кораба „Бадр“, запознахго с нашата информация. Те поеха ангажимент да изпратят документи наа нашите съдебни власти. Той благодари за усилията, които положихме корабът да е под охрана и да се знае къде е, добави Борисов.  ", "date": "2019.02.15", "title": " Премиерът за Брекзит: Към този момент не виждам оптимизъм"}
{"url": "https://trud.bg/%d1%81%d0%bf%d0%be%d1%80%d1%82%d0%bd%d0%b8%d1%8f%d1%82-%d0%bc%d0%b8%d0%bd%d0%b8%d1%81%d1%82%d1%8a%d1%80-%d0%be%d1%82%d0%ba%d1%80%d0%b8-%d0%be%d0%b1%d0%bd%d0%be%d0%b2%d0%b5%d0%bd%d0%b0%d1%82%d0%b0/", "text": "Министърът на младежта и спорта Красен Кралев и кметът на Стара Загора Живко Тодоров откриха обновената закрита писта за лека атлетика, която се намира над стадион Берое. „Стара Загора е най-големият лекоатлетически център в България в момента. Искам да благодаря на Общината и кмета на града за това, което правят за българския спорт. Има много деца, които желаят да се занимават с този прекрасен спорт и пожелавам на всички успех. Надявам се, че тези успехи, които в момента има в Стара Загора, ще бъдат още по-големи след реконструирането на залата. Наистина в момента кметът прави много за спорта в града и мога от наша страна да обещая, че ще има само подкрепа за новите начинания, които предстоят пред старозагорската общественост, старозагорския спорт“, каза министър Кралев по време на официалното откриване на реновираното спортно съоръжение, съобщават от пресцентъра на ММС. Стара Загора заема изключително стратегическо място в подготовката на най-добрите атлети в България.  Красен Кралев сподели, че основната причина е енергията и дейността на кмета и на спонсора Иван Колев.  „Това е най-добре подреденият и организиран лекоатлетически клуб въобще в държавата. Този успешен модел искам да дам за пример на всички лекоатлетически клубове и те трябва да вървят по този път, за да могат да постигат и по-добри резултати“, посочи спортният министър, като добави, че „Берое“ е най-добрият лекоатлетически клуб от години по всички показатели в България и всички усилия, които общината прави се връщат в обществото.  Р емонтът е на стойност около 600 000 лв., като средствата за него са субсидия от бюджета на общината.  „Благодаря на министър Кралев, че винаги е подкрепял Стара Загора. В негово лице имаме един истински партньор и човек, който е на линия във всеки един момент и е готов да помогне. С Иван Колев планираме през следващата година да организираме подгряващата писта и санирането на тази сграда, така че комплексът да придобие завършен вид“, заяви кметът на града Живко Тодоров. В залата за лека атлетика е извършен ремонт на покрива и е положена нова настилка на пистата за бягане. Ремонтиран е и секторът за хоризонтални скокове, монтирано е легенче на скочището за овчарски скок. Подобрена е осветеността на залата с подмяната на осветителните тела в западната й част.", "date": "2019.02.15", "title": " Спортният министър откри обновената закрита писта за лека атлетика в Стара Загора"}
{"url": "https://trud.bg/%d0%b4%d0%b0%d0%bd%d1%8a%d1%87%d0%bd%d0%b8-%d0%bf%d1%80%d0%be%d0%b2%d0%b5%d1%80%d0%ba%d0%b8-%d0%b2-%d1%86%d0%b5%d0%bd%d1%82%d1%8a%d1%80%d0%b0-%d0%bd%d0%b0-%d1%81%d0%be%d1%84%d0%b8%d1%8f/", "text": "Сравняват оборота с магазини от същия бранш До 2000 лв. глоба за неиздаване на касова бележка Данъчните започнаха масирани проверки на търговски обекти в центъра на София, видя репортер на “Труд”. Служителите на НАП проверяват дали магазини, ресторанти и дори улични търговци отчитат оборота си и дават касови бележки на клиентите. На отправените от вестник “Труд” въпроси към НАП за броя на инспекторите, които са включени в акцията, и за на хванатите в нарушения търговци от приходната агенция отказаха коментар. Традиционно данъчните сверяват оборота от касовите апарати на търговците с оборота на магазини или заведения от същия бранш, и ако има голямо разминаване ги набелязват за проверка. В случая обаче явно правят проверки и на случайно избрани търговци. В цялата страна проверките също са засилени. Служителите на НАП раздават брошури на проверяваните обекти, в които е описано както точно се случва. Щом търговецът получи брошура, това означава, че касовият му апарат е поставен под дистанционно наблюдение от страна на НАП, пише в листовката. Инспекторите могат по всяко време от разстояние да засекат натрупания до момента оборот и да посетят обекта, за да сравнят наличността в касата с тази, регистрирана на фискалното устройство. От брошурата става ясно, че служители на НАП работят под прикритие като се представят за клиенти и извършват покупки за да установят дали ще получат касова бележка. В листовката специално е посочено, че продавачът е добре да уведоми собственика или управителя на фирмата, че търговският обект е поставен под наблюдение. Законът изисква касова бележка да се дава за всяка покупка. При нарушение санкциите са запечатване на търговския обект за срок до един месец и глоба до 2000 лв. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.02.15", "title": " Данъчни проверки в центъра на София\t\t\t"}
{"url": "https://trud.bg/%d0%b1%d1%8a%d0%bb%d0%b3%d0%b0%d1%80%d1%81%d0%ba%d0%b8-%d0%b2%d0%be%d0%b5%d0%bd%d0%bd%d0%b8-%d0%bf%d0%be%d0%bb%d1%83%d1%87%d0%b8%d1%85%d0%b0-%d0%b2%d0%be%d0%b5%d0%bd%d0%bd%d0%b8-%d0%be%d1%82%d0%bb/", "text": "Трима български военнослужещи – полковник Георги Маргитин, старшина Явор Бехар и майор Пламен Бончев, участвали в мисията на НАТО в Афганистан „Решителна подкрепа“ в периода януари – юли 2018 г., получиха военни отличия. Те са удостоени от министъра на Сухопътните войски на САЩ за проявен висок професионализъм при изпълнение на задачите по време на мисията в Афганистан, съобщиха от МО. Официалната церемонията се състоя в зала „Тържествена“ в Министерството на отбраната и на нея присъстваха заместник-министърът на отбраната Анатолий Величков и началникът на отбраната генерал Андрей Боцев. Наградите бяха връчени от полковник Шанън Джонсън, аташе по отбраната и най-старши военен представител на САЩ у нас. Националният командир на 35-ия български контингент полковник Георги Маргитин и главният сержант на контингента старшина Явор Бехар бяха удостоени с медал „Бронзова звезда“. Двамата са наградени за отлично изпълнение, експертност и отдаденост по време на своята служба в операция „Решителна подкрепа“. Третият отличен български военнослужещ – майор Пламен Бончев, бе удостоен с медал на Сухопътните войски за доблестна служба в бойни условия. Отличието е за достойното изпълнение на служебните задължения като съветник по техническата поддръжка в Екипа за съветване и подпомагане на Силите за сигурност на Афганистанската национална армия. Заместник-министърът на отбраната Анатолий Величков поздрави тримата военнослужещи с думите: „Отличията са не само висока оценка за вашите лични качества, но и оценка за професионализма на българските военнослужещи от състава на Въоръжените сили, оценка за българската държава“. Той подчерта, че получената висока оценка е показателна за професионализма, всеотдайността и отговорността, с които българските военнослужещи изпълняват поставените им задачи. „Щастлив съм, че имаме партньорство с Българската армия, защото българските военнослужещи винаги изпълняват отговорно поставените задачи“, каза полковник Шанън и поздрави тримата отличени български военнослужещи.  ", "date": "2019.02.15", "title": " Български военни получиха военни отличия от САЩ"}
{"url": "https://trud.bg/%d0%b5%d0%b2%d1%80%d0%be%d0%bf%d0%b5%d0%b9%d1%81%d0%ba%d0%b8%d1%8f%d1%82-%d0%bf%d0%b0%d1%80%d0%bb%d0%b0%d0%bc%d0%b5%d0%bd%d1%82-%d0%be%d1%82%d0%bc%d0%b5%d0%bd%d0%b8-%d1%81%d1%8a%d0%b1%d0%b8%d1%82/", "text": "Европейският парламент отмени събитие, на което трябваше да присъства лидера на каталунските сепаратисти Карлес Пучдемон, аргументирайки решението със „заплахи за сигурността“, предава AFP. „Съществува голяма опасност предложеното събитие да представлява заплаха за поддържането на обществения ред в сградите на парламента“, подчерта говорител на органа. „Анализът заключи, че заплахите за сигурността, свързани със събитието, не могат да бъдат смекчени от службите за сигурност“, добави той. Пучдемон живее в изгнание, след като испанските власти предприеха съдебни действия срещу каталунските сепаратисти. В понеделник той трябваше да се срещне с репортери в ЕП в Страсбург на събитие, организирано от белгийския евродепутат Ралф Пакет. Испанските депутати обаче се противопоставиха на присъствието на Пучдемон, поради което бе разпоредено да бъде направена оценка на сигурността.", "date": "2019.02.15", "title": " Европейският парламент отмени събитие с Карлес Пучдемон"}
{"url": "https://trud.bg/%d1%81%d0%b0%d1%89-%d0%bd%d0%b0%d0%bb%d0%be%d0%b6%d0%b8%d1%85%d0%b0-%d1%81%d0%b0%d0%bd%d0%ba%d1%86%d0%b8%d0%b8-%d0%bd%d0%b0-%d1%88%d0%b5%d1%84%d0%be%d0%b2%d0%b5-%d0%be%d1%82-%d1%81%d0%bb%d1%83%d0%b6/", "text": "Министерството на финансите на САЩ наложи санкции на петима служители от разузнаването и службите за сигурност, близки до „бившия президент“ на Венецуела Николас Мадуро, предаде AFP. „Министерството на финансите продължава да се насочва към служители, които са помогнали на незаконния режим на Мадуро да потиска венецуелския народ“, се казва в изявление на ведомството. Уточнява се, че сред лицата, попаднали под санкциите, е ръководителят на Националната разузнавателна служба на Венецуела (SEBIN) и командирът на президентската гвардия.  ", "date": "2019.02.15", "title": " САЩ наложиха санкции на шефове от службите за сигурност на Венецуела"}
{"url": "https://trud.bg/%d1%82%d1%80%d1%8a%d0%bc%d0%bf-%d0%be%d0%b1%d0%b5%d1%89%d0%b0-%d0%bf%d0%be%d0%b1%d0%b5%d0%b4%d0%b0-%d0%bd%d0%b0%d0%b4-%d0%b8%d1%81%d0%bb%d1%8f%d0%bc%d1%81%d0%ba%d0%b0-%d0%b4%d1%8a%d1%80%d0%b6/", "text": "Държавният глава на САЩ Доналд Тръмп обеща в рамките на „24 часа“ да бъде обявен краят на „халифата“ на близкоизточната радикална групировка „Ислямска държава“, предава AFP. „Имаме страхотни съобщения, свързани със Сирия и нашия успех с изкореняването на халифата, които ще бъдат обявени през следващите 24 часа“, заяви Тръмп пред репортери в Белия дом. Подкрепените от САЩ Сирийски демократични сили (СДС) изтласкват джихадистите от септември миналата година, а няколкостотин оцелели членове на „Ислямска държава“ сега са обкръжени на площ от около един квадратен километър, припомня агенцията.  ", "date": "2019.02.15", "title": " Тръмп обеща победа над „Ислямска държава“ до 24 часа"}
{"url": "https://trud.bg/%d0%bf%d1%80%d0%b5%d0%b7%d0%b8%d0%b4%d0%b5%d0%bd%d1%82%d1%8a%d1%82-%d1%80%d0%b0%d0%b4%d0%b5%d0%b2-%d1%81%d0%b0%d0%bc%d0%be-%d1%81-%d1%80%d0%b0%d0%b4%d0%b8%d0%ba%d0%b0%d0%bb%d0%bd%d0%b0-%d1%81%d0%bc/", "text": "„Всички ние като общество имаме отговорната задача да направим така, че хората да живеят по-добре. Въпреки че бизнесът има водеща роля в това да постигнем по-високо качество и стандарт на живот – убеден съм, че каквито икономически, данъчни и социални модели да разработваме и да прилагаме, те няма да имат ефект, ако не се смени радикално политическата среда и стилът на управление в държавата. Това е голямата отговорност пред всеки един от нас“. Това заяви президентът Румен Радев в Хасково, където участва в дискусия с представители на регионалния бизнес и на техни международни партньори, съобщиха от прессекретариата на държавния глава. Държавният глава заяви, че всички в обществото трябва да настояват за по-голяма прозрачност, отчетност и отговорност на политическия елит за начина, по който се вземат важни управленски решения и особено когато става въпрос за изразходването на публичен ресурс. „Ние трябва да настояваме властта да изпълнява по най-добрия начин обществения договор. Това ще рече да се осигури прозрачна и справедлива обществена и бизнес среда – да се намалят административните тежести, да се въведе електронното управление, да се гарантира частната собственост, да се стимулира иновативността, конкурентоспособността, инициативата на бизнеса“, категоричен бе Румен Радев. Според държавния глава е от съществено значение да се гарантират прозрачни и ясни критерии и еднакви условия за достъп на всички фирми до обществени поръчки. „Това означава да се справим с фундаменталния проблем в обществото ни – безнаказаните престъпност и корупция“, посочи президентът. По думите на Румен Радев българската икономика все повече се превръща в заложник на демографията, като основни проблеми са липсата на достатъчно кадри. Президентът отново подчерта, че за да се променят тези негативни тенденции, е необходимо общонационално усилие. Пред представителите на бизнеса президентът Радев открои необходимостта държавата да се ангажира и с развитието на перспективно образование. „Става дума не само за основно и висше, а особено за средно професионално образование, което да бъде ориентирано към икономическите специфики на всеки даден регион“, заяви държавният глава. Пристъпването към административна и финансова децентрализация на общините също ще допринесе за това гражданите да бъдат ангажирани с проблемите и тяхното решаване. Румен Радев беше категоричен, че ако държавата успее да осигури необходимите условия, българският бизнес ще разгърне много бързо своя потенциал и ще постигне бързи и осезаеми резултати за цялото общество. В отговор на въпрос по време на последвалата дискусия президентът открои като съществен проблем пред българската икономика сферите, „в които има изкривяване на пазарните отношения, а в някои на практика няма пазарни отношения – най-вече при разпределянето на крупни инфраструктурни проекти със съмнителни обществени поръчки, а напоследък, даже и няма обществени поръчки за някои от тях“. Липсата на ясни перспективи за развитие пред българската енергетиката, задълженията на държавната ТЕЦ „Марица Изток 2“ от близо 1 млрд. лева, преговорите с „ЕЙ и ЕС Гълъбово“ и „КонтурГлобал“, неяснотата пред ядрената енергетика, както и неучастието на страната ни в европейски проекти за разработване на перспективни енергийни източници също бяха посочени от президента като въпроси, за които са необходими ефективни решения. Запитан за перспективите за въвеждане на европейската валута в България, президентът отново подчерта, че това е стратегическа цел за страната ни, която обаче изисква предварителна оценка на рисковете и програми за тяхното минимизиране.  ", "date": "2019.02.15", "title": " Президентът Радев: Само с радикална смяна на политическата среда ще постигнем по-висок стандарт на живот"}
{"url": "https://trud.bg/%d0%bf%d0%be%d1%81%d0%b5%d1%89%d0%b0%d0%b2%d0%b0%d0%bb-%d0%bb%d0%b8-%d0%b5-%d0%b2%d0%b0%d1%81%d0%b8%d0%bb-%d0%bb%d0%b5%d0%b2%d1%81%d0%ba%d0%b8-%d0%b1%d0%b5%d1%81%d0%b0%d1%80%d0%b0%d0%b1%d0%b8%d1%8f/", "text": "Най-добрият обзор по темата е на проф. Николай Червенков  В навечерието на 18-и (а не 19-и!) февруари, датата на гибелта на Апостола на българската свобода, ще се спрем на един неизяснен въпрос от неговата революционна дейност. Левски е имал контакти със стотици, ако не и с хиляди българи от цялото ни етнокултурно пространство – Добруджа, Мизия, Тракия, Македония, Поморавието… Създателят на Вътрешната революционна организация и нейният ръководен център в страната (вътрешният БРЦК в Ловеч, наричан „Привременно правителство в България“) се стреми към пълноценно сътрудничество с тогавашните „българи в чужбина“. Левски поддържа връзки с българите в Сърбия, Руската империя (особено с онези в Одеса), с българската колония в Цариград, но в най-голяма степен вниманието му е насочено към българите на територията на тогавашна Румъния. Това е напълно обяснимо, тъй като там е най-активната част на българската политическа емиграция. Да не забравяме обаче, че в границите на северната ни съседка по силата на Парижкия мирен договор (1856 г.) влизат и по-голямата част от селищата на бесарабските българи – преди това в Русия, днес в съвременните държави Украйна и Молдова. Левски и неговите сподвижници имат контакти и с онази част от нашата бесарабска общност, останала в руските предели. Същото се отнася и за т.нар. таврийски българи в Приазовието (дн. Запорожка област на Украйна), на практика изселници от онази част от Бесарабия, която попада под румънска власт. Връзките на Левски с бесарабските ни сънародници рядко са обект на по-специално внимание. Най-добрият обзор по темата е на проф. Николай Червенков, бесарабски българин, отличен познавач на историята на общността, на българското Възраждане и делото на Апостола. Левски се е познавал с мнозина бесарабски българи, сред които се открояват неговите близки приятели Михаил Греков (родом от Дермендере/Каланчак, днес в Украйна) и Олимпий Панов (от Тараклия в дн. Молдова). Водачът на революцията поддържа тесни контакти с „лидера“ на одеските българи Николай Тошков, с офицера на руска служба полковник Иван Кишелски, с живеещия в Одеса войвода Филип Тотю, с възпитаници на училищата в Одеса, Николаев и др. Сред последните има другари на Левски от Първата (1861-1862) и Втората (1867-1868) българска легия в Белград, такъв е и неговият помощник Ангел Кънчев. За Първата легия съвременникът Иван Цанков отбелязва: „… от Румъния легионери са отишли най-много от Болград, Комрат, Кубей, Кишинев, Галац, Браила, Плоещ, Гюргево, Крайово [Крайова] и Турно-Северин…“ Както виждаме, на първи план са Болград и големите български бесарабски селища Комрат (днес център на административната област Гагаузия в състава на Република Молдова) и Кубей (в Болградски район, Одеска област на Украйна). Да припомним и познанството на Дякона с архимандрит Натанаил, бъдещия екзархийски митрополит на Охрид и Пловдив. Пребивавайки в Яш, отец Натанаил, който пък е македонски българин, има много контакти и се ползва с висок авторитет сред бесарабската българска общност. С други думи, напълно възможно е още през есента на 1866 г. Левски да се е срещал с бесарабски сънародници именно при престоя си в Яш. Преселници в Бесарабия има и от родния край на Апостола, най-вече след руско-турската война от 1828-1829 г., а и от по-ранни преселнически вълни – например от Сопот (в с. Табаки и Болград). Героят от Първата световна война ген. Иван Колев е родом от бесарабското село Бановка. Родът му обаче е от село Чоба, Пловдивско. В църквата в Брезово се пазят даренията на бесарабските ни сънародници, направени двайсетина години след преселението. Нека се насочим обаче към въпроса дали и кога Левски е посещавал Бесарабия, който досега няма отговор. Проф. Никола Червенков отбелязва: „Съществува мнение, че Левски е идвал и в центъра на бесарабските българи – Болград. За това пише публицистът Димитър Минчев, а също и Соня Краева-Кикименова, която оставя непубликуван труд за Петър Фитов – един от най-активните дейци на Болградския български революционен комитет… И ако [Левски] е идвал в Болград, целта му е била преди всичко да се запознае на място с местния революционен комитет – един от най-старите клонове на БРЦК в емиграцията. Засега със сигурност можем да говорим само, че той добре е бил информиран за дейността му. Левски лично познава Петър Фитов, изтъкнат член на комитета, дългогодишен негов секретар, а също и хаджи Иван Иванов, учител на Болградското училище, който представя Болградския комитет на Общото събрание в Букурещ през 1872 г.“ Информация за пътуването на Васил Левски в Бесарабия откриваме в спомените на Петър Стоянов от Войнягово, някогашен ученик на Апостола. Разказвайки за „войняговския период“ от живота на Левски (април 1864 – февруари 1866 г.), Стоянов съобщава: „Освен Петър Хайдутина – Петър Петков Топалов, имаше още двама: Иван Минчов Кисийов и Георги Колев Бузрев, който отпосле бе известен опълченец като Георги Комитата. Петър и Иван дружаха все заедно, а Георги се бе запознал с Левски в Бесарабия, в Болград – по разказа на самия, също и Иван и Петър… Иван, откакто избягаха с Петър от Пловдивския затвор на 1868 година, живя все в Болград – Бесарабия, до Освободителната война на 1877 година, заедно с другите се завърна в село, та той ни е разправял, че Левски ги намерил там в някое село с Петър и им разправил за село, че седял учител [във Войнягово] и ги канил пак да се върнат на хайдутлик в Турция. Георги Комитата и Петър го послушали и се върнали, а той, Иван, си останал там, догде се почнала войната …“ Изследователите не поставят под съмнение достоверността на тези спомени. В тях пътуването на Левски в Бесарабия е споменато като страничен факт, доколкото акцентът е поставен на някогашното му учителстване във Войнягово. Сведението на Петър Стоянов не влиза в противоречие с информацията за революционния комитет в Болград, напротив – уместно я допълва. Кога обаче се е случило самото посещение? От края на февруари до края на април 1869 г., непосредствено след първата си обиколка в България (11 декември 1868 – 24 февруари 1869 г.), Апостола пребивава в Румъния – време, което е сравнително кратко, за да бъде осъществено пътуване до Болград. От началото на май до началото на септември 1869 г. Левски прави втората си обиколка в България, когато са поставени основите на първите „частни“ революционни комитети в Карлово, Сопот, Перущица, Плевен, Ловеч, Стара Загора, Сливен, Лясковец, Търново и др. В периода от септември 1869 до май 1870 г. Апостола прекарва девет месеца в Румъния. Именно тогава той усилено търси съмишленици както в Букурещ, така и в други градове със значимо българско население (Плоещ, Гюргево, Браила и др.). През последните месеци на 1869 г. са проведени две събрания с участието и на някои от „вътрешните“ комитети (Лясковец, Трявна, Търново, Габрово, Сливен) – първото през октомври или ноември в Галац, а второто през декември в Букурещ. От българските комитети в Румъния участват един „главен“ (БРЦК в Букурещ) и 11 от различни градове: Турну Северин, Калафат, Турну Мъгуреле, Гюргево, Браила, Галац, Яш, Болград, Плоещ, Александрия и Крайова. В своето тефтерче Апостола е отбелязал смъртта на брат си Христо на 9 април 1870 г. Явно по същото време Левски е бил в Букурещ и се е грижил за своя тежко болен от туберкулоза по-малък брат. В такъв случай пътуването в Бесарабия трябва да бъде отнесено към есента на 1869 г. – във времето между събранието в Галац и онова в Букурещ, т.е. през октомври или ноември. Логично е от Галац, град в непосредствено съседство с Бесарабия, Левски да е заминал за Болград заедно с присъствалите на общото събрание в Галац дейци на тамошния комитет. Да се надяваме, че ще бъдат издирени нови свидетелства за тази страница от историята на бесарабската българска общност, както и за нашето общо българско минало. Излишно е да доказваме колко важна е ролята на комитета в Болград, а и на бесарабските българи като цяло, в разгърналата се революционна дейност през следващите години, вкл. при подготовката на Ботевата чета и създаването на Българското опълчение.", "date": "2019.02.15", "title": " Посещавал ли е Васил Левски Бесарабия?\t\t\t"}
{"url": "https://trud.bg/%d0%b4%d0%b0-%d1%81%d0%b8-%d1%82%d1%80%d1%8a%d0%b3%d0%bd%d0%b5-%d0%bb%d0%b8-%d0%bc%d0%b8%d0%bd%d0%b8%d1%81%d1%82%d1%8a%d1%80-%d0%ba%d0%b0%d1%80%d0%b0%d0%ba%d0%b0%d1%87%d0%b0%d0%bd%d0%be%d0%b2/", "text": "Втори път за една година министърът на отбраната Красимир Каракачанов намеква за собственото си уволнение. И ако при първия може да се намери убедително обяснение, то при втория подкрепата или не на подобно поведение зависи от гледната точка. В началото на май той се зарече да подаде оставка, ако проектите за модернизация на армията не потръгнат. “Няма как да не тръгнат, ако това не стане, както се казва в казармата – ставам, сдавам и се уволнявам”, коментира Каракачанов. Преди дни по друг повод имаше подобна закана. Вицепремиерът и министър на отбраната Красимир Каракачанов щял да напусне правителството, ако ГЕРБ подкрепят позицията на ДПС по ромския въпрос. Ако и този път, каза той, партията на Борисов реши да приеме предложенията на ДПС, а не на ВМРО, както било срещу “радикалния ислям”, то да си търсела вариант и да управлява с тях. Въпросът е “Накъде?” Да си тръгне ли Каракачанов от управлението или да стиска зъби, ако големият коалиционен партньор не му уважи концепцията? Точно тук се сблъскват гледните точки. Защото му с налага да воюва в две качества. Веднъж, като министър на отбраната и втори път, като лидер на партия. Това е стара слабост на коалиционните управления у нас. Обикновено възниква проблем, когато военният министър е и партиен лидер. Дава му се важен пост, за да се сключи определено споразумение. Налага му се, обаче, с едното око да гледа министерството, а с другото – партията. Но, това е друг въпрос. И други са го правили преди него. Да се върнем на гледните точки. Ако се откаже от заканата си, веднага ще започнат коментари, че само и само, за да запази стола си на софийския адрес “Дякон Игнатий” №3, е изневерил на първоначалните си намерения. Сложил е в гардероба убежденията си, за което винаги може да намери мотиви с оглед на променената ситуация вътре в страната, сложните коалиционни отношения и рискът кормилото на държавата да бъде дадено на опозицията, в случая на БСП. А ако все пак подаде оставка и седне на парламентарната скамейка, както направи колегата му Валери Симеонов? Тогава, сигурно ще има ръкопляскания. И забележете, както от ляво, така и от дясно, и от центъра. От БСП ще видят в това поредно клатене на правителството и нова възможност за предсрочни парламентарни избори. Десните, най-вече тези от тях, които са извън парламента, вече го критикуваха за договорите с Русия за ремонт и поддръжка на изтребителите МиГ-29. След това го хвалиха за избора на Ф-16, но първото не се забравя. Центърът в лицето на Веселин Марешки от Воля направо му иска всяка минута главата. И то без миг колебание. Ще има, обаче друго тълкуване, което ще звучи повече като обвинение. Няма да са малко тези, които в решението на Красимир Каракачанов да абдикира от изпълнителната власт, ще видят бягство от отговорност. За какво става въпрос? След почти две години в Министерството на отбраната пред него се изправи стена от тежки въпроси. А ако не се справи?! Не е ли по-добре сега да се откаже? Виждали сме такива политически ходове включително на цели правителства. На първо място предстоят безпрецедентни за нас преговори с правителството на САЩ за закупуване на изтребители. Неизвестните, включително по негови признания, са много. Не може да не го притеснява прогнозата на президента, че влизаме във финансово приключение. Ако договорената цена не се окаже по джоба на българския данъкоплатец? Или парите за поддръжката на новите самолети? Ако изтребителите пристигнат далеч от гласувания в инвестиционния проект график и пилотите ни са се разочаровали, а други дори се уволнили? Ако не успеем със САЩ и се наложи да преговаряме с Швеция, което ще отложи с още няколко години модернизацията на бойната ни авиация? Кой ще е следващият, който би приел подобно наследство? Тежките въпроси не опират само до самолетите. Все още обновяването на пехотата и флота с бойни машини и патрулни кораби е в сферата на положени усилия от експертите и очакване на политическото решение, което у нас, като вече стана ясно, е решаващото. Не само техниката е важна, разбира се. Тепърва предстои да се тестват взети решения за попълване на големия недостиг от военнослужещи в армията. И за задържане на наличните. Например, новата формула за изчисляване на военните заплати, според званието и длъжността. И попълването на някои пробойни, които се появиха в отделни структури, в резултат на нейното въвеждане. Или доколко високо огласеното 10-процентно увеличение на възнагражденията на военнослужещите ще има отзвук оттатък портала на казармата, за да привлече още защитници на Отечеството? Не изостанаха ли военните пак от темпа на вдигане заплатите на държавните служители и кой ще носи отговорност за това? Защото един войник започва с 900 лв., колкото е чистата заплата на хигиенистка в някои от хипермаркетите. Все проблеми, които могат да дадат основание подаването на оставка от министъра на отбраната да се тълкува и като бягство от тях. Макар че мотивите ще бъдат други. Слизането само заради тях от кораба, обаче, не може да създава друго впечатление.   Изборът е негов След почти две години в Министерството на отбраната пред министър Каракачанов се изправи стена от тежки въпроси. Ако е решил, ще го направи. Може пък това да е начин коалиционният партньор от ГЕРБ да се съобрази с позициите на Обединените патриоти и по скоро на ВМРО. В армията, обаче, се наредиха много започнати или очаквани дела, за чийто резултати някой трябва да носи отговорност. Все пак на този етап отговорът на въпроса “Да си тръгне ли министър Каракачанов?” зависи от гледната точка.    ", "date": "2019.02.15", "title": " Да си тръгне ли министър Каракачанов?\t\t\t"}
{"url": "https://trud.bg/%d0%bc%d0%b0%d1%80%d0%b8%d0%bd-%d1%80%d0%b0%d0%b9%d0%ba%d0%be%d0%b2-%d0%b2%d0%b5%d1%87%d0%bd%d0%b8%d1%8f%d1%82-%d0%bf%d0%be%d1%81%d0%bb%d0%b0%d0%bd%d0%b8%d0%ba/", "text": "Преди дни стана ясно, че Марин Райков – десният дипломат от комунистическо потекло, ще стане наш посланик в Лондон. Веднага след като изтече мандатът му в Рим. Откак свят светува и навсякъде по света, посланиците биват два вида: политически назначенци и политически неутрални професионални дипломати от кариерата – те са използвани заради опита им от всяко едно правителство, дошло на власт. Но има и професионални дипломати, които при подходяща конюнктура афишират политически пристрастия с цел да си осигуряват кариерно развитие. В слагачеството си и за да спечелят благоразположението на управляващите, те са готови да отидат и до крайности. Такъв дипломат е вечният посланик Марин Райков, за което свидетелства една негова “патриотична” постъпка. По времето, когато Райков е зам.-външен министър в правителството на Иван Костов, съветският посланик Юрий Исаков поискал разрешение да бъде построен на брега на Шабла паметник на съветски подводничари, загинали край Шабла по време на Втората световна война. Райков го отрязал, като казал, че това би могло да стане само ако българската общественост бъде уведомена, че същата тази подводница преди това е потопила в Черно море български търговски кораб, превозващ румънски евреи бежанци от Румъния. Ако Райков действително е изразил такова свое мнение по въпроса, неговият отговор съдържа не малка доза цинизъм. Загинали са съветски воини, чиято подводница е била торпилирана от германците, и те заслужават лобното им място да бъде почетено с паметник. А каква е истината за този случай и сега е спорно. От този остроумен отказ на Марин Райков лъха угодничество към тогавашното русофобско правителство, неуважение към една велика сила, към загиналите млади войници, липса на такт и дипломатичност. Марин Райков е постъпил във Външно министерство през 1987 г., както обяснява баща му, не като парашутист, а чрез конкурс. Но Външно министерство никога не е обявявало открити конкурси по онова време, ако е имало конкурс, той е бил за свои хора и е естествено, че журито, в което са влизали служители от самото министерство, са се съобразявали с неговия известен баща и утвърден дипломат и служител на външното разузнаване Райко Николов. Марин Райков е бил член на БКП, а се твърди, и че е бил и секретен сътрудник на военното разузнаване, може и така да е било – практиката на всички държави, които се грижат за сигурността си, е да използват услугите на своите дипломати. Но възниква въпросът: след като си израснал в семейството на убеден дипломат комунист и решаваш да постъпиш в едно от най-политическите министерства по онова време, което изисква от дипломатите преданост на комунистическите идеи и съответно сътрудничество със службите, какви са били твоите убеждения по това време? Ако са били десни, защо си станал комунист, защо не си станал дисидент, а дипломат? Всъщност има други обяснения за трансформацията на Райков в дипломат с “десни” убеждения. Още с настъпването на промените в България след 10 ноември 1989 г. не малко млади дипломати във Външно министерство, произхождащи като правило от номенклатурни семейства, взеха да се ослушват и постепенно да се пребоядисват. Когато дойдоха на власт, сините не разполагаха по това време с опитни дипломати, които да им вършат работа, и съответно сложиха на високи постове сменили боята си дипломати, като си затвориха очите за членството им в БКП и сътрудничеството им с органите на сигурността, укривайки техните досиета. Дипломатът с номенклатурен произход Валентин Димитров, агент “Козма”, също стана десен, с добра кариера при сините – зам.-външен министър след промените и дългогодишен посланик в Лондон по времето на Иван Костов. Бойко Ноев, възпитаник на МГИМО и специалист във външно министерство по въпросите на Варшавския договор и противодействието на НАТО, след промените стана представител на България в НАТО, а при правителството на Иван Костов вече бе военен министър. Казват, че крушата не пада по далече от дървото, и Марин Райков доказва тази поговорка. Несъмнено е, че той е способен дипломат. Израсъл е по чужбина в семейство на опитен дипломат, учил е там в лицей, знае много езици, има сериозен дипломатически стаж. Интересно е, обаче какво ще прави, ако на власт дойде ляво правителство. Изявил се като десен, той няма как да служи на едно ляво правителство. Но веднъж назначен за посланик и връчил акредитивните си писма, един посланик трудно може да бъде отзован. Идват избори, но и дори ГЕРБ да падне от власт, повратливият Райков изглежда се е подсигурил, като е намерил начин да използва връзките си и своевременно се е уредил да прескочи директно от един посланически пост в Рим на друг в Лондон, в поредно нарушение на закона от негова страна, изискващ един посланик да има две години престой в София между мандатите. Както стана и през 2013 г., когато като служебен премиер се самоназначи от посланик в Париж за такъв в Рим. Кой е като него!   Баща му също е дипломат Бащата на Марин Райков – Райко Николов, е дипломат от кариерата. По времето на социализма е бил посланик в Южен Йемен, Кувейт, Италия (по времето на случая “Сергей Антонов”) и Югославия. Работил е също в мисиите ни в Париж, Прага и Вашингтон. Марин се ражда в САЩ през 1960 г. Макар че Райко Николов е дипломат по времето на социализма, двамата със сина си никога не са имали политически спорове. Едното поколение мисли по един начин, другото по друг. Съпругата на Марин е завършила френска филология, двамата имат момче и момиче. Синът Райко вече е дипломат и върви по стъпките на дядо си и баща си.   За него Публично се гаври с институциите Фактите сочат, че цялата дипломатическа кариера на Райков е низ от брутални нарушения на правилниците на МВнР, на законите в страната и на световната дипломатическа практика. Този, който в качеството си на външен министър предложи на служебния премиер, сиреч на себе си, да стане посланик в Италия, днес публично се гаври с институциите и отново гази законите. Но и това не е всичко: През 2001 година, в последните дни на кабинета “Костов”, Райков бе изпратен за посланик във Франция. В нарушение на всички дипломатически норми, недопускащи повтаряне на посланически мандат в една и съща страна, през 2010 година кабинетът “Борисов” го изпрати за втори път посланик във Франция.   Не съм горда, че синът ми стана премиер Не съм горда, че синът ми стана служебен премиер. Трябва да сме умерени и в гордостта си. Ние твърде много сме видели и преживели, за да бъдем тщеславни. Не мога обаче да отрека, че ми е приятно и драго, задето президентът се е спрял на сина ми и му има доверие. Марин беше кротко, любознателно и внимателно дете, много обичаше да чете, вечно учеше чужди езици. Обичаше най-много историята и по-абстрактните науки.   Не се мръщеше на тежките задачи Марин Райков беше много работоспособен и не се мръщеше на тежките задачи, които му възлагахме по онова време. Тогава той беше около 26-годишен, това беше първата му месторабота и аз се радвам, че тръгна по стъпките на баща си, който беше много добър специалист по Балканите. Марин го настигна и продължи неговото дело.        ", "date": "2019.02.15", "title": " Марин Райков – Вечният посланик"}
{"url": "https://trud.bg/%d0%bf%d1%80%d0%be%d1%81%d0%b2%d0%b5%d1%82%d0%bd%d0%b8%d1%8f%d1%82-%d0%bc%d0%b8%d0%bd%d0%b8%d1%81%d1%82%d1%8a%d1%80-%d0%bd%d1%8f%d0%bc%d0%b0%d0%bc%d0%b5-%d0%bf%d1%80%d0%be%d1%82%d0%b8%d0%b2/", "text": "Нямаме противоречие с   в частта ѝ за образованието. Това каза министърът на образованието Красимир Вълчев пред журналисти във връзка с Концепцията на Красимир Каракачанов за циганската интеграция. „Запознах се в частта образование. Нямаме противоречие по отношение на това, което трябва да направим. Механизмът, който създадохме в съответствие с правителствената програма, в която казахме, че трябва да предприемем решителни действия за ограмотяване на всяко едно дете, действия с всички институции, инструменти на политиката е в съответствие с това. Факт е, че имаме в почти всички общини проблем с обхвата на децата. Посетил съм вече 88 общини и обхващането и редовното посещение на училище и детска градина са ни основна тема“, посочи министърът. Според него трябва да се активизират максимум усилия и подкрепа за всяко едно дете. „Учителите са основните актьори на терен. Това е нашата армия, която разчитаме да се справи с това предизвикателство. Много по-малки са проблемите в селата, там където общностите са по-ясно дефинирани. Най-големите проблеми са в така наречените обособени квартали, в така наречените сегрегирани училища и може би в част от професионалните гимназии, които са се оформили като своеобразни сегрегирани гимназии, доколкото там са постъпили ученици със слаби резултати“, обясни министърът. По думите му има известно подобрение на резултатите и учениците отпадат по-късно, повишава се възрастта за сключване на ранните бракове.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.02.15", "title": " Просветният министър: Нямаме противоречие с концепцията на Каракачанов в частта ѝ за образованието"}
{"url": "https://trud.bg/%d0%b2%d0%be%d0%b4%d0%b0%d1%87-%d1%81-206-%d0%bf%d1%80%d0%be%d0%bc%d0%b8%d0%bb%d0%b0-%d0%b0%d0%bb%d0%ba%d0%be%d1%85%d0%be%d0%bb-%d1%84%d0%b8%d0%bd%d0%b0%d0%bb%d0%b8%d0%b7%d0%b8%d1%80%d0%b0%d0%bb/", "text": "Прекалил с наздравиците за 14 февруари финализирал празниците с катастрофа и изтрезняване в ареста на полицейското управление в Исперих, Разградско. 20-годишният, приключил злополучно купоните, след като забил колата си „Пежо 406“ в „Лафка“ в град Исперих. Сигналът за инцидента бил подаден към 4,40 часа в петък. Пристигналите на мястото пътни полицаи тествали водача за употреба на алкохол, който се оказал 2,06 промила. Младежът отказал кръвна проба, уточняват от полицията. Шофьорът е прегледан в спешна помощ. След като било констатирано, че няма опасни травми, го прибрали в ареста. Към момента не се съобщава какви са щетите по ударения павилион.", "date": "2019.02.15", "title": " Водач с 2,06 промила алкохол финализирал празниците с катастрофа и арест\t\t\t"}
{"url": "https://trud.bg/%d1%85%d0%b8%d0%bb%d1%8f%d0%b4%d0%b8-%d0%b1%d1%8a%d0%bb%d0%b3%d0%b0%d1%80%d0%ba%d0%b8-%d1%81%d0%b0-%d1%81%d0%b5%d0%ba%d1%81-%d1%80%d0%b0%d0%b1%d0%be%d1%82%d0%bd%d0%b8%d1%87%d0%ba%d0%b8-%d0%b2-%d0%bb/", "text": "По данни на полицията 80% от секс работниците в кметство Енфилд – Северен Лондон са от Румъния и България. Това каза Нишан Джингозян, основател на Български център за социална интеграция и култура в Лондон и представител на кметство Брент по време на среща с депутати от Комисията за политиките за българите в чужбина в парламента, цитиран от БТА. Срещата бе посветена на проблемите на българската общност във Великобритания след Брекзит. По последни данни на Министерство на външните работи българите във Великобритания са над 200 хиляди души. Джингозян заяви, че те ще трябва да кандидатстват за статут за уседналост и да получат дигитален идентификационен номер за пребиваване във Великобритания. Нишан Джингозян отговаря за социалната програма в кметството в Брент. Българинът живее и работи на острова повече от 20 години. Като представител на благотворителна организация, Джингозян е присъствал на среща в кметство Енфилд, където са представени данните на местната полиция. По думите му става дума за хиляди момичета от най-бедните градове на България – Видин, Силистра, Казанлък. „Нито едно локално кметство не би имало капацитета, за да се справи с този проблем“, заяви Джингозян. По думите му това е класически пример за трафик. Джингозян обясни, че момичетата се набират в социалните мрежи в България, осигурява им се превоз до Лондон, настаняват се в жилища и често дори са на възраст под 18 години. Обикновено не говорят английски. Джингозян настоя пред депутатите, че един от основните проблеми след Брекзит ще бъдат именно нелегално пребиваващите, нископлатените работници, които често не говорят английски език и нямат никакви дигитални умения. Най-често това са българи и румънци. Пред народните представители той изтъкна, че един от най-големите проблеми пред властите в Лондон е високата престъпност сред ромската общност. Джингозян коментира още, че в Лондон няма нито една българска организация, която да работи с ромите там, а от данни на местните кметства, само в районите на Харингей и Едмънтън българските граждани от ромски произход са 15 хиляди. Джингозян каза още, че по официални данни на полицията престъпленията, породени от омраза след Брекзит, са нараснали с 200 процента. Основна жертва на тези престъпления са граждани от Източна Европа – българи и румънци. Три пъти се е увеличил и броят на бездомните българи в града, каза още той. Според Джингозян в световния мегаполис българите изпитват трудности с интеграцията си. Пред депутатите той настоя за провеждане на информационна кампания, разкриване на горещ телефон по процеса на придобиване на статут и цялостна стратегия за българите в чужбина. Пред депутатите той изтъкна още, че през 2017 г. кметът на Лондон е определил българската общност като трудно достъпна за властите.      ", "date": "2019.02.15", "title": " Хиляди българки са секс работнички в Лондон"}
{"url": "https://trud.bg/%d0%ba%d0%b0%d1%84%d0%b5-%d0%bd%d0%b0-%d1%82%d0%be%d0%bb%d0%b5%d1%80%d0%b0%d1%82%d0%bd%d0%be%d1%81%d1%82%d1%82%d0%b0-%d1%81%d1%8a%d0%b1%d1%80%d0%b0-%d0%b3%d0%bb%d0%b0%d0%b2%d0%bd%d0%b8%d1%8f-%d0%bc/", "text": "Главният мюфтия Мустафа Хаджи и кметът на Пловдив Иван Тотев пиха кафе на толерантността в залата на Джумая джамия, която беше изпочупена от хвърлени павета и камъни преди 5 години. Атаката тогава дойде от протестиращи срещу връщането на имоти на мюсюлманското изповедание. Залата беше ремонтирана и вече четвърта година около датата на погрома – 14 февурари, в джамията се провежда инициативата „Кафе на толерантността“, която събира представители на всички етноси и религии. Покана да присъства всяка година получава и пловдивският митрополит Николай, но досега не е откликвал. „В България можем да бъдем пример за толерантност, не само в Европа, а и в целия свят. Често виждаме, че грешната представа за религия, за етнос, за национализъм води до катастрофални резултати. Но ние можем да се похвалим, че българският народ не допуска такива стълкновения“, каза главният мюфтия Мустафа Хаджи. Кметът Иван Тотев допълни, че кафето на толерантността може да е „заразяващ пример в тези сложни времена“, още повече в годината, в която Пловдив е Европейска столица на културата.  ", "date": "2019.02.15", "title": " Кафе на толератността събра главния мюфтия и кмета на Пловдив"}
{"url": "https://trud.bg/%d1%84%d1%83%d1%82%d0%b1%d0%be%d0%bb%d0%bd%d0%b8-%d0%b4%d0%b5%d1%80%d0%b1%d0%b8%d1%82%d0%b0-%d0%b8-%d0%b1%d0%b8%d1%82%d0%ba%d0%b8-%d0%be%d1%82-ufc-%d1%81%d0%b0-%d0%b0%d0%ba%d1%86%d0%b5%d0%bd%d1%82/", "text": "Спортните канали на А1 за пореден уикенд ще излъчат на живо всички интересни и вълнуващи битки от футболните шампионати на Испания и Италия. След като записа няколко разочароващи резултата в последните седмици, преднината на Барселона на върха на класирането в Ла Лига пред Реал Мадрид се стопи на 6 точки. В събота от 21:45 чaса Лионел Меси и компания имат на теория лесната задача да излязат от миникризата с победа у дома срещу Валядолид. През седмицата Реал Мадрид записа труден успех в Шампионската лига с 2:1 над Аякс в Амстердам и в неделя от 13:00 часа ще се опита да продължи победната си серия с успех над Жирона на „Сантяго Бернабеу”. Всички сблъсъци от испанската Ла Лига ще могат да се проследят пряко по MAX Sport 4. XXIV кръг на италианската Серия А също ще предложи на феновете много емоции и качествен футбол. Българинът Кирил Десподов направи своя дебют с екипа на Каляри при загубата от Милан в миналия кръг, а в събота от 19:00 часа тимът от Сардиния излиза за трите точки в домакинството си на Парма. Двубоят ще се излъчва на живо в ефира на MAX Sport 3. Неделният маратон от Серия А с начален час 13:30 часа по MAX Sport 3 включва интригуващите двубои Интер – Сампдория от 19:00 часа и Наполи срещу Торино от 21:30 часа, които са с пряко отношение към битката за разпределението на местата в зона Шампионска лига. Освен футболни емоции, спортните канали на А1 ще предоставят поредната доза адреналин и на феновете на ММА. Този уикенд един от най-талантливите бойци и двукратен шампион в тежка категория на UFC Кейн Веласкес – прави своето завръщане в октагона. Последният негов мач беше през лятото на 2016 година, а сега срещу него ще излезе бившият претендент за титлата и страховит нокаутьор – Франсис Нгану. UFC Fight Night от Финикс, Аризона ще се излъчи пряко в ефира на MAX Sport 2 на 18 февруари от 04:00 часа. Дългото чакане за феновете на НАСКАР ще приключи тази неделя в 21:30 часа, когато MAX Sport 1 ще излъчи директно от пистата Дейтона първия старт за сезон 2019 в най-популярното автомобилно състезание в Северна Америка.", "date": "2019.02.15", "title": " Футболни дербита и битки от UFC са акцентът в програмата на спортните канали на А1 през уикенда"}
{"url": "https://trud.bg/%d0%bb%d1%8e%d0%bb%d0%ba%d0%b0-%d0%bd%d0%b0-%d1%88%d0%b0%d0%bc%d0%bf%d0%b8%d0%be%d0%bd%d0%b8/", "text": "Столичният клуб набира таланти от 5 до 15-годишна възраст, за да ги прави звезди Гордеят се европейски купи и медали от международни турнири Борисов: Който е спортист на ЦСКА, не може да е посредствен ЦСКА се гордее като най-успешния спортен клуб на България. Феновете с гордост го наричат „Люлка на шампиони“. В началото на демокрацията много спортове бяха почти заличени, а спомените за успехите прашасваха. Но ЦСКА се вдига. Пример е клуб „Спортна академия ЦСКА“ по джудо и самбо. „Червените“ състезатели донесоха 20 медала от държавни първенства, като последните бяха завоювани в Перник. Там се състоя държавни лични шампионати за младежи и девойки по джудо. Представителите на академията завоюваха две шампионски титли, два бронзови медала и окупираха три пети места. „Гордеем се с изключително много с медалите, които имаме от европейски купи, балкански първенства и международни турнири“, хвали се с основание Борис Борисов, шефът на „Спортна академия ЦСКА“ по джудо и самбо. Той е и последният български самбист, станал световен шампион през 2014 година в Токио. В момента клубът набира таланти на възраст от 5 до 15 години. Те ще работят с трима квалифицирани треньори. Целта е децата да се научат на дисциплина, самоусъвършенстване и любов към спорта. Благодарение на усилията на Борисов ЦСКА разполага с една от най-модерните бази в столицата. Намира се и на много удобно място – в непосредствена близост до „Арена Армеец“. „Ние държим освен състезателите ни да бъдат добри спортисти, но и ученици за пример – добави Борисов. – Затова освен паричната стипендия за постижения в областта на спорта клубът започва да дава на своите състезатели и такава за отличен успех в училище.“ Борисов се надява да върне големите традиции на ЦСКА в джудото и самбото. През 2014-а става световен шампион с мотото: „Който е спортист на ЦСКА, не може да е посредствен!“ През последните 10 години „червените“ самбисти са завоювали над 60 медала от европейски и световни първенства. През 1972 година Васил Пенчев от ЦСКА първи стигал до битка за титлата на световно първенство. А през 2004-а Георги Георгиев спечели бронзов медал на олимпиадата в Атина.   За контакт с г-н Борис Борисов тел. 0887 422 633  ", "date": "2019.02.15", "title": " Люлка на шампиони\t\t\t"}
{"url": "https://trud.bg/%d1%86%d0%b5%d0%bb%d0%b8%d1%8f%d1%82-%d0%b1%d0%b0%d1%82%d0%b5-%d1%81-%d0%bf%d0%be-%d0%bc%d0%b0%d0%bb%d0%ba%d0%b0-%d0%b7%d0%b0%d0%bf%d0%bb%d0%b0%d1%82%d0%b0-%d0%be%d1%82-%d0%b9%d0%be%d0%b7%d0%b8%d0%bb/", "text": "Англия е в ужас – малкият БАТЕ (Борисов), до болка познат по нашите географски ширини, срази „Арсенал“ с 1:0 в първи 1/16-финал в Лига Европа. Заплатите в целия белоруски тим са общо по-малки от тази на Месут Йозил, който отново не попадна в групата и въобще не пътува с „артилеристите“. Германецът взима по 350 000 паунда седмично, а всички играчи на БАТЕ взимат 135 000. Още по-шокиращо – белорусите не са играли официален мач от 13 декември. С други думи от 63 дни. Имали са само контроли и са в зимна пауза. Статистиката говори зле за „Арсенал“. Английският тим отпадна в последните шест елиминационни двубоя в Европа, след като бе загубил първия двубой. За последно направи обрат срещу „Порто“ през 2010 година. А това бе едва втората победа на БАТЕ над англичани в Европа, дошла след гол на Станислав Драгун. Нито веднъж в историята си белорусите не са имали победа в елиминационна фаза. Първата победа на БАТЕ над английски съперник дойде през 2009 година срещу „Евертън“. По ирония на съдбата единственият си мач за „карамелите“ тогава изигра германският национал Шкодран Мустафи, който бе на терена и сега. Проблемите за „Арсенал“ преди реванша се увеличиха и заради глупав червен картон на Александър Лаказет. Френският нападател заби лакът в главата на съперник и бе изгонен директно. „Арсенал“ има само две победи в последните си девет гостувания във всички турнири. Дойдоха срещу „Хъдърсфийлд“ и „Блекпул“. „ Видях най-слабото представяне на „Арсенал“ през сезона – не можеше да повярва клубната легенда и сегашен тв анализатор Мартин Киоун. – Трябва да отдадем заслуженото на БАТЕ. Естествено, „Арсенал“ сигурно ще вини лошия терен, но това е смешно оправдание. Толкова много грешни пасове, липса на концентрация – на реванша трябва нещо коренно различно.“ На другия полюс е настроението в „Челси“. Лондонският съперник на „Арсенал“ спечели с 2:1 гостуването на „Малмьо“. След края фен проби охраната и успя да прегърне Еден Азар. когато стюардите го задържаха, белгийската звезда му връчи фланелката си. „Нищо не е направило момчето, просто помоли за екипа ми“, обясни Азар.", "date": "2019.02.15", "title": " Целият БАТЕ с по-малка заплата от Йозил"}
{"url": "https://trud.bg/%d0%b4-%d1%80-%d0%b0%d0%bd%d0%b3%d0%b5%d0%bb-%d0%ba%d1%83%d0%bd%d1%87%d0%b5%d0%b2-21-%d0%b4%d1%83%d1%88%d0%b8-%d1%81%d0%b0-%d1%81-%d0%bf%d0%be%d1%82%d0%b2%d1%8a%d1%80%d0%b4%d0%b5%d0%bd%d0%b0-%d0%b4/", "text": "21 души са с потвърдена диагноза морбили у нас, 17 от тях са деца, информира пред „ “ главният здравен инспектор д-р Ангел Кунчев. Сред новоинфектираните е и 27-годишен мъж, който е внесъл вируса на дребната шарка от Италия. При болните деца от Банско и Разлог вероятно говорим за внос от Македония, където вирусът отне живота на три деца, допълни д-р Кунчев. „Към тези 17 се прибавят още 4, които току-що ми съобщиха, и така стават 21. От всички тях три са деца от същата група, които са пребивавали в това знаменито детско отделение в Разлог, където е станал контактът. Така че те са малко последствие на направеното там разпространение. Има един мъж на 27 години, който се е върнал от Италия, директно с клинична картина“, заяви д-р Кунчев. „Вносът е вероятно от Македония, даже и тези, които са в Банско и Разлог, като за Банско имаме данни, но за Разлог не можем да открием източника, защото заболяването е толкова заразно, че става много бързо и лесно и няма нужда да си с някой в една стая часове. Достатъчно е да се разминете в коридора и пак може да стане заразяване. Така че вносни са засега“, допълни той. „Въпросът беше дали ще намерят почва да се развиват у нас, или не. Ако нещата се ограничат до този взрив в Разлог, ние и през годината все още ще имаме внос и на други места и това, че ще изникват отделни случаи или малки епидемични взривове по градини, ясли, отделения, това не е толкова страшно. Въпросът е ще може ли да намери достатъчно неимунни хора, че да предизвика епидемия. Аз мисля, че условията са доста по-различни при нас. Обхватът ни последните години не е лош и чак до такива стойности, като украинските, румънските и сръбските, надали ще стигнем, но всичко зависи от това колко добре са си свършили работата и родителите, и личните лекари“, успокои главният здравен инспектор д-р Ангел Кунчев.  в Инфекциозно отделение на УМБАЛ „Св. Анна“, д-р Петър Петров, началник на отделението, заяви, че са леко до средно увредени от болестта, но опасност за живота им няма. Предстои им лечение с продължителност поне пет дни, преди да бъдат изписани, посочиха от болницата. И петте деца не са били ваксинирани. „Децата не са имунизирани, което предполага причината да се развие толкова бързо. Те в момента са в сравнително добро състояние, независимо че имаме заболяване, което би могло да се влоши“, посочи д-р Петров и допълни, че тяхната задача е да не позволяват влошаване на тези състояния и да ограничат епидемично разпространение на заболяването. „От четири месеца до шест годинки са децата. Ако трябва да кажем истината, не е леко състоянието, но не е и много тежко. Те са рискови деца в тази възраст, защото имунитетът от майката е спаднал и то трябва да си изработи собствен, затова е рисково дете. Независимо, че са с няколко заболявания децата, е хубаво да бъдат под наблюдение и да се следят постоянно. Да не се опитва домашно лечение“, посочи още специалистът. „Това не е епидемия. Това е един епидемичен взрив, който за добро или лошо смятаме, че е ограничен, не се разпространява. Нито едно от тези деца не е ваксирано и това е основната причина, за да се разболеят. Имунизираните деца не, че не могат да се разболеят, но шансът е много по-малък и ще се премине по-леко“, допълни той. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.02.15", "title": " Д-р Ангел Кунчев: 21 души са с потвърдена диагноза морбили у нас, 17 от тях са деца"}
{"url": "https://trud.bg/%d0%bf%d0%be%d0%ba%d0%bb%d0%be%d0%bd-%d0%bf%d1%80%d0%b5%d0%b4-%d0%b0%d0%bd%d1%8c%d0%b5%d1%81-%d0%b2%d0%b0%d1%80%d0%b4%d0%b0/", "text": "Зад гърба й са 54 режисьорски филма Една от иконите на френската „нова вълна“, плиснала се през втората половина на 50-те години от миналия век, Аньес Варда (родена 1928 година) трогна и покори Берлинале! Гранд-дамата на киното, която отдавна е със запазено място в световната енциклопедия на седмото изкуство, освети фестивалния екран с най-новия си документален филм „Варда видяна от Аньес“ (2019) – нещо като изповедален авторски монолог за дългия път през годините като лична съдба, но и в служба на изкуството! А тя има какво да каже и да остави в аналите на световната култура! От великата плеяда автори на френската нова вълна останаха живи само двама – тя и Жан-Люк Годар (1930), две години по-млад от нея. Първи, само на 52 години, си отиде чаровният и влюбчив Франсоа Трюфо (1932-1984). После изключително талантливият Жак Деми (1931-1990), дългогодишен житейски спътник на Аньес Варда и режисьор на гениалната музикална мелодрама „Шербургските чадъри“ (1964) със „Златна палма“ в Кан. След него напусна снимачната площадка експлозивно талантливият Луи Мал (1932-1995). После палавият режисьор и любовник Роже Вадим (1928-2000). В една година отпътува „тежката артилерия“ Ерик Ромер (1920-2010) и Клод Шаброл (1930-2010). Достолепно се отправи в отвъдното мъдрият талант Ален Рене (1922-2014). Останаха само Годар и Аньес. Сега в Берлин тя, на 91 години, изуми всички с изключително жива и интересна пресконференция, много по-динамична и витална от някои други млади кинематографисти, които могат да са й правнуци! Родена е на 30 май 1928 година в Брюксел с името Арлет Вардас. По-късно от фамилното име на бащата (с гръцки корени) отпада последната буква и на 18-годишна възраст тя официално и завинаги става Аньес Варда. Дребна, пъргава, изключително жизнена и неуморима – такава е през целия си творчески път в изкуството. Започва като фотограф и досега поддръжа артистична форма в това специфично визуално изкуство. През последното десетилетие го доразвива като визуален артист с изненадващи експозиции, дръзки инсталации, свободно конструирани пространствени композиции. Но не оставя кинокамерата. Зад гърба й са 54 режисьорски филма, сред които абсолютни шедьоври като „Клео от 5 до 7“ (1962), „Щастието“ (1965), документалните „Далече от Виетнам“ (1967) и „Чичо Янко“ (1967), „Сто и една нощи“ (1995), „Събирачите и аз“ (2002) и други. Новият й филм „Варда видяна от Аньес“ е построен като лекция от мастерклас на режисьорката с млада аудитория, в която тя си припомня ключови епизоди от дълголетната си работа, лични изводи за осъзнати принципи в изкуството и житейското поведение, вмъкнати мемоарни реплики за други бележити творци, с които професията я е срещнала. Аньес Варда определено дели своята режисьорска биография на два отчетливо изразени периода: традиционното „старо“ кино върху фоточувствителна лента, което тя практикува до края на миналото столетие; и новото дигитално кино, което й дава нов стимул за работа след 2000 година. Но отчитайки тяхната технологична специфика, не ги противопоставя, а напротив – търси и открива приемственост в авторската линия на самоизразяване. Свободната публична форма на поведение във филма се прелива в респектиращи реплики – афоризми за смисъла на изкуството и неизбежното му пълно отдаване, мъдри констатации за вълните на успеха и спадовете в кариерата, издръжливостта пред житейските изненади и верността към професионалната обреченост. Тя и досега изповяда собствената си формула за киното, състояща се от три думи: inspiration, creation, partage – вдъхновение, творчество, споделяне! И много други детайли и нюанси, които всеки зрител може да открие и оцени за себе си. Подобни откровения, след толкова дълга и респектираща биография, са безценни като послание, а защо не и като завещание към новите поколенията, след като неизбежните реалности на живота ни отнемат, един по един, колосите на седмото изкуство. Затова присъдената от фестивалната дирекция Почетна награда „Берлинале камера“ не е изненадваща и се посреща като своеобразен поклон на един от най-големите световни кинофестивали към легендата Аньес Варда!", "date": "2019.02.15", "title": " Поклон пред Аньес Варда!\t\t\t"}
{"url": "https://trud.bg/%d0%ba%d0%b0%d1%80%d0%b0%d0%ba%d0%b0%d1%87%d0%b0%d0%bd%d0%be%d0%b2-%d0%b4%d0%be-%d0%ba%d1%80%d0%b0%d1%8f-%d0%bd%d0%b0-%d1%8e%d0%bd%d0%b8-%d0%b5-%d0%b2%d1%8a%d0%b7%d0%bc%d0%be%d0%b6%d0%bd%d0%be-%d0%b4/", "text": "До края на юни е възможно да има договор за доставка на изтребителите F-16, каза днес министърът на отбраната Красимир Каракачанов и обясни, че във вторник официално ще бъде изпратено предложението, съобщава  . В Мюнхен, където участва в конференцията по сигурността, Каракачанов е разговарял с най-висши представители на корпорация „Локхийд Мартин“, сред които и Мерилин Хюсън – председател, президент и изпълнителен директор на компанията. „Казах, че в нашия проект за инвестиционен разход са предвидени 24 месеца за доставка след подписване на договора. Парламентът ни е дал мандат да увеличим евентуално този срок. Моят въпрос беше какъв може да бъде срокът за доставка. Отговорът беше – 36 месеца е съвсем нормален срок за доставка“, каза Каракачанов. „Но трябва да има индустриално сътрудничество и то трябва да бъде, дори и частичната поддръжка на самолетите, които желаем да придобием да може да става в България. Тук имаме възможности – и в завода „Авионамс“ в Пловдив и чрез „Терем-летец“, добави министърът на отбраната. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com          ", "date": "2019.02.15", "title": " Каракачанов: До края на юни е възможно да има договор за доставка на изтребителите F-16"}
{"url": "https://trud.bg/%d0%b7%d0%b0%d0%ba%d0%be%d0%bf%d1%87%d0%b0%d1%85%d0%b0-%d0%b3%d0%be%d1%80%d1%81%d0%ba%d0%b8-%d1%81%d1%82%d1%80%d0%b0%d0%b6%d0%b0%d1%80-%d0%b7%d0%b0-%d0%bd%d0%b5%d0%b7%d0%b0%d0%ba%d0%be%d0%bd%d0%bd/", "text": "Горски стражар е задържан за незаконна сеч. Около 16.30 часа вчера в полицейския участък в курорта Боровец постъпил сигнал за установена незаконна сеч в землището на с. Радуил. Изпратените на място полицейски служители установили на поляната 4 кубика нацепени дърва за огрев и 3 кубика нарязани трупи, без контролна горска марка и документ за произход, съобщиха от ОДМВР-София. След незабавно предприети издирвателни действия е установен и задържан извършителят – 56-годишен горски стражар. Незаконно добитата дървесина е иззета по надлежния ред. Образувано е бързо производство за извършено престъпление по чл. 235, ал. 1 от НК. уведомена е районната прокуратура в Самоков.", "date": "2019.02.15", "title": " Закопчаха горски стражар за незаконна сеч"}
{"url": "https://trud.bg/%d0%ba%d0%b0%d0%b1%d0%b0%d0%ba%d0%be%d0%b2-%d0%b2%d0%b4%d0%b8%d0%b3%d0%bd%d0%b0-7-%d0%ba%d0%b0%d1%80%d1%82%d0%be%d0%bd%d0%b0-%d0%b2-%d0%b1%d1%80%d1%8e%d0%b6/", "text": "Георги Кабаков вдигна седем жълти картона в 1/16-финалния двубой от Лига Европа „Брюж“ – „Залцбург“ (2:1). Белгийците направиха обрат, след като губеха с 0:1. Асистенти на Кабаков бяха Мартин Маргаритов и Диян Вълков. Очевидно в УЕФА са доволни от българския рефер. Кабаков получи наряд за последния кръг от груповата фаза на Шампионската лига и успешно свири „Валенсия“ – „Манчестър Юнайтед“. Жуниор Мораес, бившата звезда на ЦСКА, се отличи с асистенция за „Шахтьор“, който измъкна 2:2 у дома срещу „Айнтрахт“. Германският тим два пъти поведе, игра 80 минути с човек повече, но не успя да вземе седма поредна победа в турнира.", "date": "2019.02.15", "title": " Кабаков вдигна 7 картона в Брюж"}
{"url": "https://trud.bg/%d1%83%d1%87%d0%b5%d0%bd%d0%b8%d1%86%d0%b8-%d0%b0%d1%81%d1%82%d1%80%d0%be%d0%bd%d0%be%d0%bc%d0%b8-%d0%be%d1%82-%d1%88%d1%83%d0%bc%d0%b5%d0%bd-%d0%b2%d1%82%d0%be%d1%80%d0%b8-%d0%bd%d0%b0-%d0%ba%d0%be/", "text": "Трима ученици от 11 клас на Езиковата гимназия „Никола Вапцаров“ в Шумен спeчелиха престижното второ място в конкурса „Хвани звезда” на Европейската асоциация за астрономическо образование и Южноевропейската астрономическа обсерватория. Възпитаниците-астрономи Екатерина Петкова, Мария Иванова и Нихат Енчев ще получат наградите си в понеделник, съобщават от училището. Повече от 15 години инициаторите на състезанието провокират младите хора да разширяват хоризонта на астрономическите си знания и умения, чрез работа в екип и творчески решения. Шуменските възпитаници са изследвали влиянието на атмосферното налягане върху вторичните космични лъчи. Експерименталните данни са получени, чрез детекторите на РУСАЛКА  /Распределенная УСтановка для регистрации Атмосферных Ливней/, комплекс към Обединения институт за ядрени изследвания в град Дубна. Докладът им с резултатите от изследванията „Космични лъчи” е класиран на престижното второ място в Catch a star 2018. Южноевропейската астрономическа обсерватория е изпратила наградите в шуменското училище и на 18 февруари директорът Георги Георгиев ще им връчи сертификати за участие, а те ще имат възможност сами да разопаковат интересните пакети.", "date": "2019.02.15", "title": " Ученици-астрономи от Шумен втори на конкурса „Хвани звезда“"}
{"url": "https://trud.bg/%d0%bb%d1%8e%d0%b1%d0%be-%d0%bf%d0%b5%d0%bd%d0%b5%d0%b2-%d1%87%d0%b0%d0%ba%d0%b0-%d0%bd%d0%be%d0%b2%d0%b8-%d0%b2-%d1%86%d1%81%d0%ba%d0%b0/", "text": "Любослав Пенев очаква нови футболисти в ЦСКА до края на февруари. Новият треньор отказа да говори с имена и постове. „Очаквам трансфери, но ще говоря, когато е сигурно“, каза Пенев преди третия си дебют начело на ЦСКА срещу „Черно море“ във Варна. „Червените“ ще излязат с тактиката, която няма да има общо с тази на предишния наставник Нестор Ел Маестро. „Ще играем по различен начин в различна тактическа подредба – разкри Любо. – На всички трябва да е ясно, че времето ни не бе достатъчно. Отбор от 23-а футболисти не де подготвя за няколко тренировки. Ще се оправяме в движение. „Черно море“ е корав и интерес съперник, воден от силен треньор в лицето на Илиан Илиев. Тепърва ще се запознавам с много неща, една седмица не е достатъчна. Убеден съм, че физическата подготовка е на ниво. Въпреки че не съм присъствал на лагера.“ С думите Пенев отново намекна, че подготовката на ЦСКА при Ел Маестро не е била на ниво. Или поне според неговите виждания. Младите Стойчо Атанасов и Ангел Лясков са без алтернатива за крайни защитници при гостуването на „Черно море“. Бразилецът Жеферсон се подобрява, но вероятно няма да играе и следващата неделя срещу „Левски“. Божидар Чорбаджийски вече тренира с ЦСКА. През миналия сезон „червените“ спечелиха инфарктно на стадион „Тича“ с гол на напусналия вече бразилец Фернандо Каранга в последната минута.", "date": "2019.02.15", "title": " Любо Пенев чака нови в ЦСКА"}
{"url": "https://trud.bg/%d0%bf%d1%83%d1%82%d0%b8%d0%bd-%d0%b5%d0%b2%d1%80%d0%be%d0%bf%d0%b5%d0%b9%d1%81%d0%ba%d0%b8%d1%82%d0%b5-%d1%81%d1%82%d1%80%d0%b0%d0%bd%d0%b8-%d0%bd%d0%b5-%d0%b6%d0%b5%d0%bb%d0%b0%d1%8f%d1%82-%d0%b0/", "text": "Руският президент Владимир Путин заяви, че европейските страни не желаят на тяхна територия да бъдат разположени американски ракети, но не смеят да възразят на САЩ, съобщи БТА. „Мислите ли, че някоя от европейските страни иска в Европа да се появят американски ракети със среден обсег? Да, никой не иска, но седят и си мълчат“, каза той пред журналисти в южния руски град Сочи и попита реторично къде е суверенитетът на европейските страни. „Явно те смятат, че в крайна сметка са заинтересувани от такава организация (НАТО), в която са вложили част от своя суверенитет“. Путин отбеляза, че понастоящем Европейският парламент приема повече на брой решения, задължителни за всички членове на ЕС, отколкото навремето е приемал Върховният съвет на СССР. „Напълно независими държави просто не съществуват в света“, констатира руският президент и напомни, че страните от Евразийския икономически съюз също са предали част от своя суверенитет на наднационалните органи на организацията.          ", "date": "2019.02.15", "title": " Путин: Европейските страни не желаят американски ракети на своя територия, но не смеят да възразят на САЩ"}
{"url": "https://trud.bg/%d0%bf%d1%80%d0%b8%d0%bd%d1%86%d0%b5%d1%81%d0%b0-%d1%82%d0%b5%d0%be%d1%84%d0%b0%d0%bd%d0%b0-%d1%84%d0%be%d0%bd-%d1%81%d0%b0%d0%ba%d1%81%d0%b5%d0%bd-%d0%b4%d0%b0%d1%80%d0%b8-%d0%bc%d0%b5%d0%b1%d0%b5/", "text": "Принцеса Теофана фон Саксен за пореден път направи дарение на болнично заведение и социален дом във Велико Търново. Благодетелката, която е с български корени, но от години живее в Германия, предостави общо 28 легла, 26 матрака, шкафчета и консумативи за Дома за стари хора „Венета Ботева“ и белодробната болниа „Д-р Трейман“ в старата столица. Дарението е получено и разпределено чрез Общината. Осем легла, седем матрака и седем шкафчета са докарани в старческия дом. Те са вече в сектора за лежащо болни, тъй като са специализирано оборудване и хората са настанени в тях. В момента в сектора се обгрижват 35 потребители от общо 130 домуващи в социалното заведение. Освен за Велико Търново, принцеса Теофана фон Саксен дари болнично оборудване още и за Тетевен, Стара Загора, Сливен и Перник. Вече 30 години дамата от български произход се занимава с благотворителна дейност. Тя подпомага от години лечебни и социални институции във Велико Търново и дарява средства за изграждането на паметник на Стефан Стамболов в града. Принцеса фон Саксен е дъщеря на великотърновеца д-р Петър Аладжов, който е ръководил Българска търговска банка и е бил Върховен комисар на стопанството по време на Втората световна война. След като се омъжва за германския херцог Рудигер фон Саксен, Теофана Аладжова фон Саксен е с титла принцеса на Саксония. Носител на Почетен плакет от Министерството на здравеопазването на България като признание за дългогодишната й дарителска дейност. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.02.15", "title": " Принцеса Теофана фон Саксен дари мебели и консумативи на болница и социално заведение в Търново"}
{"url": "https://trud.bg/%d0%b5%d0%ba-%d0%b4%d0%b0%d0%b2%d0%b0-16-7-%d0%bc%d0%bb%d0%bd-%d0%b5%d0%b2%d1%80%d0%be-%d0%b7%d0%b0-%d0%bf%d0%be%d0%b4%d0%be%d0%b1%d1%80%d1%8f%d0%b2%d0%b0%d0%bd%d0%b5-%d0%ba%d0%b0%d1%87%d0%b5%d1%81/", "text": "Европейската комисия ще отпусне 16.7 млн. евро по проект за подобряване качеството на въздуха в България. Сумата е част от обща инвестиция в размер на 116,1 млн. евро в последно одобрените интегрирани проекти, които ще бъдат финансирани по програма LIFE за околната среда и действията в областта на климата. Финансирането ще подпомогне проекти в Австрия, България, Чехия, Естония, Финландия, Гърция, Унгария, Италия, Португалия и Словения, съобщщиха от пресжентъра на ЕК. Замърсяването на въздуха от отопление и транспорт представлява значителен проблем в България, посочват от Еврокомисията. Близо 90% от градското население е изложено на прекомерни нива на фини прахови частици (ФПЧ10) през 2016 г., което е значително над средното за Европейския съюз. Нивата на фини частици и бензоапирен също значително надвишават целевите стойности в много градове. Проектът LIFE IP CLEAN AIR обединява шест големи общини – София, Бургас, Велико Търново, Монтана, Русе и Стара Загора, в които живее една трета от населението на България. С негова помощ ще се финансира подмяната на замърсяващи системи за отопление на домакинствата и ще изготви национални препоръки за преминаване към алтернативни форми на отопление.", "date": "2019.02.15", "title": " ЕК дава 16.7 млн. евро за подобряване качеството на въздуха в България"}
{"url": "https://trud.bg/%d1%81%d1%82%d0%b0%d1%80%d1%82%d0%b8%d1%80%d0%b0-%d1%83%d1%87%d0%b0%d1%81%d1%82%d0%b8%d0%b5%d1%82%d0%be-%d0%bd%d0%b0-%d0%bf%d1%80%d0%b5%d0%bc%d0%b8%d0%b5%d1%80%d0%b0-%d0%b1%d0%be%d1%80%d0%b8%d1%81/", "text": "Започна участието на министър-председателя Бойко Борисов в Мюнхенската конференция по сигурността. Заедно с останалите световни лидери българският премиер присъства на официалното й откриване. Програмата му в рамките на важния форум продължава с редица двустранни срещи. Това съобщиха от правителствената информационна служба. Премиерът Борисов ще разговаря с министър-председателя на Държавата Либия Файез Сарадж, с главния преговарящ на ЕС за Брекзит Мишел Барние, както и с изпълнителния директор на Американския еврейски комитет Дейвид Харис. Българският министър-председател ще проведе двустранни срещи също с председателя на германския Християндемократически съюз Анегрет Крамп-Каренбауер и с председателя на парламентарната група на Християнсоциалния съюз в Бундестага Александер Добриндт. Във фокуса на Мюнхенската конференция по сигурността тази година са темите за самоутвърждаването на Европейския съюз, трансатлантическото сътрудничество и възможните последици от настъпилата нова ера на конкуренция между големите световни сили. Преди старта на Мюнхенската конференция по сигурността премиерът взе участие в кръгла маса, XIV. Трансатлантически форум: Свят в хаос – защо трансатлантическите отношения имат значение, организирана от CSU (Christlich-Soziale Union). АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com    ", "date": "2019.02.15", "title": " Стартира участието на премиера Борисов в Мюнхенската конференция по сигурността"}
{"url": "https://trud.bg/%d1%87%d0%b5%d1%81%d1%82%d0%b2%d0%b0%d1%85%d0%b0-%d1%81-%d1%80%d0%b8%d1%82%d1%83%d0%b0%d0%bb-10-%d0%b3%d0%be%d0%b4%d0%b8%d1%88%d0%bd%d0%b8%d0%bd%d0%b0%d1%82%d0%b0-%d0%bd%d0%b0-%d0%bc%d0%b8%d0%bd%d0%b5/", "text": "В Пункт за базиране Варна беше тържествено отбелязана 10-та годишнина от вдигането на военноморския флаг на минен ловец „Цибър”. Ритуалът започна с вдигане на националния флаг и флаговете за разцветяване на кораба. В словото си командирът на „Цибър“ капитан III ранг Лъчезар Иванов очерта основните достижения и високото качество на изпълнение на поставените задачи през последната година, допринесли в най-голяма степен за спечелване на наградата „Най-добър корабен екипаж във Военноморските сили за 2018 година”. Командирът на Военноморските сили контраадмирал Митко Петев поздрави офицерите, старшините и матросите и им благодари за ежедневния труд, който полагат за утвърждаване престижа на флотските миньори и издигане авторитета на Военноморските сили на Република България. Приветствие към моряците от „Цибър” отправи и капитан III ранг от запаса Димитър Желев, първи командир на кораба, командвал екипажа при прехода от Белгия до България. В понеделник сутринта в Пункта за базиране ще има ритуал за изпращане на минен ловец „Цибър” за участие във Втората постоянна противоминна група кораби на НАТО. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.02.15", "title": " Честваха с ритуал 10-годишнината на минен ловец „Цибър“\t\t\t"}
{"url": "https://trud.bg/%d0%b2%d1%8a%d1%82%d1%80%d0%b5%d0%b1%d0%be%d0%bb%d0%bd%d0%b8%d1%87%d0%bd%d0%b0-%d0%b8%d0%bd%d1%84%d0%b5%d0%ba%d1%86%d0%b8%d1%8f-%d0%b5-%d0%b4%d0%be%d0%b2%d0%b5%d0%bb%d0%b0-%d0%b4%d0%be-%d0%b5%d0%bf/", "text": "Вътреболнична инфекция е довела до епидемичния взрив в болницата в Разлог. Отделението е затворено. Децата, които се лекуват вътре, са под карантина. Почти всички заразени с морбили са лежали в детското отделение на болницата в града, където са имали контакт с вируса. Това съобщи  , позовавайки се на информация от здравното министерство. Там са се заразили 18 от всички 21 болни – те са били на лечение в болницата по друг повод. Пет деца бяха докарани в столичната болница „Св. Анна”. Няма пряка опасност за живота им. Един от болните е на 27 години, заразил се е в Италия и прекарва болестта по-тежко.", "date": "2019.02.15", "title": " Вътреболнична инфекция довела до епидемичния взрив от морбили в Разлог"}
{"url": "https://trud.bg/%d0%ba%d0%be%d0%bb%d0%b0-%d0%bf%d0%be%d0%bc%d0%b5%d1%82%d0%b5-%d0%b8-%d1%83%d0%b1%d0%b8-%d0%ba%d0%be%d0%bd-%d1%81-%d0%ba%d0%b0%d1%80%d1%83%d1%86%d0%b0-%d0%b2-%d0%b4%d0%be%d0%b1%d1%80%d0%b8%d1%87/", "text": "Мъж на 54 години е с опасност за живота след катастрофа между лек автомобил и каруца на околовръстния път на Добрич. Инцидентът е станал снощи, на 14 февруари около 21.45 часа. Катастрофата е между лек автомобил „Хонда” с варненска регистрация и ППС с животинска тяга в района на ж.к. „Добротица”, съобщават от ОДМВР-Добрич. Установено е, че водачът на автомобила застига и блъска в задната част каруцата. Вследствие на инцидента животното, теглило каруцата, умира. Водачът на автомобила е напуснал местопроизшествието. Водачът на каруцата е 54-годишен мъж от с. Стожер. Той е настанен в МБАЛ – Добрич с оток на мозъка и реална опасност за живота. По случая е образувано досъдебно производство. На 15 февруари, след проведени ОИМ и ПСД е установен и задържан водача на МПС. Работата по случая продължава, допълват от полицията.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com    ", "date": "2019.02.15", "title": " Кола помете и уби кон с каруца в Добрич, мъж е с опасност за живота\t\t\t"}
{"url": "https://trud.bg/%d0%ba%d0%b0%d0%b7%d0%b8%d0%b9%d1%81%d0%ba%d0%b8-%d0%be%d0%b1%d0%bc%d0%b8%d1%81%d0%bb%d1%8f%d1%82-%d0%b7%d0%b0%d0%b2%d1%80%d1%8a%d1%89%d0%b0%d0%bd%d0%b5-%d0%b2-%d0%bd%d0%b0%d1%86%d0%b8%d0%be%d0%bd/", "text": "Матей Казийски призна, че обмисля евентуално завръщане в националния отбор. Посрещачът разкрил това пред журналиста от италианския „Гадзета дело спорт“ Джанлука Пазини. Причината Казийски да омекне е назначението на Силвано Пранди за селекционер на националния отбор.  „Имам добри отношения със Силвано Пранди и наскоро говорихме за завръщането ми – казал българинът. – Трябва спокойно да обмисля и оценя тази възможност.“  Казийски бойкотира националния отбор от 2012-а заради несъгласия с президента на БФВолейбол Данчо Лазаров.  ", "date": "2019.02.15", "title": " Казийски: Обмислям завръщане в националния"}
{"url": "https://trud.bg/%d0%b4%d0%b2%d0%b5-%d0%ba%d0%be%d0%bb%d0%b8-%d1%81%d0%b5-%d1%83%d0%b4%d0%b0%d1%80%d0%b8%d1%85%d0%b0-%d0%bd%d0%b0-%d0%bf%d1%8a%d1%82%d1%8f-%d0%bf%d0%b0%d0%b7%d0%b0%d1%80%d0%b4%d0%b6%d0%b8%d0%ba/", "text": "Тежка катастрофа е станала между два леки автомобила на пътя Пазарджик-Пещера, предаде „Дарик“, позовавайки се на информация от Областната дирекция на полицията. След сблъсъка една от колите е изхвърчала в полето, един от водачите е ранен. Настанен е в Областната болница с фрактура на крака и други по-леки наранявания. Пострадалият е 31-годишен пазарджиклия. Няма опасност за живота му. Сигналът за произшествието е подаден около обяд. На разклона към село Дебращица „Фолсваген“ е тръгнал да завива наляво, като е отнел предимството на друга кола от същата марка, пътуваща в посока към Пещера. На място са изпратени полицейски екипи и две линейки. Други ранени няма, но автомобилите са смачкани до неузнаваемост.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.02.15", "title": " Две коли се удариха на пътя Пазарджик-Пещера, ранен е 31-годишен мъж"}
{"url": "https://trud.bg/%d0%bc%d0%b0%d0%ba%d0%bb%d0%b0%d1%80%d1%8a%d0%bd-%d0%bf%d1%80%d0%b0%d0%b2%d0%b8-%d0%b0%d0%bb%d0%be%d0%bd%d1%81%d0%be-%d1%80%d0%b5%d0%b7%d0%b5%d1%80%d0%b2%d0%b0/", "text": "Фернандо Алонсо се оттегли от Формула 1, но остава в „Макларън“, обяви шефът на тима Зак Браун.  „Той е част от нашия проект в Индикар, но може да се окаже, че е и нашият резервен пилот – заяви Браун. – Няма да имаме постоянен човек за тази работа, но има на кого да разчитаме за тестове.“  Тимът от Уокинг и „Ферари“ представиха в един и същи ден колите си за новия сезон.  „Съжалявам, че трябва да чакам до тестовете в Барселона, за да видя какво може новият ни болид“, заяви Себастиан Фетел, звездата на „скудерията“. В лагера на „Ферари“ обаче липсваха дежурните закани за титла.", "date": "2019.02.15", "title": " „Макларън“ прави Алонсо резерва"}
{"url": "https://trud.bg/%d0%b1%d0%b8%d0%bb%d0%b5%d1%82%d0%b8-%d0%bf%d0%be-5-%d0%bb%d0%b2-%d0%b7%d0%b0-%d0%bc%d0%b0%d1%87%d0%b0-%d0%b1%d1%8a%d0%bb%d0%b3%d0%b0%d1%80%d0%b8%d1%8f-%d1%80%d1%83%d1%81%d0%b8%d1%8f-%d0%bd/", "text": "Билети по 5 лева бяха пуснати за мача между България и Русия от световните квалификации по баскетбол. Двубоят е на 21 февруари в „Арена Ботевград“. „Трикольорите“ загубиха шансове да продължат, докато сборная се бори за последната квота. Все още е под въпрос участието на Александър Везенков и американеца с наш паспорт Дийн Бост, заради клубните им ангажименти. Същевременно Везенков изгледа на живо двубоя на волейболния „Нефтохимик“ при гостуването на „Олимпиакос“. Бургазлии загубиха с 0:3 и отпаднаха от турнира за купата на СЕВ. За домакините Тодор Алексиев започна като титуляр, но бе сменен още във втория гейм.", "date": "2019.02.15", "title": " Билети по 5 лв. за мача България – Русия на баскетбол"}
{"url": "https://trud.bg/%d0%b0%d0%bf%d0%b5%d0%bb%d0%b0%d1%82%d0%b8%d0%b2%d0%b5%d0%bd-%d1%81%d1%8a%d0%b4-%d0%b2%d0%b0%d1%80%d0%bd%d0%b0-%d0%bf%d0%be%d1%81%d1%80%d0%b5%d1%89%d0%bd%d0%b0-%d1%81%d1%8a%d0%b2%d0%b5%d1%82%d0%bd/", "text": "Апелативен съд – Варна посрещна Ясуюки Ебата – съветник в Посолството на Япония в Република България и заместник ръководител на мисия. Посещението е знаково за институцията, тъй като се провежда в година, в която се отбелязват три важни годишнини в историята на двустранните отношения между Япония и България – 110 години от началото на официалните двустранни контакти, 80 години от установяването на дипломатически отношения между двете страни и 60 години от възстановяването им, съобщиха от пресслужбата на ВАС. В срещата с председателя на съда Ванухи Аракелян и с магистрати от апелативната инстанция дипломатът се запознал с дейността на институцията, със спецификата на правораздавателната дейност, с резултатите от работа и с проектите, реализирани от съда. Японският гост имал възможност за лична беседа с младия юрист Християн Облаков, краевед и автор на 8 книги за личности, оставили ярка диря в изграждането на архитектурния облик на Варна. Дипломатът е разгледал арт салона на Апелативен съд-Варна, където в момента е експонирана изложбата „Енигма“ – графика, рисунка и живопис на 18-годишната Ева Пенева, възпитаник на Школа #Дедал. В разговор с нейния ръководител Дарин Сотиров, един от вдъхновителите на уникалното арт-пространство в съдебната институция, гостът се запознал с творческите идеи на школата и с бъдещите проекти за партньорство между правото и изкуството. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.02.15", "title": " Апелативен съд -Варна посрещна съветник в Японското посолство"}
{"url": "https://trud.bg/%d0%bc%d0%b2%d1%80-%d1%89%d0%b5-%d0%b8%d0%bd%d1%84%d0%be%d1%80%d0%bc%d0%b8%d1%80%d0%b0-%d0%b1%d1%80%d0%b8%d1%82%d0%b0%d0%bd%d1%86%d0%b8%d1%82%d0%b5-%d0%b7%d0%b0-%d1%83%d1%81%d0%bb%d0%be%d0%b2%d0%b8/", "text": "На официалния сайт на Министерството на вътрешните работи вече има рубрика за Брекзит, сочи справка на сайта на МВР. От министерството съобщават, че рубриката има за цел да предоставя на гражданите на Обединеното кралство и техните семейства, които са се установили в България, информация за реда и условията за влизане и пребиваване в страната след оттеглянето на Обединеното кралство от ЕС. Посочва се, че МВР се подготвя за оттеглянето на Обединеното кралство от Европейския съюз, като предприема мерки за осигуряване правата на гражданите в съответствие със Споразумението за оттегляне, както и в случай на оттегляне без споразумение. От вътрешното министерство уточняват, че влизането и пребиваването на британските граждани в България ще се извършва по реда и при условията на Закона за чужденците. Подготвените от правителството изменения предвиждат изключение от това положение за британските граждани и техните семейства, които са се установили в България и са изградили трайни връзки с нашата страна. Целта на уредбата е да запази правата на пребиваване на тези граждани такива, каквито са към момента на оттеглянето. Предвидена е процедура по пререгистрация на всички граждани от посочените в законопроекта категории. С преминаването й тези граждани ще придобият специален статут, позволяващ спрямо тях да бъдат прилагани основанията и изискванията, които са били приложими към тях към момента на Брекзит, т.е. основанията по законодателството за европейските граждани. Чрез предоставянето на този статут британските граждани и техните семейства, избрали да живеят и работят у нас, ще могат да продължат живота си в страната така, както и преди Брекзит. Предлаганата уредба е реципрочна на тази, която британската страна ще предложи за гражданите на Европейския съюз, в т.ч. българските граждани, които към 29 март 2019 г. са се установили и пребивават законно в Обединеното кралство. Право да кандидатстват за новия статут ще имат гражданите на Обединеното кралство и членовете на техните семейства, които към 29 март 2019 г. пребивават законно в България. Те ще разполагат със срок до края на 2020 г. за да извършат своята пререгистрация. За целта те ще трябва да се явят лично и да подадат заявление в дирекция „Миграция“ или в областните дирекции на МВР, като приложат документите, изискващи се по законодателството за гражданите на ЕС за съответния вид пребиваване. След подаване на заявлението е предвиден едномесечен срок за издаване на разрешение за пребиваване, през което време кандидатите ще разполагат с временно удостоверение. Таксата за издаването на разрешение за пребиваване е в същия размер като таксите, които гражданите на ЕС плащат за подобен вид услуга. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.02.15", "title": " МВР ще информира британците за условията за пребиваването им у нас след Брекзит"}
{"url": "https://trud.bg/%d1%87%d0%b0%d1%81%d0%be%d0%b2%d0%b5-%d0%bf%d0%be-%d0%bf%d1%80%d0%be%d1%84%d0%b5%d1%81%d0%b8%d0%be%d0%bd%d0%b0%d0%bb%d0%bd%d0%be-%d0%be%d1%80%d0%b8%d0%b5%d0%bd%d1%82%d0%b8%d1%80%d0%b0%d0%bd%d0%b5/", "text": "Часове по професионално ориентиране започват във великотърновските училища. Срещите с учениците ще са отворени, а за участие в тях ще бъдат канени представители на бизнеса, предприемачи и хора с успешна реализация и кариерно израстване в различни сфери. Инициативата е на кмета на Велико Търново Даниел Панов, а организацията на събитията в училищата вече е възложена от дирекция „Образование, младежки дейности и спорт“ на екипа от специалисти по кариерно консултиране и ориентиране към общинския Център за подкрепа и личностно развитие. Първото събитие е на 18 февруари /понеделник/ в Основно училище „Димитър Благоев“. Там ще гостува шеф-готвач от популярната верига заведения и ресторанти „Бианко“. На 21 февруари /четвъртък/ е планирана среща в Професионалната гимназия по моден дизайн, където учениците ще разговарят с дизайнера, предприемач и общински съветник Атанас Парушев. Часът също ще бъде в 13,30 ч. На 28 февруари /четвъртък/ инициативата продължава в Основно училище „Христо Ботев“, където участие са потвърдили представители на сладкарската фабрика „Престиж – 96“ във Велико Търново. Срещата започва в 13,45 ч. Целта на инициативата е по-малките ученици да получат съвети и помощ при избор на специалност в гимназиите и средните училища, а по-големите – да се запознаят с възможностите за професионална реализация както след средното, така и след висшето образование, да опознаят профилите на различните професии и др. На 21 февруари ще заработи и приемна на кариерните консултанти в информационния център в сградата на Община Велико Търново. В рамките на учебната година всеки четвъртък от 14,00 до 16,30 ч. експертите ще се срещат с ученици и млади хора. Целта на новата услуга е да се популяризира и разшири дейността по ранното и навременно кариерно консултиране и ориентиране на младите хора като част от общата подкрепата на учениците при избора им на образование и професия.", "date": "2019.02.15", "title": " Часове по професионално ориентиране започват в училищата в Търново\t\t\t"}
{"url": "https://trud.bg/%d0%ba%d0%b8%d1%80%d0%b8%d0%bb-%d0%bc%d0%b8%d0%bb%d0%be%d0%b2-%d1%89%d0%b5-%d1%82%d1%8a%d1%80%d1%81%d0%b8-%d1%80%d0%b5%d0%b2%d0%b0%d0%bd%d1%88-%d0%be%d1%82-%d1%80%d1%83%d1%81%d0%bd%d0%b0%d0%ba-%d0%b2/", "text": "Световният вицешампион Кирил Милов (97 кг) ще има възможност за своеобразен реванш от Муса Евлоев (Русия), от когото загуби на финала на мондиала в Будапеща 2018. Сборная пристига с първия си състав при класиците за турнира „Дан Колов – Никола Петров“ в Русе от 28 февруари до 3 март. В състава на руснаците са и двама олимпийски шампиони – Роман Власов и Давид Чакветадзе.  Надпреварата счупи нов рекорд. У нас идват 530 състезатели от 42 държави, като в свободния стил за мъжете и жените тя ще бъде рейтингова. А състезателите с по-предно класиране ще имат по-благоприятен жребий за европейското в Букурещ и световното в Астана. В крайдунавския град ще се съберат звезди от световна величина. Янките ще са с първия си състав начело с олимпийсдките шампиони Джордан Бъроуз и Кайл Снайдер, италианците водят славния Франк Чамизо, грузинците са със звездата си Гено Петриашвили. В „Арена Mонбат“ ще блестят и други олимпийски шампиони – Таха Акгюл (Турция), Реза Яздани (Иран) и други.  Повечето състезатели ще пристигат в Букурещ, отдалечен на 60 км от Русе. Схватките ще са на 4 тепиха. На 22 февруари първи у нас идват китайците, чиято делегация е от 45 души. А до турнира националите ще останат на лагер съответно свободняците в Самоков, класиците в Тетевен, а жените в Благоевград.", "date": "2019.02.15", "title": " Кирил Милов ще търси  реванш от руснак в Русе"}
{"url": "https://trud.bg/%d0%bd%d0%b0-%d0%b1%d0%b5%d0%bd%d0%b7%d0%b8%d0%bd%d0%be%d1%81%d1%82%d0%b0%d0%bd%d1%86%d0%b8%d1%8f-%d0%be%d0%b1%d1%80%d0%b0%d1%85%d0%b0-%d0%ba%d1%83%d0%bf%d0%b5%d1%82%d0%be-%d0%bd%d0%b0-%d1%82%d0%be/", "text": "Пари, документи за самоличност и лични вещи са откраднати от купето на товарен автомобил, съобщиха от полицията в Сливен. Кражбата е извършена около 0,45 часа на 14 февруари на бензиностанция в Нова Загора. Липсва мъжка чанта, собственост на водача – 42-годишен мъж от гр. Раковски. В нея били оставени 150 евро и документите. Неизвестните засега извършители са посегнали и на други дребни вещи. Предприети са незабавни процесуално-следствени действия. Води се досъдебно производство. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.02.15", "title": " На бензиностанция обраха купето на товарен камион"}
{"url": "https://trud.bg/%d0%bd%d0%b0%d1%88-%d1%82%d0%b0%d0%bb%d0%b0%d0%bd%d1%82-%d0%bd%d0%b0%d0%b4%d0%b2%d0%b8-%d1%88%d0%b0%d0%bc%d0%bf%d0%b8%d0%be%d0%bd-%d0%bd%d0%b0-%d1%81%d1%82%d1%80%d0%b0%d0%bd%d0%b4%d0%b6%d0%b0/", "text": "Благой Найденов, шампион от младежките олимпийски игри Нанджин 2014, започна с трудна, но престижна победа на боксовия турнир „Странджа“ в зала „София“. Талантът се справи с украинеца Степан Хрекул, златен медалист от европейското, с 3:2 в категория до 81 кг. Още с първия съдийски сигнал българинът започна силно, дясното му кроше работеше безотказно, а във втория рунд съперникът му получи аркада. После Найденов се отпусна и допусна пропуски, но не позволи противникът му да обърне мача. Днес Благой ще боксира срещу шведа Нуха от 10 часа. А час по-късно участието си започва и Даниел Асенов – Тайсъна, носител на „Странджа“ за 2017-а. Финалите са във вторник от 14 часа.", "date": "2019.02.15", "title": " Наш талант надви шампион на „Странджа“"}
{"url": "https://trud.bg/%d0%be%d1%89%d0%b5-%d0%b4%d0%b2%d0%b5-%d0%b6%d0%b5%d1%80%d1%82%d0%b2%d0%b8-%d0%bd%d0%b0-%d1%82%d0%b5%d0%bb%d0%b5%d1%84%d0%be%d0%bd%d0%bd%d0%b8%d1%82%d0%b5-%d0%b8%d0%b7%d0%bc%d0%b0%d0%bc%d0%bd%d0%b8/", "text": "Телефонните измамници продължават да тормозят хората в Разградско, като за два дни са излъгали две жени и са прибрали над 5000 лв. В четвъртък по обед 76-годишна жена хвърлила от терасата на дома си в Разград 4820 лв., които грижливо опаковала и сложила в торбичка. Предния ден 70-годишна от село Гецово била подлъгана да помага на полицията също при операция за задържане на телефонни измамници. Тя оставила пред вратата на дома си всичките си 200 лв. Въпреки разяснителните кампании, хората продължават да се лъжат. Редовно подложените на телефонен тормоз стават жертва и на жестоки заплахи, които ги паникьосват и първоначално въобще не си и помислят, че попадат в капан. От полицията в Разград посочиха, че през януари на територията на областта са станали 5 измами, а хората са дали около 10 000 лв. на престъпниците.", "date": "2019.02.15", "title": " Още две жертви на телефонните измамници в Разградско\t\t\t"}
{"url": "https://trud.bg/%d0%b1%d0%be%d0%b9%d0%ba%d0%be-%d0%b1%d0%be%d1%80%d0%b8%d1%81%d0%be%d0%b2-%d0%bf%d0%be%d0%ba%d0%b0%d0%bd%d0%b8-%d0%bf%d1%80%d0%b5%d0%bc%d0%b8%d0%b5%d1%80%d0%b0-%d0%bd%d0%b0-%d0%bb%d0%b8%d0%b1%d0%b8/", "text": "„Радвам се да те поздравя, знаеш колко много и важни са отношенията ни с Либия. Страхотни традиции и взаимоотношения. Сега се надявам да ни гостуваш в София и да възстановим предишните добри отношения“. С тези думи премиерът Бойко Борисов започна двустранната си среща с министър-председателя на Държавата Либия Файез Сарадж, която се проведе в Мюнхен.  Двамата премиери са сред световните лидери, участващи в традиционната конференция по сигурността в баварския град, съобщиха от пресцентъра на Министерски съвет. „Наистина е изключително удоволствие да се срещна с вас, г-н министър-председател. Имаме много добри традиционни отношения, които продължават десетилетия наред. Независимо от обстоятелствата, пред които сме поставени в последно време – в политически и друг аспект, имаме желание да работим с България именно по възстановяването на тези добри отношения“, заяви премиерът на Либия. Българският министър-председател посочи, че като член на Европейския съюз България споделя виждането колко съществено е сътрудничеството със страните от Северна Африка за намирането на устойчиво решение на проблемите, свързани с нелегалната миграция, екстремистката идеология и тероризма. Двамата премиери бяха на мнение, че размяната на посещения на високо равнище между България и Либия несъмнено ще набележат конкретните стъпки за активизиране на двустранното сътрудничество във всички области от взаимен интерес. Сфери с такова значение са здравеопазването, образованието, търговията, бизнеса. Министър-председателите Борисов и Сарадж обсъдиха също задържането на моторния танкер „Бадр/Бдин“. „Въпросът е с частноправен характер, въпреки това българското правителството се ангажира с него, за да не се отрази неблагоприятно на двустранните отношения. Готови сме да решим въпроса по начин, взаимно устройващ и двете страни“, посочи министър-председателят Бойко Борисов. Той добави, че корабът се намира в пристанище Бургас и ще остане там до окончателното изясняване на ситуацията. „В България действа принципът на разделението на властите и всички досегашни действия на българската администрация са базирани на актове на съдебната власт. Либийската страна, чрез своите процесуални представители, има възможност да защити своите законни права и интереси пред независимия български съд“, каза още министър-председателят Борисов. Той добави, че адвокатите на либийската страна следва да представят всички релевантни документи пред съдебните власти за окончателно решаване на спорните моменти. А представителите на българската администрация ще се съобразят с влезлите в сила съдебни решения в съответствие с принципа за законност, от който се ръководят. „За да няма и най-малка сянка на съмнение върху действията на българската държава по въпроса, всички компетентни органи на изпълнителната власт изясняват случая за евентуални неправомерни действия“, каза още премиерът Борисов. Либийският му колега заяви, че определя действията на българските власти по казуса като добри новини.", "date": "2019.02.15", "title": " Бойко Борисов покани премиера на Либия да гостува у нас\t\t\t"}
{"url": "https://trud.bg/%d0%b8%d0%b7%d1%80%d0%be%d0%b2%d0%b5%d0%bd%d0%be-%d1%82%d1%80%d0%b0%d1%81%d0%b5-%d0%b7%d0%b0%d0%b1%d0%b0%d0%b2%d0%b8-%d0%b0%d0%bb%d0%b1%d0%b5%d1%80%d1%82/", "text": "Алберт Попов не успя да намери място сред първите 30 в първия манш на гигантския слалом на световното първенство по ски-алпийски дисциплини в Оре (Швеция). Най-добрият ни състезател трупаше изоставане по цялата дължина на пистата и даде 36-о време с общ пасив от 4,59 секунди след лидера Алекси Пентюро (Франция).  Основна причина за бавното му каране беше изровеното трасе на пистата „Олимпия“. Попов стартира едва 46-и, когато скиорите пред него вече бяха съсипали снежната покривка на завоите. Сериозен фактор се оказа и сравнително топлото време – 6 градуса над нулата.  Така Алберт остана да кара втори манш след спусканията на най-добрите 30, което бе още един хендикап за него вчера. Другият ни участник Йоан Тодоров стартира 75-и и зае 45-о място на 6,33 сек от водача.  Ден преди това Петра Влъхова прекъсна победната серия на Микаела Шифрин (САЩ), която вече грабна титлата в супергигантския слалом. Влъхова донесе първа титла за Словакия от световно по ски като остави на 14 стотни зад себе си Виктория Ребенсбург (Германия), а американската звезда разнообрази колекцията си с бронз.", "date": "2019.02.15", "title": " Изровено трасе забави Алберт"}
{"url": "https://trud.bg/%d1%86%d0%b8%d0%b3%d0%b0%d1%80%d0%b8-%d0%b8-%d0%b0%d0%bb%d0%ba%d0%be%d1%85%d0%be%d0%bb-%d0%b7%d0%b0%d0%b4%d1%8a%d1%80%d0%b6%d0%b0%d1%85%d0%b0-%d0%bc%d0%b8%d1%82%d0%bd%d0%b8%d1%87%d0%b0%d1%80%d0%b8/", "text": "210 литра бутилиран и фабрично запечатан алкохол и 10 000 къса цигари от различни марки откриха при проверка в района на ГКПП „Дунав мост“ Русе митническите служители от сектор „Борба с наркотрафика“ – звено Русе на отдел „Митническо разузнаване и разследване Дунавска“ в ГД „Митническо разузнаване и разследване“, съобщиха от пресслужбата на Агенция „Митници“. На 11.02.2019 г. на трасе „Изходящи леки автомобили“ пристига пътнически микробус, пътуващ от България за Белгия и Германия. В микробуса пътували шофьор и трима пътници. Превозното средство е селектирано за щателна митническа проверка, при която в обособени отделения под пасажерските седалки и в багажното отделение са открити 210 литра бутилиран и фабрично запечатан алкохол – ракия, водка и уиски, облепен с български акцизен бандерол и 500 кутии /10 000 къса/ различни марки цигари, също с български акцизен бандерол. За алкохола и цигарите не са представени изискуемите документи по ЗАДС за превоз на акцизни стоки. По случая е образувано административнонаказателно производство. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.02.15", "title": " Цигари и алкохол задържаха митничари на „Дунав мост“"}
{"url": "https://trud.bg/10-%d0%b2-%d0%b1%d0%b8%d1%82%d0%ba%d0%b0-%d0%b7%d0%b0-%d1%81%d1%82%d1%80%d0%be%d0%b5%d0%b6%d0%b0-%d0%bd%d0%b0-%d1%81%d1%82%d1%80%d1%83%d0%bc%d0%b0-%d0%bf%d1%80%d0%b5%d0%b7-%d0%ba/", "text": "13,2-километровата отсечка ще е с три тунела 10 обединения и фирми кандидатстват за строят 13,2-километровото трасе между Кресна и Крупник, част от автомагистрала „Струма“. Това стана ясно след отваряне на офертите в пътната агенция. Конкурсът е за платното в посока Кулата – София, което ще преминава източно от Кресненското дефиле по ново трасе. Цялата близо 24-километрова отсечка от Кресна до Крупник е разделена на два лота, за да може на обекта да се работи едновременно и проектът да завърши в срока на оперативната програма до 2023 г. Днес се отвориха офертите за първата отсечка между 375 и 389 км на магистралата. Индикативната стойност на поръчката е 444, 7 млн. лв. без ДДС. В конкурса се включват най-големите родни компани, като повечето от тях участват в обединения. Единствената фирма, която кандидатства сама за поръчката, е „ГБС-Инфраструктурно строителство“ АД. В конкурса ще се борят и от „Джи Пи Груп“, които се състезават в обединение заедно с „Логистика 21“ ЕООД. Компанията „Хидрострой“ АД участва в търга заедно с „Инфра експерт“ АД и „Евро Алианс тунели“ ЕАД. Сред кандидатите е и „Трейс Груп Холд“ в обединение с „Алве Консулт“ ЕООД. За изграждане на пътя от „Струма“ се състезава и обединение между компаниите „Грома Холд“ ЕООД, „Европейски пътища“ АД, „Пътпроект“ ЕООД, „Вахостав-СК“ и „Водно строителство – Благоевград“ АД. Като консорциум в търга участват заедно „ПСТ Груп“ ЕАД, „Строителна асоциация Интербудмонтаж“, „БГ Ленд Кънстракшън“ АД и „Копекс и КО“ ЕООД. Изцябо българско е и обединението между „Геострой“ АД, „Пътстрой-92“ АД, „Биас-М“ ЕООД и „Илия Бурда“ ЕООД. В конкурса се включват и компании от Турция и Италия. Фирмата „Дуйгу Мюхендислик Иншаат Туризм Дъш Тиджарет ве Санайи Лимитед Ширекти“ участва заедно с „Виа –План“ ЕООД. Компанията „Доуш Иншаат Ве Тиджарет“ е обединила сили с „Автомагистрали Хемус“ АД и „Трансконсулт-22“ ООД. В конкурса се включват заедно и италианските компании „Тодини Конструкциони Дженерале С.П.А.“ и „Тодини България“ ООД. В отсечката, която ще бъде изградена са предвидени три тунела, най-дългият от които е 1135 метра, 10 виадута с обща дължина от 3,5 км, 3 надлези и подлези и 3 пътни възела.", "date": "2019.02.15", "title": " 10 в битка за строежа на “Струма“ през Кресненското дефиле\t\t\t"}
{"url": "https://trud.bg/%d0%bf%d0%be%d1%81%d1%82%d0%be%d1%8f%d0%bd%d0%b5%d0%bd-%d0%b0%d1%80%d0%b5%d1%81%d1%82-%d0%bd%d0%b0-%d0%b4%d0%b2%d0%b0%d0%bc%d0%b0%d1%82%d0%b0-%d0%b7%d0%b0%d0%b4%d1%8a%d1%80%d0%b6%d0%b0%d0%bd%d0%b8/", "text": "Окръжният съд в Сливен задържа под стража двамата сливенци, които бяха задържани за незаконното отглеждане на 556 стръка марихуана. Искането за най-тежката мярка за неотклонение бе внесено от Окръжната прокуратура, съобщиха от съдебната палата в областния град. В ареста остават Веселин К. /39 г./ и Антон Х. /30 г./. Акцията на криминалистите се проведе на 12 февруари вечерта. Нарколабораторията бе открита в подземието на офис-сграда на ул.“Раковски“ в центъра на града, на метри от съдебната палата, множество кантори на адвокати, нотариуси, намиращи се в близост училища и други обществени сгради. Трите помещения са били превърнати в закрита оранжерия за производство на наркотичните растения, снабдена с необходимото оборудване за поддържане на температура, влажност на въздуха и вентилация. Срещу двамата извършители са повдигнати обвинения за нелегалната нарколаборатория, както и за притежанието на 70 грама марихуана. При ареста от полицията съобщиха, че има данни за нелегално ползване на ел.енергия от нарколабораторията. Производството на марихуана било свързано с големи разходи на ток. Лабораторията била свързана в мрежата преди елекстромера. Извършва се проверка.", "date": "2019.02.15", "title": " Постоянен арест на двамата задържани в Сливен за нарколабораторията с 556 растения марихуана"}
{"url": "https://trud.bg/%d1%82%d1%80%d1%8a%d0%bc%d0%bf-%d0%bf%d1%80%d0%b8%d0%b7%d0%be%d0%b2%d0%b0-%d0%b2-%d0%bf%d0%b8%d1%81%d0%bc%d0%be-%d0%b2%d1%83%d1%87%d0%b8%d1%87-%d0%b7%d0%b0-%d0%bf%d1%80%d0%b8%d0%b7%d0%bd%d0%b0%d0%b2/", "text": "Държавният глава на САЩ Доналд Тръмп поздрави с писмо сръбския си колега Александър Вучич по повод Деня на държавността, като подчерта, че страната му остава ангажирана с подкрепа в процеса за нормализиране на двустранните отношения с Косово, съобщава електронното издание на белградския вестник Blic. „Уважаеми Г-н Президент, от името на американския народ имам удоволствието да изпратя искрени поздравления по повод Деня на държавността на Сърбия. Тази година, в която се навършват сто години от издигането на сръбския флаг пред Белия дом, се надяваме да гарантираме, че следващият век на нашето партньорство ще бъде посветен на мира, просперитета и свободата“, пише в писмото на Тръмп, адресирано до президента на западната ни съседка.  В текста се подчертава, че САЩ „остават непоколебими в подкрепата си за вашия ангажимент за задълбочаване на регионалното сътрудничество и особено за вашите усилия за нормализиране на отношенията с Косово“. „Макар че трябва да бъде постигнато споразумение, което и двете страни могат да подкрепят, ние считаме, че взаимното признаване следва да бъде основен елемент в нормализацията на отношенията. Такова историческо споразумение, с взаимно признаване по своята същност, ще изгради пътя за целите на евроинтеграцията на Сърбия и икономическия растеж“, се отбелязва още в писмото на Тръмп.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2019.02.15", "title": " Тръмп призова в писмо Вучич за признаване на Косово"}
{"url": "https://trud.bg/%d0%b4%d0%b2%d0%b0%d0%bc%d0%b0-%d0%be%d0%ba%d1%8a%d1%80%d0%b2%d0%b0%d0%b2%d0%b5%d0%bd%d0%b8-%d0%bc%d1%8a%d0%b6%d0%b5-%d0%bf%d0%be%d0%b4%d0%bb%d1%83%d0%b4%d0%b8%d1%85%d0%b0-%d0%b1%d1%83%d1%80%d0%b3/", "text": "Двама мъже в кръв, проснати на улицата подлудиха Бургас в петък следобед. В разстояние на 10 минути, в центъра на града, минувачите се натъкнали на ужасяваща гледка- първо съзрели единия, после другия. Двама мъже лежали на улицата безжизнени и не мърдали. Първоначално хората си помислили, че са издъхнали. По-късно стана ясно, че най-вероятно са дрогирани. Двамата са братя, падайки в несвяст на земята, си контузили главите и потекла кръв. Откарани са в Спешното в УМБАЛ. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2019.02.15", "title": " Двама окървавени мъже подлудиха Бургас"}
{"url": "https://trud.bg/%d0%b1%d0%be%d1%80%d0%b8%d1%81%d0%be%d0%b2-%d0%ba%d1%8a%d0%bc-%d0%bc%d0%b8%d1%88%d0%b5%d0%bb-%d0%b1%d0%b0%d1%80%d0%bd%d0%b8%d0%b5-%d1%81%d0%bf%d0%be%d1%80%d0%b0%d0%b7%d1%83%d0%bc%d0%b5%d0%bd/", "text": "„България е в напреднала подготовка за всички възможни сценарии за Брекзит. Вече имаме два приети плана за действие, свързани с оттеглянето на Великобритания от ЕС – „със сделка“ и „без сделка“. Това заяви премиерът Бойко Борисов по време на двустранната си среща с главния преговарящ на ЕС по въпросите на Брекзит Мишел Барние, която се проведе в рамките на Мюнхенската конференция по сигурността. Това съобщиха от правителствената информационна служба. В разговорите българският министър-председател посочи, че държим на ключовата роля на Европейската комисия за постигането на координиран подход между държавите членки, особено по отношение на подготвеността за Брекзит. „За България на първо място стоят правата на гражданите, включително – социалните и здравните, пенсиите“, добави премиерът Борисов. Той заяви пълна подкрепа към главния преговарящ на ЕС за Брекзит Мишел Барние и го поздрави за отличната работа на преговорния екип. „Споразумението за оттегляне е възможно най-добрата основа за уреждането на Брекзит. То определя деликатен баланс, който гарантира правата на гражданите и бизнеса, бюджета на ЕС, целостта на Единния пазар и мирния процес в Ирландия“, каза още премиерът Борисов пред Мишел Барние. Българският министър-председател заяви, че подкрепяме виждането на ЕК, че Споразумението не подлежи на предоговаряне. „В този контекст високо оценяваме усилията на Комисията за намиране на приемлива алтернатива в диалог с британската страна. Надяваме се Споразумението да бъде подкрепено от британския парламент“, каза още премиерът Борисов. Той бе категоричен, че в настоящия ключов момент единството на 27-те държави членки на ЕС е от изключителна важност.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.02.15", "title": " Борисов към Мишел Барние: Споразумението за оттегляне е възможно най-добрата основа за уреждането на Брекзит"}
{"url": "https://trud.bg/%d0%b0%d0%bf%d0%b5%d0%bb%d0%b0%d1%82%d0%b8%d0%b2%d0%bd%d0%b0%d1%82%d0%b0-%d0%bf%d1%80%d0%be%d0%ba%d1%83%d1%80%d0%b0%d1%82%d1%83%d1%80%d0%b0%d1%82%d0%b0-%d1%81%d0%b5-%d1%81%d0%b0%d0%bc%d0%be%d1%81/", "text": "Апелативна прокуратура – Бургас се самосезира и ще извърши проверка на постановление на Окръжната прокуратура в града (от 17.01.2019 г.), с което е постановен отказ за образуване на досъдебно производство. Преписката е започнала по жалба на Председателя на Управителния съвет на Националната асоциация „Българско Черноморие“. В същата се твърди че достъпът до 600 дка общински горски масив край с.Емона, Община Несебър, е неоснователно възпрепятстван. В постановлението на окръжната прокуратура е посочено, че не са налице достатъчно данни за извършено престъпление от общ характер. Преписката по случая е изискана от Апелативна прокуратура Бургас, която е компетентна да извърши служебна проверка за обоснованост и законосъобразност на така цитирания прокурорски акт.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.02.15", "title": " Апелативната прокуратурата се самосезира по сигнал за ограден горски масив на Емона"}
{"url": "https://trud.bg/%d0%bf%d0%be%d1%87%d0%b5%d1%82%d0%bd%d0%b0-%d0%b7%d0%bb%d0%b0%d1%82%d0%bd%d0%b0-%d0%bc%d0%b5%d1%87%d0%ba%d0%b0-%d0%b7%d0%b0-%d1%88%d0%b0%d1%80%d0%bb%d0%be%d1%82-%d1%80%d0%b0%d0%bc%d0%bf%d0%bb/", "text": "По традиция всяка година Берлинале удостоява някои от живите величия на световното кино със специално отличие – Почетна „Златна мечка“ за цялостен принос към „седмото изкуство“. Тази година изящната позлатена статуетка отиде в ръцете на британската актриса Шарлот Рамплинг. Тя има респектираща дълголетна кариера в киното и театъра, изявявала се и като певица, известни са още фотографските й изложби и албуми. Родена е на 5 февруари 1946 г. в семейство на художничка и военен. Започва като модел, после се школува като актриса в “Royal Court Theatre”. За първи път се появява на екран през 1964 година в знаменития филм „Нощ след тежък ден“ на реж. Ричард Лестър за „Beatles“, макар че името й не е в надписите. Забелязват я в реалния й екранен дебют “Georgy Girl“ (1966) на реж. Силвио Наризано. Но истинска популярност й носи участието в забележителния филм „Залезът на боговете“ (1969) на италианския режисьор Лукино Висконти, въпреки епизодичната роля, която има. Следващата й, вече главна и ярка роля, е в „Нощен портиер“ (1973, реж. Лилиана Кавани), макар че филмът е посрещнат нееднозначно заради спорния сюжет: героинята на Шарлот Рамплинг оживява след фашистки концентрационен лагер, но по-късно среща нацисткия офицер (в ролята Дърг Богард), който я е заставял да участва в садо-мазо сексуални оргии. Сюжетът се развива през 1957 г. във Виена, но е пресечен от болезнените ретроспекции – епизоди в лагера. През богатата си екранна кариера Шарлот Рамплинг се снима в 128 филма, сред тях и американски продукции при режисьори като Уди Алън („Спомени за звезден прах“, 1980), в трилъра „Присъда“ (1982) на Сидни Лъмет, в американо-британската продукция „Ангелско сърце“ (1987) на реж. Алън Паркър и други. Във френското кино се е снимала най-много при режисьора Франсоа Озон („Под пясъка“, 2000; „Басейнът“, 2003, награда на ЕФА; „Ангел“, 2007). Сега най-новата й роля е във френската религиозно-еротична драма със сюжет от ХVІІ век „Бенедета“ на реж. Пол Верховен с очаквана световна премиера през 2019 г. Шарлот Рамплинг е била гост на Берлинале многократно. През 2006 г. е председател на главното международно жури, а през 2015 г. получи „Сребърна мечка“ като най-добра актриса за ролята си в „45 години“ на режисьора Андрю Хей, за която бе номинирана също от Европейската филмова академия и за „Оскар“. А през 2017 г. на Венецианския фестивал бе отличена с Купа „Волпи“ – наградата за най-добра актриса за участието й във филма „Хана“ на реж. Андреа Палаоро. За прожекция след церемонията по награждаването бе избран именно филмът „Нощен портиер“, а Шарлот Рамплинг бе представена пред публиката тъкмо от режисьорката Лилиана Кавани. Копието на филма е специално реставрирано от оригиналния негатив, така че зрителите в „Берлинале палас“ имаха възможност да видят изображението и да чуят звука с перфектно качество. А панорамата от филми на Шарлот Рамплинг в рамките на Берлинале включваше още 9 заглавия с нейни коронни роли.  ", "date": "2019.02.15", "title": " Почетна „Златна мечка“ за Шарлот Рамплинг на Берлинале 2019"}
{"url": "https://trud.bg/%d1%88%d0%b5%d1%81%d1%82-%d0%bc%d0%b5%d1%81%d0%b5%d1%86%d0%b0-%d0%b7%d0%b0%d1%82%d0%b2%d0%be%d1%80-%d0%b7%d0%b0-%d0%b4%d0%b2%d0%b0%d0%bc%d0%b0-%d0%b2%d0%b4%d0%b8%d0%b3%d0%bd%d0%b0%d0%bb%d0%b8-%d0%b8/", "text": "По обвинение на Районна прокуратура-Велико Търново, осъдиха двама мъже за извършена кражба на лек автомобил, като съдът им наложи наказания по шест месеца лишаване от свобода при строг режим. М.Р. и Р.П. са признати за виновни за това, че на 27 март 2017 г. чрез използване на лек автомобил „Пежо” и контактен ключ, отнели лек автомобил „Мицубиши Каризма”. Отнесената кола е на стойност 1152 лв. и е собственост на съседа им Б. Д. Потърпевшият имал кола, но нямал свидетелство за управление и не я управлявал. Автомобилът бил паркирал пред блока. Недоволна от това, че возилото не се ползва, а заема място пред кооперацията, съпругата на М.Р. няколкократно поставяла въпроса, пострадалия да махне колата, тъй като пречи. М. Р. споделил, за проблема с автомобила, на своя приятел Р. П. Двамата решили да вземат колата и да я продадат за скрап. Закачили стоманено въже на автомобила на пострадалия и с друго возило го изтеглили в близост до Старческия дом. Обадили се на познат, който да откара колата за скрап, като смъкнали регистрационните табели. Същата вечер разбрали, че собственикът е подал сигнал до полицията, че мицубишето е откраднато и решили на следващият ден да го върнат обратно. При връщането на колата били засечени от полицейски служители. Присъдата подлежи на обжалване пред Окръжен съд Велико Търново.  ", "date": "2019.02.15", "title": " Шест месеца затвор за двама вдигнали и дали за скрап колата на съсед\t\t\t"}
{"url": "https://trud.bg/1-%d0%bc%d0%bb%d1%80%d0%b4-%d0%bb%d0%b2-%d0%b7%d0%b0-%d0%b4%d0%b0-%d0%ba%d1%83%d0%bf%d0%b8-%d0%b4%d1%8a%d1%80%d0%b6%d0%b0%d0%b2%d0%b0%d1%82%d0%b0-%d0%b2%d1%81%d0%b8%d1%87%d0%ba%d0%b8-%d0%b4%d1%8e/", "text": "1 млрд. лв. ще са нужни, за да изкупи държавата всички дюни край морето, които са в частни имоти, каза регионалният министър Петя Аврамова. Става въпрос за защитени територии, които в периода 2006-2007 г. са връщани като земеделски земи, включително и чрез заменки. Част от тях са сменили предназначението си и вече са с разрешително за строеж. Нека да попитаме българите искат ли в пясъците на Черноморието да изтече една магистрала и искат ли над 1 млрд. лв. да бъдат дадени за изкупуване на тези терени, заяви Аврамова. Всеки един терен трябва да бъде изследван в неговата специфика и да има решение за всеки конкретен случай, тъй като са различни, допълни тя. Днес бе създадена Междуведомствена работна група, която ще разглежда проблемите с дюните и строителството по Черноморското крайбрежие, заяви министърът в парламента. В състава на групата са представители на Агенцията по геодезия, картография и кадастър, Дирекцията за национален строителен контрол, министерствата на околната среда и водите и на туризма. Те трябва да направят прецизен анализ на всички случаи със застрояване на дюни край морето. Важна задача пред експертите за решаване на проблема с дюните и тяхното опазване като природно богатство е да се даде определение на това дали са природно образувание или са терен. Експертите ще трябва да направят анализ на законодателството и да излязат с предложения за промени.        ", "date": "2019.02.15", "title": " 1 млрд. лв. за да купи държавата всички дюни"}
{"url": "https://trud.bg/%d0%b3%d0%be%d0%bb%d1%8f%d0%bc%d0%b0-%d0%b8%d0%b7%d0%b4%d1%8a%d0%bd%d0%ba%d0%b0-%d0%bd%d0%b0-%d0%bb%d1%83%d0%b4%d0%be%d0%b3%d0%be%d1%80%d0%b5%d1%86-%d0%bf%d1%80%d0%b8-%d0%bf%d0%be%d0%b4%d0%bd/", "text": "Лидерът в Първа лига „Лудогорец“ записа грешна стъпка на старта на пролетния дял от шампионата. Шампионите направиха 0:0 като гост на последния в класирането „Верея“. Най-чистото положение за „орлите“ пропусна Марселиньо, а капитанът Клаудио Кешерю също имаше добри ситуации, които не успя да реализира. От своя страна домакините излязоха със състав от 11 чужденци, а техният наставник Олександър Севидов дори няма нужния лиценз, за да води тима. Двубоят мина изцяло под натиска на „зелените“, които обаче така и не намериха верния път към вратата на Генадий Ганев. Така в крайна сметка „Верея“ взе едва шеста точка за сезона, но остава без успех след първите 21 кръга. Гафът на „Лудогорец“ пък дава шанс на преследвачите ЦСКА и „Левски“ да съкратят дистанцията съответно на 4 и 8 точки.", "date": "2019.02.15", "title": " Голяма издънка на „Лудогорец“ при подновяването на Първа лига"}
{"url": "https://trud.bg/%d0%bc%d0%b8%d0%bd%d0%b8%d1%81%d1%82%d1%8a%d1%80-%d0%b0%d0%bd%d0%b3%d0%b5%d0%bb%d0%ba%d0%be%d0%b2%d0%b0-%d0%b7%d0%b0-%d1%82%d1%80%d0%b8-%d0%b3%d0%be%d0%b4%d0%b8%d0%bd%d0%b8-%d0%bf%d0%be%d1%81%d1%82/", "text": "За последните три години заедно с бранша и местната власт постигнахме рекордни резултати за цялата история на туристическата ни статистика. През 2018 г. за първи път преминахме границата от 9 млн. чуждестранни туристически визити и отчетохме над 9,2 млн. такива посещения. Туристическите посещения на чужденци у нас през миналата година са с 30,6% повече спрямо 2015-а.  Това зяви министър Николина Ангелкова на церемония в рамките на Международното туристическо изложение „Ваканция&СПА експо“ където получи Златен приз на сп. „Туризъм и отдих“ за утвърждаване на България като целогодишна дестинация за качествен туризъм. „Това е високо признание за усилията на нашия екип за устойчиво развитие на  туристическата ни индустрия в силно конкурентна среда и в условия на все по-високи международни критерии за добро обслужване“, заяви при награждаването министър Ангелкова, съобщават от Министерство на туризма. Тя подчерта, че от създаването си като самостоятелна администрация министерството работи последователно и съвместно с бизнеса и общините и доказва, че туризмът заслужено е издигнат от правителството в приоритет и структуроопределящ икономически отрасъл с близо 12% от БВП на страната. Министърът акцентира също, че с още по-висок темп се движи нарастването на приходите от международен туризъм. За периода януари-ноември 2018 г. те възлизат на 7,2 млрд. лв.  по последни данни на БНБ, което е 6,6% ръст спрямо единадесетте месеца на 2017 г. Приходите за 11-месечието от международен туризъм у нас през 2018 г. са с 34,4% ръст спрямо същия период на 2015. „Тези резултати ни задължават да работим още по-упорито за надграждането им, защото потенциалът на България като дестинация за четири сезона е огромен и с общи усилия можем да го разгърнем. Тази готовност бе демонстрирана от над 50 общини на тазгодишното 36-о издание на „Ваканция&СПА експо“, посочи министър Ангелкова и анонсира, че 2019 г. ще е още по-динамична и наситена с много работа в туризма. За да насърчим тези усилия, преди броени дни дадохме старт на новата инициатива „Естествено в България – 2019 година на вътрешния туризъм“ с подкрепата на председателя на Народното събрание Цвета Караянчева и министър Кралев. Тя призова участниците в най-мащабната туристическа борса  у нас да се включат активно в инициативите за насърчаване на вътрешния туризъм, за да утвърдим заедно имиджа на страната като търсена и уникална туристическа дестинация.", "date": "2019.02.15", "title": " Министър Ангелкова: За три години постигнахме рекордни резултати за цялата история на туристическата ни статистика"}
{"url": "https://trud.bg/%d1%82%d1%80%d1%83%d0%b4-%d1%83%d0%b8%d0%ba%d0%b5%d0%bd%d0%b4-%d0%b5%d0%b4%d0%b8%d0%bd-%d0%b2%d0%b5%d1%81%d1%82%d0%bd%d0%b8%d0%ba-%d0%b7%d0%b0-%d0%b4%d0%b2%d0%b0-%d0%b4%d0%bd%d0%b8-9/", "text": "Тази събота и неделя: Елизабет Олсън: Не съм позьорка Сестрата на близначките Олсън е на върха         Стефан Гидиков: Половата свитост на българина като основа на неговия характер Свитостта се отплесва в остри рефлекси с цинична багра, като компенсационен израз на обуздаваното желание АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.02.15", "title": " Труд Уикенд – един вестник за два дни"}
{"url": "https://trud.bg/%d1%8f%d0%b4%d0%b5%d0%bc-89-%d0%b2%d0%bd%d0%be%d1%81%d0%bd%d0%b8-%d0%bf%d0%bb%d0%be%d0%b4%d0%be%d0%b2%d0%b5-%d0%b8-%d0%b7%d0%b5%d0%bb%d0%b5%d0%bd%d1%87%d1%83%d1%86%d0%b8/", "text": "Никой не проверява за пестициди доставките от трети страни Искат стандарт за училищата и детските градини Близо 89% от плодовете и зеленчуците, които ядем са вносни, а родното производство е напълно смачкано. Това заяви пред „Труд” Чавдар Маринов, изпълнителен директор на Българската асоциация на организациите на производители на плодове и зеленчуци. В официалната агростатистика се отчита увеличение на производството и търговията с български плодове и зеленчуци, защото е включен и реекспортът от Сърбия и Македония, което изкривява данните, посочи той. „Ще ви дам само един пример – у нас има заявени 6 000 дка с круши, а реално има само петима производители. На практика всеки, който има някаква градина я заявява във Фонд „Земеделие” и така се изкривяват данните. Това обаче не са градини, които отговарят на добрите земеделски практики. В една градина се правят от 26 до 34 пръскания на година, което, разбира се, са разходи за фермера. Но те не го правят”, посочи Маринов. Ябълките на пазара са основно внос от ЕС и то най-вече от Полша, обясни председателят на асоциацията. Те влизат на цена 34 евроцента за килограм, пакетирани плюс транспорт. Другият голям внос идва от Сърбия и Македония и даже се предлага за български по пазарите. Причината е слабият митнически контрол, категоричен беше Маринов. По оценки на Център за икономически анализи на селското стопанство около 60% от реализираните домати чрез различните търговски канали, извън преработката, идват от внос, докато при пипера и краставиците импортът представляват приблизително 35 на сто. Данните на националната статистика отчитат, че за десетте месеца на миналата година вносът на пресни зеленчуци е нараснал с 11,7% за година и стига 226,7 хил. тона, а този на пресни плодове -с 9,4%, до 255,3 хил. тона. Увеличението при зеленчуците се дължи основно на ръст на доставките на домати с 8,9 хил. тона или 13,7%, на чушки – със 7,4 хил. тона или 36,4% и на краставици – с 6,2 хил. тона или 43,7%. Съществено повишение има и при вноса на моркови и репи (с 18%), зеле(с 8,8%), лук (с 9,2%) и тикви(с 26,8%). Според Чавдар Маринов вносните плодове и зеленчуци, които идват от страни извън ЕС, са опасни, защото там приетата допустима норма за остатъци от пестициди е по-висока. Затова големите вериги изискват сертификат Global G.A.P., който гарантира качеството на продукта от полето до крайния потребител, посочи Маринов. По думите му вносът, освен на пазара, отива и в детските градини и училищата. „6 пъти предлагаме на министерство на земеделието такъв сертификат да се изисква за плодовете и зеленчуците, които се предлагат в училищата и детските градини, но ни отказват. На практика набутваме пестициди на децата си. Сега Българската агенция по безопасност на храните прави само качествен анализ – една ябълка например да няма петна по-големи от 3 милиметра, но това не е достатъчно”, допълни председателят на асоциацията.   Цените най-високи от 2 години насам През тази зима цените на основните зеленчуци се очертават да бъдат по-високи, отколкото през предходните 2 години. Причините са нарасналите разходи по цялата верига – от първичното производство до търговията, обясняват експерти. По данни на Държавната комисия за стокови борси и тържища в сравнение със същия период на 2018 г. се наблюдава значително поскъпване на картофите и вносните домати – съответно с 31,7% и 50,3%. Средните цени на едро на домати през зимните месеци на 2017 г. са били около 1,95 лв./кг (цена на дребно– 2,85лв./кг), докато тази зима стигат 2,15 лв./кг на едро и 2,75 лв. за кг по магазините. При краставиците през миналата зима цената по борсите е била – 3,10 лв./кг, а за настоящия сезон се прогнозира на нива около 2,35 лв./кг.   Над 2,5 млрд. лева взеха фермерите  Над 2,5 млрд. лева общо са изплатените средства в сектор „Земеделие“ през 2018 г., показва отчетът на Министерство на земеделието, храните и горите. От тях 1,521 млрд. лева са директните плащания, обвързаното производство, зелените плащания и други. Общо 305 млн. лв. са всички преходни национални помощи. Водещите са в тютюнопроизводството и в животновъдството.  Самият министър Румен Порожанов призна, че в момента най-голямата диспропорция между производството и преработката е в зеленчукопроизводството и овощарството, като предстои тази година да бъдат предложени нови схеми за подпомагане в този сектор. Данните на земеделското министерство към момента сочат, че 56% от бюджета на Програмата за развитие на селските райони е договорен, като сумата надхвърля 1,6 млрд. евро. Тази година ще започне прием по девет схеми от програмата за още 141 млн. евро, сред които за малки производители, иновации, широколентов интернет в селата, ремонт и реставрация на храмове и др.   Тодор Джиков, председател на асоциацията на картофопроизводителите: „Схемаджии“ прибират субсидиите без да произвеждат  Български картофи няма на пазара след януари 200 000 тона е недостигът на картофи родно производство у нас на година, съобщи за „Труд“ председателят на Националната асоциация на картофопроизводителите Тодор Джиков. У нас се произвеждат 150 000 тона картофи на година, а консумацията е около 350 000 тона. Това показва, че едва 35-40 процента от картофите у нас са български, а останалото е внос, допълни той. След януари месец на пазара на практика български картофи няма. Внасят се обаче полски, които се пакетират у нас в чували и се продават като български по борсите, посочи той. Вносът е основно от европейските страни – Франция, Германия, Белгия. Причините за липсата на българска стока са няколко – от една страна намаляват площите, на които се отглеждат плодове и зеленчуци. Картофите се гледат предимно в планинските и полупланинските райони. 60% от земята на България е именно такава, но държавата и ръководството на земеделското министерство нямат политика за подпомагане на тези райони, допълни Джиков. Друг проблем са „схемаджиите“ по директните плащания. Според регистрите на БАБХ, наблюдаваните от нея площи с картофи в страната са 40 хиляди. В същото време в регистрите на фонд „Земеделие“ се плащат субсидии върху 120 хиляди дка с картофи, което означава, че никой не знае защо останалите 80 хиляди декара не са под контрола на БАБХ, коментира председателят на асоциацията. Това са мними картофопроизводители. Хвърлят нещо на нивата, прибират си субсидиите, но те не отглеждат реално продукция. В същото време заради многото декларирани площи, се намалява ставката, защото се дели на повече декари, обясни Тодор Джиков.   Едва 35% от месото в колбасите е наше  Салами и кренвирши масово се правят от вносно месо, показват данните на земеделското министерство. Едва 35% от вътрешното потребление на пилешко месо е от родно производство. Подобна е и ситуацията при свинското – само 39 на сто. Това се дължи на вноса за нуждите на преработвателната промишленост, обясняват от ведомството. Българското производство на свинско месо е било около 78-79 000 тона през 2017 г. Потреблението обаче достига 180 000 тона. При пилешкото са произведени около 90 000 тона месо при нужни – около 160 000 тона. България не само внася, но и изнася сравнително големи количества пилешко месо – 30,3 хил. тона за 2017 г. Наблюдава се увеличение на дела на българското производство във вътрешното потребление на телешко месо до 64,2% (при 49,3% за 2016 г.). Вътрешното потребление на агнешко месо в страната се задоволява почти изцяло от местно производство – 90%.   Една трета от сиренето – с чуждо мляко  Увеличават се доставките на кашкавали  Вносът на сурово мляко ще се увеличава и през следващите години 30% от млякото, което се преработва в мандрите у нас ще бъде чуждо. Това показва анализ на Центъра за икономически изследвания в селското стопанство (CAPA). Според данните през последните години в страната се увеличава вносът не само на млечни суровини, но и на млечни продукти, като особено голямо увеличение се наблюдава при вноса на различни видове кашкавал. Най-често български фирми купуват мляко от страни в региона като Румъния и Унгария, но значителни количества се внасят от Холандия и Италия, защото там има сериозен излишък на сурово мляко. До 2022 година експертите очакват импортът на млечни продукти да се увеличи дo 11,5 хиляди тона годишно. Анализът показва, че от 10 години страната ни внася повече млечни продукти, отколкото изнася, като тази тенденция ще се засилва в бъдеще. През миналата година сме изяли 11 504 тона сирене с палмова мазнина, показват окончателните данни на земеделското министерство. Все пак данните сочат, че консумацията на сирене с растителни мазнини намалява през последните години. За цялата 2017 година у нас са произведени и съответно изконсумирани 13818 тона фалшиво сирене, а през 2016 г. – 14 559 тона. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.02.15", "title": " Ядем 89% вносни плодове и зеленчуци\t\t\t"}
{"url": "https://trud.bg/%d0%bf%d0%be%d0%bb%d0%b8%d1%86%d0%b0%d0%b8-%d1%85%d0%b2%d0%b0%d0%bd%d0%b0%d1%85%d0%b0-13-%d0%b0%d1%84%d0%b3%d0%b0%d0%bd%d0%b8%d1%81%d1%82%d0%b0%d0%bd%d1%86%d0%b8-%d0%ba%d1%80%d0%b0%d0%b9-%d1%8f%d0%bc/", "text": "13 нелегални мигранти са задържани от ямболски полицаи. На 13 февруари в хода на специализирана полицейска операция по линия на противодействие на нелегалната миграция в землището на село Лалково са задържани 13 мъже, с афганистански произход, трима от които непълнолетни, съобщиха от пресцентъра на МВР. В хода на образуваното досъдебно производство се проверява съпричастността на жител на Елхово, за който има данни, че е трябвало да ги превози към вътрешността на страната. В рамките на проведените незабавни оперативно-издирвателни действия е установен и задържан мъж от Бургас, за когото се предполага, че е координирал действията по извозването на мигрантите. Процесуално-следствени действия по случая продължават под надзора Районна прокуратура – Елхово. Полицейската операция е реализирана във взаимодействие между служители от ГДНП, ОДМВР-Ямбол и ОДМВР-Бургас.", "date": "2019.02.15", "title": " Полицаи хванаха 13 афганистанци край ямболско село"}
{"url": "https://trud.bg/%d0%b0%d0%bf%d0%b8-%d1%81%d0%bc%d0%b5%d0%bd%d1%8f-%d0%bf%d1%8a%d1%82%d0%bd%d0%b8%d1%82%d0%b5-%d1%82%d0%b0%d0%b1%d0%b5%d0%bb%d0%b8-%d0%ba%d1%8a%d0%bc-%d0%b3%d1%80%d0%b0%d0%bd%d0%b8%d1%86%d0%b0%d1%82/", "text": "Пътните табели за граничните пунктове към Северна Македония ще бъдат подменени с новото име на държавата до края на месеца, съобщи  . Сменят се табелите по републиканските пътища до два пункта на територията на Кюстендилска област и два на територията на Благоевградска област. По-рано днес Скопие уведоми официално страните членки на ООН, включително и България, за новото си конституционно име Република Северна Македония.", "date": "2019.02.15", "title": " АПИ сменя пътните табели към границата със Северна Македония"}
{"url": "https://trud.bg/%d0%bc%d0%bd%d0%be%d0%b3%d0%be%d1%85%d0%b8%d0%bb%d1%8f%d0%b4%d0%bd%d0%be-%d1%88%d0%b5%d1%81%d1%82%d0%b2%d0%b8%d0%b5-%d1%81-300-%d0%bc%d0%b5%d1%82%d1%80%d0%be%d0%b2%d0%b8%d1%8f-%d0%bd%d0%b0%d1%86%d0%b8/", "text": "На националния празник на България – 3 март, за пета поредна година, старозагорци и гости на града ще тръгнат по пътя на свободата с шествието, което ще пренесе 300-метровия трибагреник до мемориалния комплекс „Бранителите на Стара Загора“. Тържествата ще започват с Божествена света литургия, която ще бъде отслужена в Катедралния храм „Свети Николай“. От 10:30 часа ще бъдат положени венци и цветя на паметниците, посветени на Освобождението на Стара Загора, съобщиха от пресцентъра на Общината. Ритуалът за издигане на националното знаме пред сградата на Общината ще се състои в 11:00 часа. Половин час по-късно оттам ще тръгне паметното шествие „За свободата… Да развеем българското знаме“, което ще премине по бул. „Цар Симеон Велики“. В него и тази година ще се включат военният оркестър на Втора механизирана бригада, ученически оркестри и Общинският духов оркестър, които ще свирят на определени места по маршрута. Общината ще подари 1000 знамена на участници в шествието. В 12:00 часа е финалът на шествието и издигане на националното знаме на мемориала „Бранителите на Стара Загора“. За пръв път пред старозагорци ще бъде показан спектакълът „Докосни древността“ на Прабългарската школа за оцеляване „Бага-Тур“ с участието на Общински фолклорен ансамбъл „Загоре“, народни читалища от община Стара Загора, Национално дружество „Традиция“ и Българска федерация на любители на историческото оръжие „Поп Минчо Кънчев”. От 16:00 часа в парк „Артилерийски“ тържествата продължават с националната инициатива „Пробуждане с хоро“ с участието на Народно читалище „Настроение 2017“ и фолклорни клубове от Стара Загора. Празничният концерт на Общинския фолклорен ансамбъл „Загоре“ започва в 18:00 часа на площада пред Общината. Час по-късно ще бъде проведена и тържествена заря-проверка с празнични илюминации. Регионалният исторически музей ще отвори безплатно врати за посетители 3 март от 10:00 до 18:00 часа. Предвидени са демонстрация на оръжие от Руско-турската освободителна война 1877/78 г. и образци на опълченски униформи, специализирана беседа на тема „Повторното освобождение на Стара Загора на 13 януари 1878 г.” и тематична викторина с награди. По повод 3 март от Общината ще поставят по автобусните спирки винили със снимки на различни артефакти, отразяващи историята на Стара Загора от неолита до наши дни. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.02.15", "title": " Многохилядно шествие с 300-метровия национален флаг ще премине на 3 март в Стара Загора"}
{"url": "https://trud.bg/%d1%80%d1%8a%d1%81%d1%82-%d0%bd%d0%b0-%d1%87%d1%83%d0%b6%d0%b4%d0%b8%d1%82%d0%b5-%d0%b8%d0%bd%d0%b2%d0%b5%d1%81%d1%82%d0%b8%d1%86%d0%b8%d0%b8-%d0%b2-%d1%82%d1%8a%d1%80%d0%b3%d0%be%d0%b2%d0%b8%d1%89/", "text": "Със 7,7% са се увеличили преките чуждестранни инвестиции в област Търговище през 2017 г., спрямо предходната. Това съобщават от Териториалното статистическо бюро, отчитайки, че вложенията от чужди капитали в нефинансовия сектор възлизат на близа 245 млн. евро. Огромната част от тези инвестиции са били насочени към преработващата промишленост, управление на отпадъците, като пречиствателни съоръжения и други. От статистиката не уточняват, но вероятно голям дял имат вложенията в стъкларските заводи край Търговище. Ръстът на инвестициите в дейностите от секторите, свързани с търговия, ремонт на автомобили, складове, хотелиерство и ресторантьорство през 2017 г. е близо 6%. С над 45% са паднали обаче чуждите средства в сектора „Професионални дейности и научни изследвания; административни и спомагателни дейности”. Почти 211 млн. лв. от всички чужди преки инвестиции са били в  община Търговище. Общият им размер пък нарежда областта на 13 място в страната по привлечени външни капитали в нефинансовия сектор.", "date": "2019.02.15", "title": " Ръст на чуждите инвестиции в Търговище\t\t\t"}
{"url": "https://trud.bg/%d0%bf%d1%80%d0%b5%d0%bc%d0%b8%d0%b5%d1%80%d1%8a%d1%82-%d0%b1%d0%be%d1%80%d0%b8%d1%81%d0%be%d0%b2-%d1%81%d0%b5-%d1%81%d1%80%d0%b5%d1%89%d0%bd%d0%b0-%d1%81-%d0%b8%d0%b7%d0%bf%d1%8a%d0%bb%d0%bd%d0%b8/", "text": "Министър-председателят Бойко Борисов проведе среща с изпълнителния директор на Американския еврейски комитет Дейвид Харис в Мюнхен, съобщиха от пресцентъра на Министерски съвет. Българският премиер е на двудневно посещение в Германия за участие в Мюнхенската конференция по сигурността. Двамата отбелязаха отличните отношения, които поддържа България с еврейските организации в САЩ. Българският премиер посочи, че еврейските организации през годините са подкрепяли България по евроатлантическия й път. Той подчерта, че страната ни разчита американските еврейски организации да окажат съдействие за оползотворяването на потенциала за икономическо и търговско сътрудничество между България и САЩ. „Активното ни сътрудничество има важна роля както за развитието на двустранните българо-американски отношения, така и за сътрудничеството между България и Държавата Израел“, каза още премиерът Борисов. Министър-председателят подчерта, че страната ни споделя загрижеността на световната еврейска общност относно растящия антисемитизъм. „Ние осъждаме и отхвърляме такива опити, а нашият отговор е силният ангажимент да изследваме и разказваме историята в цялата й трагична сложност“, каза премиерът Борисов.  ", "date": "2019.02.15", "title": " Премиерът Борисов се срещна с изпълнителния директор на Американския еврейски комитет Дейвид Харис"}
{"url": "https://trud.bg/%d1%80%d0%b0%d0%b7%d0%ba%d1%80%d0%b8%d0%b2%d0%b0%d1%82-%d0%bd%d0%be%d0%b2%d0%b8-%d1%81%d0%bf%d0%b5%d1%86%d0%b8%d0%b0%d0%bb%d0%bd%d0%be%d1%81%d1%82%d0%b8-%d0%b2-%d0%b1%d1%83%d1%80%d0%b3%d0%b0%d1%81/", "text": "Бургаски училища разкриват нови специалности от тази година. Сред тях ще са ремонт на летателни апарати и производствор на мебели. Това съобщиха от областната администрация, след заседание на Комисията по заетост, ръководена от губернатора Вълчо Чолаков. Новите специалности ще са за учебната 2019/2020 година. За първи път ще се проведе прием по : „Ремонт на летателни апарати“, „Електрически превозни средства“, „Електродомакинска техника“, „Производство на мебели / Производство на тапицирани изделия“, „Сътрудник опазване на обществения ред“ и „Горско и ловно стопанство“. Тези специалности ще бъдат разкрити в Механотехникума, Техникума по електротехника, по дървообработване и др. училища в града. Все повече се усеща нужда от специалисти с базови, ключови компетентности и „умения на бъдещето“- да се учи в бързо променящата технологична и дигитализираща се работна среда, коментираха експертите на РУО. Предложени за утвъждаване са 85 паралелки в STEM профили (софтуерните и хардуерните науки, математика, природни науки, електротехника и електроника, машиностроене, ИТ) и ИТ професии – 59,44 %. Паралелките от други профили и професии ще бъдат 58 (40,56 %). По данни на Регионално управление образование (РУО) броят на завършващите VII клас ученици през 2019 година е 3781. Общо за областта държавен план-прием за учебната 2019/2020 год. предлагат 55 образователни институции.  „Всички предложения на училищата за обучения по професии са подкрепени от работодателските организации“- коментира областният управител Вълчо Чолаков.  ", "date": "2019.02.15", "title": " Разкриват нови специалности в Бургас"}
