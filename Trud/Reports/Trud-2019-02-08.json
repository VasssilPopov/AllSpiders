{"url": "https://trud.bg/%d0%bd%d0%b0%d0%b4%d0%b7%d0%b8%d1%80%d0%b0%d1%82%d0%b5%d0%bb-%d0%b2-%d0%b7%d0%b0%d1%82%d0%b2%d0%be%d1%80%d0%bd%d0%b8%d1%87%d0%b5%d1%81%d0%ba%d0%be-%d0%be%d0%b1%d1%89%d0%b5%d0%b6%d0%b8%d1%82%d0%b8/", "text": "Надзирател в затворническо общежитие, шофирал под въздействие на наркотично вещество и държал тревиста маса в автомобила си, съобщават от държавното обвинение. Около 13 ч. на 30.01.2019 г., в района на с. Редина, община Своге, служители от сектор „Пътна полиция“ спрели за проверка лек автомобил „Фолксваген“, движещ се от гр. Мездра за гр. Своге. По надлежния ред било установено, че водачът на превозното средство – Д.П., се намира под влияние на наркотично вещество – тетрахидроканабинол. В багажното отделение на колата, собственост на Д.П., била открита черна пластмасова кутия, наподобяваща аптечка, с два полиетиленови плика, съдържащи зелена тревиста маса. При направения полеви наркотест веществото реагирало на канабис. Общото му тегло е 7,2 грама. Водачът, който е надзирател в затворническо общежитие „Кремиковци“ към затвора в гр. София, е дал кръвна проба за изследване. Очакват се резултатите от назначените експертизи, в това число за откритото в автомобила вещество. Под ръководството на Районна прокуратура – Своге се извършва разследване за извършено престъпление по чл. 343 „б“, ал. 3 от Наказателния кодекс. Чл. 343 „б“, ал. 3 гласи: „Който управлява моторно превозно средство след употреба на наркотични вещества или техни аналози, се наказва с лишаване от свобода от една до три години и с глоба от петстотин до хиляда и петстотин лева.“ АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.02.08", "title": " Надзирател в затворническо общежитие „Кремиковци“ шофирал дрогиран"}
{"url": "https://trud.bg/%d0%bd%d0%b0%d0%b4-140-%d0%bd%d1%83%d0%b6%d0%b4%d0%b0%d0%b5%d1%89%d0%b8-%d1%81%d0%b5-%d0%b2-%d0%b1%d0%bb%d0%b0%d0%b3%d0%be%d0%b5%d0%b2%d0%b3%d1%80%d0%b0%d0%b4-%d0%bf%d0%be%d0%bb%d1%83%d1%87%d0%b0/", "text": "В община Благоевград продължава предоставянето на социални услуги в домашна среда – „Личен асистент“, „Социален асистент“ и „Домашен помощник“. След подписано споразумение с Агенция за социално подпомагане и Община Благоевград, хора в неравностойно положение и тази година ще получават необходимите грижи, съобщиха от местната управа. Услугата е насочена към хора с увреждания и лица над 65 години с ограничение и невъзможност за самообслужване.  Целта е да бъде оказана помощ на хората в нужда и да бъдат избегнати рискове от социално изключване.", "date": "2019.02.08", "title": " Над 140 нуждаещи се в Благоевград получават социални услуги в домашна среда"}
{"url": "https://trud.bg/%d0%b4%d0%b2%d0%b0%d0%bc%d0%b0-%d0%bf%d0%be%d1%81%d1%82%d1%80%d0%b0%d0%b4%d0%b0%d1%85%d0%b0-%d0%bf%d1%80%d0%b8-%d0%ba%d0%b0%d1%82%d0%b0%d1%81%d1%82%d1%80%d0%be%d1%84%d0%b0-%d0%ba%d1%80%d0%b0%d0%b9/", "text": "Двама души са ранени при катастрофа след разклона за град Златарица на пътя Велико Търново – Елена. Сигналът за произшествието е подаден 14,50 часа в петък. В злополучния следобед в участък са се ударили два автомобила Опел и Ауди. При сблъсъка са пострадали водачът и пътничката в опела, които са от Елена. Двамата са откарани в Спешна помощ в балканския град, където е установено, че имат натъртвания. В случай, че се окаже, че някой от тях е със средна телесна повреда, ще бъде образувано досъдебно производство.", "date": "2019.02.08", "title": " Двама пострадаха при катастрофа край Златарица"}
{"url": "https://trud.bg/%d0%bf%d0%be%d0%b4%d0%bf%d0%b8%d1%81%d0%b0%d1%85%d0%b0-%d0%ba%d0%be%d0%bb%d0%b5%d0%ba%d1%82%d0%b8%d0%b2%d0%bd%d0%b8%d1%8f-%d1%82%d1%80%d1%83%d0%b4%d0%be%d0%b2-%d0%b4%d0%be%d0%b3%d0%be%d0%b2%d0%be/", "text": "Кметът на Свищов Генчо Генчев и председателят на синдикалната организация на медицинските специалисти от детско и училищно здравеопазване към КНСБ Красимира Златева сключиха Колективен трудов договор. Със споразумението са уредени въпроси на трудовите и осигурителните  отношения на медицинските специалисти от детско и училищно здравеопазване. В Колективния трудов договор освен трудовите възнаграждения и обезщетения, с конкретните размери на началните основни работни заплати, са договорени още работно време, почивки и отпуски, въпроси касаещи професионалната квалификация, средствата за социално подпомагане, здравословни и безопасни условия за труд, условия за синдикална дейност, трудова заетост и др. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.02.08", "title": " Подписаха Колективния трудов договор със синдиката на медицинските специалисти от детско и училищно здравеопазване в Свищов"}
{"url": "https://trud.bg/%d0%ba%d0%bc%d0%b5%d1%82%d1%8a%d1%82-%d0%bd%d0%b0-%d1%82%d1%8a%d1%80%d0%bd%d0%be%d0%b2%d0%be-%d1%83%d0%b2%d0%b0%d0%b6%d0%b8-%d0%b8%d0%b7%d0%bb%d0%be%d0%b6%d0%b1%d0%b0-%d0%b2-%d0%bd%d0%b0%d1%80%d0%be/", "text": "Кметът на Велико Търново Даниел Панов уважи изложба в Народното събрание, показваща оригинала на Търновската конституция от 1879 г. и изменението й от 1911 година, известно като Сребърната конституция. Експозицията представя и лични вещи на един от най-ярките участници в Учредителното събрание – Петко Славейков. Изложбата бе открита от председателя на Парламента Цвета Караянчева. Пътуващата експозиция „140 години от Учредителното събрание и приемането на Търновската конституция“ ще гостува и във Велико Търново и ще бъде представена навръх 16 април, когато в Старата столица ще е кулминацията на честванията. Председателят на 44-о Народно събрание Цвета Караянчева подчерта, че изложбата представя две от най-ценните реликви на българската държавност, а хората в цяла България ще могат да се докоснат до знакови събития от нашата история, да научат исторически и биографични данни за народните представители от Учредителното събрание. В парламента кметът на Велико Търново Даниел Панов отбеляза, че най-важният държавнически момент след Освобождението се е случил в старопрестолния град и това е именно приемането на Търновската конституция. „Нашите предци са начертали сами бъдещето на съвременна България. Всички представители в Учредителното събрание са били убедени, че България трябва да тръгне напред – да бъде свободна и независима европейска държава“, каза Панов. Изложбата е организирана със съдействието на Държавна агенция „Архиви“, на Националния литературен музей и на музея „Петко и Пенчо Славейкови“. В Народното събрание Цвета Караянчева, министърът на транспорта Росен Желязков, Даниел Панов и председателят на ДА „Архиви“ Михаил Груев валидираха юбилеен пощенски блок с марка, първодневен плик и печат, посветени на 140-ата годишнина от Учредителното събрание и приемането на Търновската конституция. Росен Желязков коментира, че марката пресъздава духа на Велико Търново и фрагменти от Конституцията. Неин автор е Ивелина Велинова.", "date": "2019.02.08", "title": " Кметът на Търново уважи изложба в Народното събрание с оригинала на Търновската конституция"}
{"url": "https://trud.bg/%d1%83%d0%b4%d0%be%d1%81%d1%82%d0%be%d0%b8%d1%85%d0%b0-%d0%b8%d0%bb%d0%b8%d1%8f%d0%bd%d0%b0-%d0%b9%d0%be%d1%82%d0%be%d0%b2%d0%b0-%d0%b8-%d1%81%d0%be%d1%82%d0%b8%d1%80-%d1%86%d0%b0%d1%86%d0%b0%d1%80/", "text": "Традиционно в началото на февруари от 2009 г. досега Институтът за изследване и развитие на лидерството в информационната среда към УниБИТ присъжда Почетен знак за лидерство в държавността „Стефан Стамболов”. Тази година лауреатите са главният прокурор Сотир Цацаров и вицепрезидентът Илияна Йотова. Преди връчването на отличията на 8 февруари се състоя официална церемония пред паметника на Стефан Стамболов, на която говориха Илияна Йотова, проф. Стоян Денчев и Красимир Каракачанов. Бяха поднесени цветя и венци от името на държавни институции и граждани. Час по-късно в Националната библиотека „Св. св. Кирил и Методий” се състоя награждаването. Главният прокурор Сотир Цацаров не присъства, но изпрати писмо, с което подчерта, че за него е висока чест удостояването му с Почетния знак „Стефан Стамболов”. Миналогодишният носител на приза Красимир Каракачанов (вицепремиер) и проф. Ирена Петева (ректор на УниБИТ) връчиха наградата на на вицепрезидента Илияна Йотова. В словото си тя отправи благодарности и послание към ръководството на УниБИТ и към присъстващите, в което тя акцентира на личното достойнство на всеки човек и уважението към държавността: „Благодаря за високата оценка, която ми дадохте днес. Лидерството изисква не титли и постове. Да си лидер означава да вдъхновяваш. Двадесет и първи век може би ще се окаже век на големите дефицити. Днес отново говорим за бюрокрацията и колко е страшна тя. Държавността днес означава единение на българите, връщане към справедливостта, респект и отношение помежду ни, уважение към институциите… Истинският лидер е човек, който рискува и дава своята картина за света със смели действия, познания и воля”. Проф. Стоян Денчев (председател на Общото събрание на УниБИТ) удостои със званието Доктор хонорис кауза ген. Тодор Бояджиев, академичният съвет удостои с титлата почетен професор Уилям Монгомъри (САЩ), Павлос Апостолидес (Гърция), Михаил Богданов (Русия) и Золт Кохалми (Унгария). Награди (часовник „Ришельо”) получиха журналистката Валерия Велева и д-р Диана Стоянова – директор на Университетското издателство „За буквите”. Същия ден следобед в сградата на УниБИТ се проведе Научна конференция и Майсторски клас на тема „Лидерски практики в разузнаването”. В изнесените пред студенти и учени лекции взеха участие известните разузнавачи: Тодор Бояджиев, Павлос Апостолидес (Гърция), Михаил Богданов (Русия) и Золт Кохалми (Унгария).  ", "date": "2019.02.08", "title": " Удостоиха Илияна Йотова и Сотир Цацаров с Почетен знак за лидерство „Стефан Стамболов”"}
{"url": "https://trud.bg/%d0%b9%d0%be%d1%80%d0%b4%d0%b0%d0%bd-%d0%b8%d1%81%d0%b0%d0%b5%d0%b2-%d0%ba%d0%be%d0%b9%d1%82%d0%be-%d1%80%d0%b0%d0%bd%d0%b8-%d1%81-%d0%b1%d0%be%d0%bc%d0%b1%d0%b8%d1%87%d0%ba%d0%b0-%d0%bf%d0%be%d0%bb/", "text": "4 години затвор получи футболният хулиган, който рани с бомбичка двама полицаи по време на мач между ЦСКА и „Левски“ през април миналата година, предава  Присъдата беше постановена от Софийския градски съд. В съдебната зала Йордан Исаев заяви, че съжалява. Прокуратурата поиска за него 6 години затвор, но той призна вината си и затова получи присъда, намалена с една трета. Пострадаха двама униформени – мъж и жена, като тя едва не загуби зрението си на едното си око. Днес стана ясно, че зрението на Гергана Зашева все още не е възстановено, а щетите върху окото ѝ са над 60%. Адвокатът ѝ каза, че тя вижда само сенки. На днешното заседание съдът постанови Йордан Исаев да плати 80 000 лв. обезщетение на Гергана Зашева. „Тук е мястото и на МВР, и на Министерството на правосъдието да извършат анализ на приложението на този закон на съществуващите дела по подобни случаи, за да могат да внесат корекции. Проблемът все още стои и е все още толкова тежък, колкото е бил и преди”, заяви нейният адвокат Емануил Йорданов. Дали Гергана Зашева и нейната защита ще обжалват тази присъда, все още не са взели решение. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2019.02.08", "title": " Йордан Исаев, който рани с бомбичка полицайката Гергана Зашева, получи 4 г. затвор"}
{"url": "https://trud.bg/%d1%81%d1%82%d1%80%d0%be%d1%8f%d1%82-%d0%bd%d0%b0%d0%b9-%d0%b4%d1%8a%d0%bb%d0%b3%d0%be%d1%82%d0%be-%d1%82%d1%80%d0%be%d0%bb%d0%b5%d0%b9%d0%b1%d1%83%d1%81%d0%bd%d0%be-%d1%82%d1%80%d0%b0%d1%81%d0%b5/", "text": "В неделя затварят част от тунела под НДК През април пускат движението по най-дългото тролейбусно трасе в София от 14 км. Линията ще е с номер 7 и ще свързва ж.к. “Люлин” с кв. “Лозенец” и кв. “Манастирски ливади”. В момента се изграждат 3,5 км. инфраструктурата при НДК, по бул. “Фр. Нансен”, бул. “Черни връх” и бул. “Арсеналски”. Тролейбусното трасе ще замести трамвай номер 6, който беше спрян от движение, съобщи столичният зам.-кмет Дончо Барбалов. Тролеите ще се движат на интервал 8-10 мин. по маршрут през кв. “Манастирски ливади”, ул. “Костенски водопад”, ул. “Бяла черква”, бул. “Арсеналски”, бул. “Черни връх”, ул. “Фр. Нансен”, Руски паметник, ул. “Опълченска” до ж.к. “Люлин”. В обратна посока превозните средства ще минават по сегашния маршрут на тролей 7, от пл. “Прага” през тунела под НДК, при Моста на влюбените и по обратното трасе до кв.”Манастирски ливади”.  Тролейбусното трасе ще бъде отделено от другите превозни средства в по част от ул. “Фр. Нансен”, бул. “Черни връх” и бул. “Арсеналски” от бул. “Черни връх” до басейна Спартак. В момента по бъдещата нова линия се строи електрическа мрежа за 1,5 млн. лв, и пътната част за 800 хил. лв. Кабелната мрежа се изпълнява от общинското дружество “Столичен Електротранспорт”, а пътното трасе – от “Щрабак” ЕАД. Заради изграждането на кабелната мрежа, в неделя ще бъде затворен за движение десният ръкав на тунела под НДК в посока от Петте кьошета към бул. “Черни връх”. Колите ще могат да се движат към бул. “В. Левски”.  Общината планира и част от улица “Фр. Нансен” да стане двупосочна. Паркирането в синята зона там ще е успоредно. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.02.08", "title": " Строят най-дългото тролейбусно трасе в София\t\t\t"}
{"url": "https://trud.bg/%d0%bf%d1%80%d0%b5%d0%b4%d1%81%d1%82%d0%b0%d0%b2%d0%b8%d1%82%d0%b5%d0%bb-%d0%bd%d0%b0-%d0%b0%d0%bc%d0%b5%d1%80%d0%b8%d0%ba%d0%b0%d0%bd%d1%81%d0%ba%d0%b0%d1%82%d0%b0-%d0%b0%d0%b4%d0%bc%d0%b8%d0%bd/", "text": "Държавният секретар на САЩ Майк Помпео ще използва визитата си в Унгария следващата седмица, за да призове премиера Виктор Орбан да се откаже от планираното включване на страната към газопровода „Турски поток“, съобщи днес представител на американската администрация, цитиран от Ройтерс. Единият от вариантите е тръбата да премине от турска територия на българска, а след това да продължи към Сърбия, Унгария, Словакия. Пред унгарските власти Помпейо ще изрази и безпокойство от засилващото се присъствие на китайския телекомуникационен гигант „Хуавей“. По-рано Държавният департамент съобщи, че от 11 до 15 февруари Помпейо ще посети няколко европейски страни – Унгария, Словакия, Полша, Белгия и Исландия, информира БНР. На 11-ти дипломат №1 на САЩ ще има среща в Будапеща с Виктор Орбан, с външния министър и с министъра на отбраната. С тях той ще обсъди двустранните отношения, в това число и сътрудничеството в отбраната, енергетиката и регионалната сигурност, подкрепата за Украйна, начините за противопоставяне на руското и китайското влияние и за укрепване на западния алианс. В Будапеща и в Братислава държавният секретар на САЩ ще обсъди засилването на сътрудничеството в сферата на сигурността с цел противопоставяне на руската агресия. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.02.08", "title": " Представител на американската администрация съобщи, че Помпео ще призове Орбан да се откаже от „Турски поток“"}
{"url": "https://trud.bg/%d1%80%d1%83%d1%81%d0%b8%d1%8f-%d1%83%d0%b4%d0%b0%d1%80%d0%b8%d1%82%d0%b5-%d0%bd%d0%b0-%d0%b8%d0%b7%d1%80%d0%b0%d0%b5%d0%bb-%d0%bf%d0%be-%d1%81%d0%b8%d1%80%d0%b8%d0%b9%d1%81%d0%ba%d0%b0-%d1%82%d0%b5/", "text": "Ударите на Израел по сирийска територия допълнително дестабилизират обстановката и трябва да бъдат прекратени, заяви днес руският заместник външен министър Сергей Вершинин, цитиран от ТАСС. „Подобни произволни удари по суверенна сирийска територия трябва да бъдат прекратени. Всякакви атаки дестабилизират обстановката. Никой не е длъжен да действа в Сирия извън рамката на антитерористичните цели“, каза руският дипломат. На 20 януари сирийски медии съобщиха, че ПВО-системи са отразили удари на израелска авиация в южната част на страната. Ден по-късно руското министерство на отбраната обяви, че в резултат са загинали 4-ма сирийски военнослужещи, информира БНР. Израелският премиер Бенямин Нетаняху заявява, че подобни атаки са насочени срещу иранското присъствие в Сирия и няма да бъдат прекратени. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com      ", "date": "2019.02.08", "title": " Русия: Ударите на Израел по сирийска територия трябва да бъдат прекратени"}
{"url": "https://trud.bg/%d0%bd%d0%be%d0%b2-%d0%bc%d0%b8%d0%bb%d0%b8%d0%be%d0%bd%d0%b5%d1%80-%d0%bd%d0%b0-%d0%b2%d1%81%d0%b5%d0%ba%d0%b8-%d0%b4%d0%b2%d0%b0-%d0%b4%d0%bd%d0%b8/", "text": "Гражданите спестиха 3,7 млрд. лв. за година Намаляват влоговете до 5000 лв. На всеки два дни в страната се появява по един нов банков депозит на гражданин с над 1 млн. лв. в него. През последното тримесечие на 2018 г. броят на депозитите със суми над 1 млн. лв. в тях е нараснал с 50, сочат данните на БНБ. Така милионерските депозити са достигнали рекордните 912 броя, а натрупаните пари в тях са общо 2,24 млрд. лв. За година спестяванията на хората в банките са нараснали с 3,7 млрд. лв. и в края на декември са близо 51,53 млрд. лв. Но прави впечатление, че по-бързо нарастват влоговете със големи суми, докато при малките депозити има спад. Най-голям ръст има при влоговете на граждани със суми между 500 хил. лв. и 1 млн. лв., като както броят им, така и общата сума в тях се увеличават с над 20%. Влоговете на граждани със суми между половин и един милион вече са 1668 броя. На второ място по ръст са депозитите на домакинствата със суми между 200 хил. и 500 хил. лв., които и като брой и като обща сума се увеличават с 18%. Увеличение има при всички влогове на граждани с над 5000 лв. в тях, докато тези с по-малки суми намаляват. Оказва се, че парите на заможните нарастват с бързи темпове, а хората с по-малки спестявания закриват влогове за да вържат семейния бюджет. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.02.08", "title": " Нов милионер на всеки два дни\t\t\t"}
{"url": "https://trud.bg/%d0%bf%d0%be%d1%81%d0%bb%d0%b0%d0%bd%d0%b8%d0%ba%d1%8a%d1%82-%d0%bd%d0%b0-%d0%b2%d0%b5%d0%bd%d0%b5%d1%86%d1%83%d0%b5%d0%bb%d0%b0-%d1%83-%d0%bd%d0%b0%d1%81-%d0%b8%d0%ba%d0%be%d0%bd%d0%be%d0%bc%d0%b8/", "text": "Фигурата на временния президент Хуан Гуайдо не съществува във фигурата на страната. 87% от страните по света признават като легитимен и конституционен президент Николас Мадуро. Това коментира пред  посланикът на Венецуела у нас н.пр. Ориета Капони. Според нея икономическата криза в страната се дължи на санкциите и блокадата, наложени от САЩ и ЕС. Н.пр. Ориета Капони заяви, че Венецуела не признава Хуан Гуайдо за президент на страната и че е необходимо да се спазват принципите и ценностите, определени от международното право. „Изборите от 20 май миналата година бяха законни. Мадуро отиде с 4 кандидати от опозицията. Големите партии не искаха да вземат участие във вота, защото се подготвяха да не признаят изборите“, заяви посланикът. Според нея икономическата криза в страната се дължи на санкциите и блокадата, наложени от САЩ и заради ЕС. По думите й проблемите с инфлацията са свързани от части с европейски банки, които имат блокирани венецуелски пари. „Знаете ли колко ни струва блокадата от САЩ и ЕС – 1, 350 милиарда долара – наши средства на държавата, които са блокирани в американски банки. Това е изкуствено провокирана инфлация, защото е част от икономическата война срещу Венецуела“, коментира още Ориета Капони. По повод бедността във Венецуела, посланик Капони коментира, че на всеки 15 дни правителството изпраща субсидирани продукти на повече от 6 милиона семейства и държавата не се притеснява за социалното положение на своите граждани. Н.пр. Ориета Капони заяви още, че венецуелският народ не се нуждае от хуманитарна помощ, „защото тя не е хуманитарна, а цели да се вкара оръжие в страната“. Посланик Капони определи като „фалшива новина“ и информацията, че камионите с помощта са блокирани от военните на Мадуро на моста, който свързва Венецуела с Колубмия. „Това е фейк нюз, защото този мост още не е построен и не е пуснат в движение“, каза н.пр. Ориета Капони. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.02.08", "title": " Посланикът на Венецуела у нас: Икономическата ризата в страната е заради санкциите на САЩ и ЕС\t\t\t"}
{"url": "https://trud.bg/%d0%b0%d0%bb%d0%b5%d0%ba%d1%81%d0%b0%d0%bd%d0%b4%d1%8a%d1%80-%d1%87%d0%be%d0%b1%d0%b0%d0%bd%d0%be%d0%b2-%d0%bf%d1%80%d0%b8-%d0%bc%d0%b0%d1%88%d0%b8%d0%bd%d0%bd%d0%be%d1%82%d0%be-%d0%b3%d0%bb%d0%b0/", "text": "При машинното гласуване невалидни бюлетини няма да има, защото машината не позволява два пъти един и същ човек да гласува. Това каза пред   изобретателят на машината Александър Чобанов. Според него това ще бъде край и на невалидните бюлетини, и на купения вот. „Тук няма да се снима, защото няма да има тъмна стая. Когато аз гласувам и си вадя една от бюлетините, която излиза, тя излиза за по-малко от 10 секунди. Не мога да я снимам, трябва да а сгъна и да я пусна в урната. Не ви трябват повече от 30 секунди да си изберете съответната партия, да си изберете преференцията и да натиснете бутона”, обясни изобретателят. В проучването отпреди 2 месеца, което възложи ЦИК, цената на една машина е била 2500 евро, каза Чобанов. „Тогава обещахме, че ще направим така, че тя да падне. Определящ за цената е мониторът, който е много скъп. В момента една машина ще струва 1900 евро, влизаме в приготвените 50 млн. с всички изисквания”. Следващият ход, който той очаква, е да им заявят, че трябва да са имали предварително машинно гласуване и да са доказали, че имат опит. „Затова искаме да предвидим този ход и ще направим едно движение – контролирай своя народен представител и контролирай ЦИК. Всички, които са за машинно гласуване, трябва да изпратим есемеси или да влезем в социалните мрежи и да покажем, че ние сме повече”, заяви Александър Чобанов. Има готовност машините за електронно гласуване да бъдат произведени в България и използвани още на тези избори, каза още той. По думите му, машината отговаря на всички изисквания – и на Избирателния закон, и на ЦИК. Имахме готовност за 2017 г. да реагираме, но обществената поръчка не позволяваше на този, който ще я спечели, да има подизпълнители, обясни Александър Чобанов. „В България има готовност тези машини да бъдат произведени, ако не се продължава тази тактика да се тупка топката, за да остане един месец, и накрая да ни кажат –Айде, дайте ги тези машини. В момента сме в един стендбай, задържане на целия процес.(…) Ние сме единствените български производители, които имаме готовност това да се случи на тези избори. На нас ни трябват не повече от 60 дни, за да можем това нещо да го реализираме, но в момента няма обществена поръчка”. Въпросът е поради каква причина няма да има машинно гласуване и разбираме, че това е желанието да бъде изменен Изборният кодекс и сме много възмутени, че депутатите, влизайки в парламента, стават абсолютно безконтролни и правят каквото си искат, а те са наши представители, каза Чобанов. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.02.08", "title": " Александър Чобанов: При машинното гласуване невалидни бюлетини и купен вот няма да има"}
{"url": "https://trud.bg/%d1%83%d1%87%d0%b5%d0%bd%d0%b8%d1%86%d0%b8-%d0%be%d1%82-vii-%d1%81%d1%83-%d0%ba%d1%83%d0%b7%d0%bc%d0%b0%d0%bd-%d1%88%d0%b0%d0%bf%d0%ba%d0%b0%d1%80%d0%b5%d0%b2-%d1%81%d0%b5-%d0%b2/", "text": "Ученици от 1 до 4 клас от VII СУ „Кузман Шапкарев“ взеха активно участие в спортни предизвикателства, които са част от междуучилищния конкурс „ЖИВей ЗДРАВословно“. Общо 495 ученика се включиха в спортната инициатива, която се изпълнява по проект „Заедно сме по-силни и можем да бъдем добри“. Спортните предизвикателства включваха провеждане на стационна комбинация от упражнения с естествено-приложен характер. Учениците изпълняваха определени мисии, обединени от благородни каузи,като оказване на помощ и подкрепа на бедстващи туристи, сръчни строители, събиране на реколта и други игри. Проектът „Заедно сме по-силни и можем да бъдем добри“ има за цел да мотивира учениците да спортуват, като средство справяне с гнева и агресията, за изграждане на умения за отборност, дисциплина и социално отговорно поведение, формиране на непримиримост към насилието и тормоза, подобряване на взаимоотношенията в училище. Конкурсът се организира за поредна година от Местна комисия за борба с противообществените прояви на малолетните и непълнолетните- Благоевград и Регионална здравна инспекция- Благоевград. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.02.08", "title": " Ученици от VII СУ „Кузман Шапкарев“ се включиха в спортни предизвикателства, част от междуучилищния конкурс „Живей Здравословно“"}
{"url": "https://trud.bg/%d0%ba%d0%b0%d0%bc%d0%b5%d0%bd%d0%bd%d0%be-%d0%bc%d0%b5%d0%b4%d0%bd%d0%b0%d1%82%d0%b0-%d0%b5%d0%bf%d0%be%d1%85%d0%b0-%d0%b8-%d1%86%d0%b8%d0%b2%d0%b8%d0%bb%d0%b8%d0%b7%d0%b0%d1%86%d0%b8%d1%8f/", "text": "Солният „Клондайк“ при Провадия е разработен от преселници от Тракия През лятото на 2018 г. разказахме накратко за най-древните пластове от миналото на нашите земи.   и други български пещери, постиженията на „неолитната революция“ имат своето продължение през каменно-медната епоха. Този важен етап от развитието на човечеството е наричан енеолит или халколит, а хронологическите му маркери са в периода 5000–4000 г. пр. Хр. Нека проследим поне върховите достижения на „каменно-медна България“, която, както ще се убедим сами, е и „златна“, а и „солна“. През онова далечно хилядолетие в пространството между Карпатите, Черно и Егейско море се формира нещо ново, което някои изследователи определят като „етнокултурната област на тракийския енеолит“. Иначе казано, създава се „народ“, колкото и неясни и относителни да са параметрите на неговото изграждане. У нас са регистрирани стотици селищни могили, като за първи път в дотогавашната история се очертават контурите на сравнително гъста мрежа от селища. Далечните ни предци откриват рудодобива и металургията, усъвършенстват земеделските си умения и сечива, скотовъдството и занаятите. Стопанското развитие следва тенденциите от времето на неолита, но пренесената от Близкия и Средния Изток металургия е определяща за тогавашния технически прогрес. Започва разработването на медни рудници – край Стара Загора, в Родопите и на други места. Наличието на специализирани производства и занаяти, развитието на търговските връзки разчупват обичайната за неолитното общество затвореност и „самодостатъчност”. Ако се изразим малко по-фриволно, оформя се и „праисторическата инфраструктура“ от пътища. Въпреки рядката населеност на тогавашния свят, селищата са многолюдни, разделени са на своеобразни квартали със съответните улици, големи жилища, често на два етажа. Примерите са много, като някои от тях са особено впечатляващи: Юнаците, Пазарджишко, Поляница и Овчарово, Търговищко, Слатино, Дупнишко, Хотница, Великотърновско, и т.н. Селищата на хората от халколита нерядко са оградени с дървена, глинена, а както е при Солницата в Провадия, с каменна стена. В по-ранния период защитните стени са за защита от дивите животни, но с течение на времето и от неканени „гости“ от самия човешки род. В развитието на духовната култура, най-вече на религиозните култове, се появяват нови тенденции, стилове, сложна символика от знаци. Древните ни предци създават забележителни материални и духовни ценности, които се открояват на фона на общото развитие на праисторическите култури в Европа. За каменно-медната епоха по нашите земи може да се говори много, но безспорно най-впечатляващото и най-известното свидетелство за високото равнище на местното общество е Варненският халколитен некропол (около 4600-4200 г. пр. Хр.), който се намира на северния бряг на Варненското езеро. Анекдотичната „история“ на неговото разкриване, извършено случайно при изкопни работи, е известна. Когато археологът Иван Иванов от Варненския музей вижда находките (техен откривател е младият багерист Райчо Николов), не вярва на очите си! Обработено злато на 7 хиляди години дотогава не е известно на науката, да не говорим за изумителни артефакти и тяхното смайващо изобилие… С право Варненският некропол се смята за една от най-големите археологически сензации през XX век – на неговата територия са проучени са около 300 гроба, в които са открити над 6 кг златни предмети. Общият им брой е над три хиляди, но самото им разпределение показва една непозната дотогава социална картина. Богатите находки на предмети от злато и мед, особено тези в гроба на владетеля и върховен жрец, свидетелстват за обществена организация, граничеща, дори може би тъждествена с държавата! Изключително впечатляващи са инсигниите на властта (два скиптъра), зооморфните фигури и амулети, най-вече на бик или по-скоро тур (свещено животно), глинените погребални маски със златни апликации, изобилието от медни инструменти… Днес те могат да бъдат разгледани в прекрасната експозиция на Археологическия музей във Варна. Невероятното съкровище спонтанно бе наречено „най-старото обработено злато в света”. По-малко известно е обаче, че на територията на Варна и близките й околности са открити още два некропола, близки по време до известния на всички, в единия от които е намерено злато, по-старо от „най-старото“… „Цивилизацията Варна” категорично изпреварва другите праисторически култури във вътрешността на европейския континент, като е по-ранна дори и от прочутите цивилизации в Месопотамия и Египет! Богатите погребения в центъра на некропола и по-скромните край тях, символичните гробове и намерените погребални дарове илюстрират социална структурата, при която елитът е групиран около своя владетел. Свидетелство за високата култура на обществото или „протодържавата“, чието средище е днешна Варна, са и проучванията на Големия остров в езерото при Дуранкулак (най-големият праисторически некропол в света, в който са изследвани 1200 гроба), където е разкрита и най-старата каменна архитектура в Европа. Каква е територията на „протодържавата“ с център Варна можем само да гадаем. Възможно е „каменно-медното царство“ да е имало значителен обхват от двете страни на Стара планина и на запад. Злато, близко по време до варненското, е открито при село Хотница, Ловеч, Стара Загора и на други места. Хотнишкото съкровище, поне спасената му от иманярите част, е изложено в експозицията на Регионалния исторически музей във Велико Търново. Интересни наблюдения върху него направи известният наш праисторик доц. Стефан Чохаджиев. Нова светлина върху генезиса и развитието на Варненската цивилизация хвърлиха проучванията на чл.кор. проф. Васил Николов, едно от водещите имена в европейската праисторическа наука. Става дума за солодобивния център при Провадия, превърнал се в укрепен град и „трезор“ на стоката, която в онази епоха е по-ценна от златото. Солта, така необходима за опитомените животни и самия човек, е извличана от солни извори и превръщана в солни „кюлчета“ чрез специална технология. Солният „Клондайк“ е разработен от преселници от Тракия, пристигнали в района на Провадия още през късния неолит. Създадената и развивана в продължение на столетия „фабрика“ за сол поставя основата на доходна търговия с близки и далечни земи. Именно чрез нея, както подчертава чл.кор. Васил Николов, местният елит и власт натрупва запаси от злато – символът на „цивилизацията Варна“. В том I на издадената през 2012 г. под моя редакция нова поредица «Бележити българи» д-р Атанас Орачев предложи смела хипотеза, която показва възможната връзка на тракийската култура с Варненската цивилизация. Става дума за легендарния тракийски цар Долонк, чието място според д-р Орачев е подценено: „Античните писмени откъслеци, които са преработили, в някои случаи храмови легенди, в други – тракийски фолклорни мотиви, позволяват тъкмо в духа на древното мислене, богатият гроб № 43 от Варненския некропол да се свърже с първия известен ни европейски цар Долонк…“ Дали е така – ще отсъдят специалистите, но паметта на „земята Траке“ не може да не провокира жаждата за познание. Раждащата се в нашите земи цивилизация става жертва на събития, чието реконструиране е трудна задача. Преди години изследователите допускаха, че в края на каменно-медната епоха земите на юг от Дунав са подложени на опустошителни нашествия от северни номади. Местните жители не са в състояние да окажат сериозна съпротива, десетки селища са опожарени и унищожени, а най-силен е ударът в земите на днешна Североизточна България. Според новите изследвания обаче основната причина за настъпилата стопанска и обществена катастрофа не са някакви външни набези, а промените в климата, изразени в продължително засушаване. Създаденото стопанство се руши, земеделците са принудени да се превърнат в скотовъдци, селищата западат… Нещо повече, природните неблагополучия водят до истински «праисторически» войни. Ако се замислим, тези войни биха могли да бъдат определени и като «граждански», поне в случая с Варненската цивилизация или «протодържава». Солният център в Провадия е превърнат в укрепен град, който неведнъж е атакуван от нападатели. Потвърждават го многобройните находки от върхове на стрели и копия, но и скелетите на загиналите – следите от получените смъртоносни рани са свидетелство за кървавите битки, довели до залеза на загадъчната Варненска цивилизация.    ", "date": "2019.02.08", "title": " Каменно-медната епоха и “Цивилизацията Варна”\t\t\t"}
{"url": "https://trud.bg/%d0%b7%d0%b0%d1%82%d1%8f%d0%b3%d0%b0%d1%82-%d0%be%d1%85%d1%80%d0%b0%d0%bd%d0%b0%d1%82%d0%b0-%d0%bd%d0%b0-%d0%b7%d0%b4%d1%80%d0%b0%d0%b2%d0%bd%d0%b8%d1%82%d0%b5-%d0%b7%d0%b0%d0%b2%d0%b5%d0%b4%d0%b5/", "text": "Засилват охраната на здравните заведения в община Свищов. Мерките бяха набелязани по време на работна среща в крайдунавския град. Тя бе организирана по разпореждане на Окръжна прокуратура – Велико Търново, с цел недопускане извършване на насилие над медици. Работната срещата бе открита от председателя на Общинския съвет в Свищов д-р Кристиян Кирилов. Присъстваха представители на всички институции в Общината, имащи отношение по проблема. Взето е решение да се монтират мобилни паник бутони в специализираните автомобили на Центъра за спешна медицинска помощ, чиито сигнал да е изведен в кол център на частна охранителна фирма. При алармиране от страна на медиците, охранителите ще отреагират адекватно, а при невъзможност са задължени да предадат сигнала на оперативния дежурен на РУ на МВР – Свищов. Втората набелязана мярка касае предотвратяването на неконтролиран достъп на граждани до болничното заведение през входа на Спешна помощ. На входната врата на фоайето, свързващо сградата на ЦСМП със сградата на МБАЛ „Димитър Павлович“, ще бъде монтирана паник брава, съобразена с изпълнение на противопожарните изисквания. Всички присъстващи на срещата се обединиха около мнението, че монтирането на паник бутоните и паник бравата ще има превантивен характер, ще ограничи посегателствата над медицински лица и ще обезпечи сигурността на екипите на Спешна помощ. Обмисля се инсталирането и на денонощно видеонаблюдение. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.02.08", "title": " Затягат охраната на здравните заведения в Свищов\t\t\t"}
{"url": "https://trud.bg/%d1%85%d0%b2%d0%b0%d0%bd%d0%b0%d1%85%d0%b0-%d0%bd%d0%b0-%d0%bf%d1%83%d0%bd%d0%ba%d1%82-%d0%b7%d0%b0-%d1%81%d0%ba%d1%80%d0%b0%d0%bf-%d0%ba%d1%80%d0%b0%d0%b4%d0%b5%d1%86-%d0%be%d0%bf%d1%80%d0%b0%d0%b7/", "text": "Огромно количество метални предмети откраднал от две необитаеми към момента къщи и опитал да предаде 31-годишен мъж от разградското село Веселина, съобщиха от полицията в Разград. Крадецът е хванат в пункт за вторични суровини в града, докато стоварвал всевъзможни вещи от тенджери, тигани, казани до голяма покъщнина, вероятно печки. При разпитите станало ясно, че всичко е било откраднато от две къщи в село Осенец, които младият мъж установил, че в момента са необитаеми и стопаните им отсъстват зад граница. Така той необезпокоявано изнесъл всичко, което смятал, че може да продаде за скрап. По първоначални данни нанесените щети на двете домакинства са за 1000 лв. Крадецът е арестуван и срещу него тече досъдебно производство. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.02.08", "title": " Хванаха на пункт за скрап крадец, опразнил две къщи"}
{"url": "https://trud.bg/%d0%b2%d0%b5%d0%bb%d0%b8%d0%ba%d0%be-%d1%82%d1%8a%d1%80%d0%bd%d0%be%d0%b2%d0%be-%d0%b5-%d1%81%d1%80%d0%b5%d0%b4-%d0%bf%d0%b5%d1%82%d1%82%d0%b5-%d0%b2%d0%be%d0%b4%d0%b5%d1%89%d0%b8-it-%d1%86%d0%b5/", "text": "Велико Търново даде старт в България на инициативата „Моята мечта за моя град”, чийто създател е българският вродепутат Ева Майдел /ЕНП/. Голямата зала на общината едва побра желаещите да се включат в дискусията, а сред тях бяха много млади хора, студенти и ученици, представители на институции и различни организации, общественици. Своя път в предприемачеството споделиха програмистите Светлин Наков и Невен Боянов. Те бяха категорични, че по ниво на IT сектора Велико Търново е сред петте водещи центъра в страната. Модератор на срещата, продължила повече от два часа, бе Ники Кънчев. Дискусията бе открита от кмета на Старата столица Даниел Панов, който благодари на Ева Майдел, че именно от Велико Търново, където преди 140 години е приета първата българска конституция – Търновската конституция, започва тази полезна за обществото инициатива. „Ева Майдел е голям приятел на нашия град. Заедно с нея преди три години изготвихме анализ на пазара на труда. В резултат днес имаме оптимизирана връзка между образованието и бизнеса, в нашите училища вече има успешни професионални паралелки“, коментира Даниел Панов. Градоначалникът призова младите хора да бъдат активни и инициативни, да инвестират в своето образование, да бъдат предприемчиви и да не се страхуват да споделят вижданията си за бъдещето на Велико Търново. „По-добрият облик на града е смисълът на всички проекти, които реализираме. Да – на много места улиците са разкопани и това създава трудности, но целта е да решаваме проблеми, трупани от десетилетия. Най-важното е да съхраним културно-историческото наследство и богатство“, продължи Панов. Ева Майдел сподели, че инициативата „Моята мечта за моя град” има за цел да провокира активността на хората в страната. „България има нужда от мечтите на българите. Велико Търново е град, който дава възможности на хората да реализират своите идеи. Важно е заедно да начертаем пътя, по който ще вървят бъдещите поколения”, каза Ева Майдел. И тя подчерта, че образованието, амбицията и трудът са водещи фактори, за да успее едно предприемчиво начинание. Водещият български програмист Светлин Наков сподели своята мечта – България да се превърне в една своеобразна Силициева долина, а защо тя да не бъде и във Велико Търново. Той даде висока оценка на IT-сектора в града и го нареди сред най-добрите в България. По думите му, образованието и предприемачеството, което бе унищожавано по време на социализма, са ключът към успеха. „Инвестирайте в себе си, за да имате свободата”, обърна се към младите хора Светлин Наков. Невен Боянов обобщи, че над 1200 от работещите великотърновци вече са заети в IT сектора. Ректорът на Великотърновския университет „Св. св. Кирил и Методий” проф. Христо Бонджолов припомни, че една от най-търсените специалности е софтуерното инженерство, а бизнесът вече активно си сътрудничи с висшето учебно заведение. ВТУ „Св. св. Кирил и Методий” става все по-атрактивен и за чуждестранните студенти, подчерта проф. Бондожлов. Своите виждания, идеи и предложения за бъдещето на Велико Търново и България споделиха десетки от присъстващите, включително областният управител проф. Любомира Попова, учители от региона, ученици, млади хора и др.  Област за прикачени файлове", "date": "2019.02.08", "title": " Велико Търново е сред петте водещи IT центъра в България\t\t\t"}
{"url": "https://trud.bg/%d0%b1%d0%bf%d1%86-%d0%bf%d1%80%d0%b8%d0%b7%d0%be%d0%b2%d0%b0%d0%b2%d0%b0-%d0%b7%d0%b0-%d1%86%d1%8f%d0%bb%d0%be%d1%81%d1%82%d0%bd%d0%b0-%d1%80%d0%b5%d0%b4%d0%b0%d0%ba%d1%86%d0%b8%d1%8f-%d0%bd%d0%b0/", "text": "Светият синод на Българската православна църква – Българска патриаршия в свое становище призовава за цялостна редакция на Националната стратегия за детето /2019-2030 г./. Ето и цялото съобщение, публикувано в официалния сайт на БПЦ: „Ако се не обърнете и не станете като деца, няма да влезете в царството небесно.” (Мат. 18:3-4) Св. Синод на Българската Православна Църква-Българска Патриаршия (БПЦ-БП) призовава за цялостна редакция на Националната стратегия за детето 2019-2030 г. (НСД`2019-2030 г.). Светата ни Църква, като грижовна майка, се отнася с особено внимание към българските деца и желае да съдейства за тяхното по-добро настояще и бъдеще. Св. Синод счита, че приоритетите в конструирането и прилагането на всяка бъдеща стратегия в тази сфера трябва да се отнасят до: – опазване живота, здравето и добрите условия за развитие на детето; – съхраняване на невинността на детското съзнание и повишаване на моралния капацитет и добродетелността на подрастващите; – поощряване на ученолюбието и трудолюбието у децата; – всяческо подпомагане на семейството като най-присъща среда и авторитетен институт за отглеждане и възпитание на детето. Доколкото целта на НСД`2019-2030 г. „е създаване на визионерски документ” относно държавните политики, свързани с българските деца, „който да задава посоките на развитие през следващите дванадесет години” (с. 4, НСД`2019-2030 г.), Св. Синод на БПЦ-БП счита за свой дълг да отправи своя апел към Министерския съвет на Република България за нейното преразглеждане, коригиране и допълване в следните аспекти: I. Съобразяване с актуалните проблеми на българското дете и българското общество, оставащи все още неразрешени, въпреки прилагането на Националната стратегия за детето 2008-2018 г. II. Защитеност на детето и неговия живот от момента на зачатието му. III. Преодоляване на изострящия се проблем с детското насилие; с непрекъснатото увеличаване на наркотичната и други зависимости сред децата (срв. с 9-10, НСД`2019-2030 г.) IV. Грижа за правилното и цялостно възпитание на детската личност. Осигуряване на качествено и многостранно образование. V. Защитеност на традиционните ценности и устои на българското семейство. VI. Защитеност на родителите и техните родителски права. VII. Съобразяване с нагласите и потребностите на българското общество и елиминиране на неприложими в българските условия чужди практики и политики по отношение на детето и семейството. ПО АСПЕКТ I – Съобразяване с актуалните проблеми на българското дете и българското общество, оставащи все още неразрешени, въпреки прилагането на Националната стратегия за детето 2008-2018 г. Препоръчваме да се обърне внимание на факта, че в предходната Национална стратегия за детето 2008-2018 г. „Оперативните цели са формулирани секторно, като адресират: – намаляване на детската бедност и създаване на условия за социално включване на децата; – осигуряване на равен достъп до качествена предучилищна подготовка и училищно образование на всички деца; – подобряване на здравето на децата; – насърчаване на участието на децата при формиране и изпълнение на политики, свързани с техните права и отговорности.” (с. 6, НСД`2019-2030 г.) Но тези оперативни цели и координацията по тяхното постигане не са намерили задоволителна реализация (с. 7, НСД`2019-2030 г.). Нещо повече, в горните цели, както и в целите на НСД`2019-2030 г. липсват приоритетни цели и задачи, свързани с подобряване на духовно-нравственото състояние на българското дете, което без съмнение е важен фактор в „подобряването на качеството на живота на детето” (с. 7, НСД`2019-2030 г.). Този съществен пропуск трябва да бъде отстранен в новата стратегия, която не следва да се ръководи едностранчиво от принципа за борба с „риска от бедност, като основен измерител за подобряването на качеството” на детския живот в България. ПО АСПЕКТ II – Защитеност на детето и неговия живот от момента на зачатието му Св. Синод приветства положителното послание, заложено в НСД`2019-2030 г. за „право на живот, оцеляване и развите” на детето (с. 11), но счита, че е подходящо в този документ да бъдат допълнени текстове, които да поощрят инициатива за реформа в българското законодателство с оглед на това да бъде защитен от държавата животът на детето още от момента на неговото зачатие. Това се налага и от факта, че в с. 13 на новата проекто-стратегия се твърди, че жизненият цикъл „следва етапите на детското развитие от началото на бременността до навършването на 18- годишна възраст на детето и позволява да бъдат идентифицирани рисковете и заплахите за детското развитие, спрямо които би трябвало да бъде мобилизирана необходимата публична подкрепа и ресурси.” Следователно, ако по задоволителен за всички страни начин бъде преодоляно противоречието в българското законодателство и в НСД`2019-2030 г. по отношение на узаконеността на аборта и правото на живот на детето във всичките му жизнени цикли, обществото ни и в частност българските деца ще получат нов шанс за пълноценно съществуване и благословен напредък, а обществото ни – възможност за преодоляване на демографската криза. В този смисъл НСД`2019-2030 г. трябва да включи в своите рамки жизненият етап на детския живот от зачеването до 0 г. (срв. с. 13, НСД`2019-2030 г.) Св. Синод на БПЦ-БП категорично отстоява опазването на най-великия Божий дар – човешкия живот, здравето и целостта на личността, като се противопоставя на всичко: което руши божествения ред в света; което води до духовна и телесна смърт; което обезобразява човешката природа; което заличава българската нация. Никаква причина, освен най-тежки и необратими заболявания на майката като остро изразена олигофрения, придружена с инвалидност и фатална недостатъчност на органните функции (непозволяващи пълноценното износване на дете), или напр. малформативни отклонения при самия плод като аненцефалията (заченато дете без глава), които правят по-нататъшния му живот и развитие невъзможни, не може да оправдае разрешеното от държавата и планирано унищожаване на детски живот в утробата на майката с голям риск за нейния живот и третирането на убитите деца като „болничен отпадък”. Това се признава и от Всеобщата декларация за правата на човека (ВДПЧ), Международния пакт за граждански и политически права (МПГПП) и много други международни документи. „Правото на живот е присъщо на човешката личност” (МПГПП, ч. ІІІ, чл. 6, т.1). „Всеки има право на живот, свобода и лична сигурност” (ВДПЧ, чл.3). „Никой не трябва да бъде подлаган на изтезания или на жестоко, нечовешко или унизително третиране” (ВДПЧ, чл.5). „Никой не може да бъде подлаган на мъчение или на жестоко, безчовечно или унизително третиране или наказание.” (из МПГПП, ч. ІІІ, чл.7). „Никой не трябва де бъде подлаган на произволна намеса в личния му живот” (из ВДПЧ, чл.12). Св. Православна Църква подпомага, пази, благославя и освещава човешкия живот. Така също и държавата е призвана непоколебимо да го защитава във всеки негов етап от самото му зачатие. ПО АСПЕКТ III – Преодоляване на изострящия се проблем с детското насилие; с непрекъснатото увеличаване на наркотичната и други зависимости сред децата (срв. с 9-10, НСД`2019-2030 г.) Този проблем все още не намира качествено и трайно решение от страна на държавата, поради което Св. Синод повтаря своя дългогодишен призив за отделяне на специално внимание и държавни средства за всеобщо духовно-нравствено възпитание и образование на децата и учениците в България, което изисква и законодателни промени в сферата на образованието. Убедени сме, че възпитаването и образоването на подрастващите поколения у нас ще бъде плодотворно, ако е в духа на традиционните общочовешки ценности и ако зачита високите идеали на християнската нравственост и духовност. По-успешно е да се работи по превенция на детското насилие чрез преподаване на християнските добродетели кротост, милосърдие, любов към ближните, отколкото по преодоляването на разрушителните последствия от вече извършеното насилие. По-правилно е да се говори на децата и учениците, че алкохолът, никотинът и наркотиците категорично трябва да се избягват, а не, че могат да се ползват „умерено” или че има „леки” наркотици като марихуаната, които в малки дози „не вредят”. ПО АСПЕКТ IV – Грижа за правилното и цялостно възпитание на детската личност. Осигуряване на качествено и многостранно образование Проекто-стратегията следва изрично да включи към измеренията на ранното детско развитие (с. 69, НСД`2019-2030 г.) духовно-нравственото развитие, без което всички останали измерения на детското израстване не биха могли да бъдат пълноценно разгърнати. Във връзка с АСПЕКТ III Св. Синод на БПЦ-БП настойчиво препоръчва българската държава да възприеме като приоритет в своята образователна политика духовно-нравственото ограмотяване и възпитание на децата и учениците в България. Това възпитание трябва да е съобразено с традиционните ценности на българското общество и с исконното право на родителите да възпитават децата си, бидейки най-непосредствен и незаменим авторитет в живота на детето. Качеството на детския живот твърде много зависи от възможността детето да получи устойчива ценностна система и жизнеутвърждаващ светоглед. Така например, считаме, че е по-правилно подрастващите поколения да бъдат възпитавани относно ценността на истинската любов, а не за сексуалността, изведена вън от контекста на любовта. Така също на младежите и девойките следва да се преподава, че най-добрата контрацепция е въздържанието в интимния живот, съответно на възрастта и семейния им статус, а не сексуалната всепозволеност при употребяване на контрацептивни средства преди и извън брака. По-хуманно и съответстващо на божествения закон е да се говори на децата и младежта за ценността на живота, брака и детерождението, отколкото да им се внушава, че забременяването е лесно отстранимо, че абортът е суверенно право на майката или че двама или повече души могат да живеят без брак и да съжителстват на семейни начала, включително и ако са от един и същи пол. В НСД`2019-2030 г. трябва да бъдат преосмислени принципите за ранно сексуално обучение в и извън училищата (с. 25 / Очаквани резултати, т. 2). Програмите, свързани със „здравословен начин на живот, сексуално поведение и здраве” на децата в предучилищната група и училище, не бива да се връчват в ръцете на държавни служители, на неправителствени организации (често про-LGBT ориентирани НПО) и на „педагози” със съмнителни убеждения без да е поискано изричното съгласие на родителите. Защото в световен план все повече нараства процентът програми, които включват поощряване на сексуалната разкрепостеност, алтернативните сексуални ориентации, експериментирането в сферата на интимния живот, промяната на пола и абортите. Тенденцията за развращаване на детското съзнание трябва да бъде преодоляна чрез оздравяване на възпитателните методи и образователните съдържания, както в семейството, така и в училището. Качественото и многостранно образование за всички деца трябва да включва задълбоченото познаване на св. Православие като традиционно вероизповедание, исторически, националноформиращ и културоопределящ фактор в развитието на България. Затова настояваме в НСД`2019-2030 г. да бъде заложена стратегическата цел предметът Религия да бъде включен в Раздел А на учебния план – ЗУЧ (в задължителните учебни часове), а не да е само част от ИУЧ (избираемите учебни часове) и ФУЧ (факултативните учебни часове). Чрез религиозното образование в детските градини и училищата се образоват не само умовете, но и сърцата на най-малките членове на нашето общество. Това ще рече, че заниманията по Религия (в частност: Християнство-Православие) откриват на децата святата тайна за това, че човекът е създаден по Божий образ, и че да се образоват, означава те да се развиват не само интелектуално, но и да се усъвършенстват във вяра, надежда, любов, добротворство и благочестие. Това е и трябва да бъде най-висшата цел на всяко образование, на всяка образованост – образът на човека да се уподоби на Първообраза на своя Създател. „Величието и същината на човека … лежи в божествената красота на неговата човечност и във величието на неговия богоподобен и безсмъртен дух” (Архим. Борис, по-късно Неврокопски митрополит. „Кризата в нашето училище”, 1928 г.). Областите на въздействие и стратегическите цели в НСД`2019-2030 г., част от които е качественото образование за всички деца (с. 22), не биха могли да бъдат пълноценно обгрижени и реализирани без превръщането на религиозното образование в задължително за всички деца (с възможност за вътрешен избор между няколко направления в зависимост от възгледите и вероизповеданието на семейството и детето). НСД`2019-2030 г. е призвана до подпомогне българските деца да се възпитават, образоват и израстват в „любов, радост, мир, дълготърпение, благост, милосърдие, вяра, кротост, въздържание” (Послание на св. ап. Павел до галатяни, 5:22-23) като изиска от българската държава необходимите в тази насока законодателни промени. По същата причина в таблицата на с. 65 от НСД`2019-2030 г. светата Българска Православно Църква-Българска Патриаршия, предполагаемо с други духовни институции (съобразно вероизповеданието на детето и родителите му), следва да бъде включена като доказан положителен фактор и градивен участник в „целевите, заинтересовани и засегнати групи и институции в процеса на развитие на живота на детето”. ПО АСПЕКТ V – Защитеност на традиционните ценности и устои на българското семейство Воден от разбирането си за семейството като малка домашна църква (вж. Послание на св. ап. Павел до римляни, 16:4), имаща съответната йерархичност и вековно утвърдени в светото Православие отношения, права и задължения на родителите и децата, Св. Синод на БПЦ-БП настоява за това НСД`2019-2030 г. да защитава, а не да подлага на преоценка традиционния ред и устоите на българското семейство. „Вие, децата, бъдете послушни на родителите си, в името на Господа, защото това е справедливо. „Почитай баща си и майка си“ (това е първа заповед с обещание), „за да ти бъде добре, и да живееш дълго на земята“. И вие, бащите, не дразнете децата си, а ги възпитавайте в учение и наставление Господне.” (Послание на св. ап. Павел до ефесяни, 6:1-4) Този християнски подход векове наред е давал отлични плодове, които са предотвратявали разрастването на бездуховността, непослушанието, социалната деградация, разврата, насилието и разрушителните зависимости сред младите поколения. ПО АСПЕКТ VI – Защитеност на родителите и техните родителски права Водещият принцип „Всички права за всички деца” създава дисбаланс в НСД`2019-2030 г., защото абсолютизира правата на детето, сякаш то може да бъде разглеждано като пълноценен субект извън своето семейство и извън йерархичните отношения с родителите му. Колкото са защитени правата на детето, толкова трябва да бъдат защитени и правата на неговите родители. Родителският авторитет не следва да бъде занижаван в НСД`2019-2030 г. чрез изкуствени и крайни ограничения по отношение на възпитателните методи, които могат да бъдат използвани в отглеждането на децата. Родителите не бива да бъдат лишавани от правото им да осигуряват и да избират вида детско възпитание и образование според своите морални, религиозни и педагогически убеждения (залегнало в ЕХПЧ, ЕКПЧ, ВДПЧ и МППГП). Св. Синод счита, че наред с това трябва да се избегне стратегическо толериране и непропорционално завишаване правата на държавата в сферата на възпитанието и отглеждането на детето. „Никой не трябва де бъде подлаган на произволна намеса в личния му живот” (ВДПЧ, чл.12). НСД`2019-2030 г. следва да избегне заложеното в настоящия й проекто-вариант изземване на родителски права в полза на държавни чиновници и социални институции извън семейството. Стратегията би била приемлива и полезна за българското общество, ако изцяло съобрази конституционните права на родителите, които не бива да бъдат лесно замествани с алтернативната грижа на социалните служители. Тъй като НСД`2019-2030 г. съдържа твърде много общи и недефинирани в закона термини, тя залага риск за фатални грешки в преценката на държавата, за сериозни злоупотреби и за пагубни решения спрямо детския живот и развитие. Търсенето на средства за борба със случаи на физическо и психическо насилие от страна на възрастни / родители над деца не бива да води до генерално стесняване на родителските правомощия у нас. Повечето български родители са добри родители и не е справедливо те да бъдат ограничавани и заплашвани заради вината на малък процент други родители, които проявяват ниска загриженост или дори агресия спрямо децата си поради слаб родителски капацитет. Проекто-стратегията трябва да отчете, че закрилата над родителските права е в интерес и на самото дете. При възникването на някакъв проблем, свързан с детето, тези, които са го родили, отглеждат го и го възпитават, в никакъв случай не бива да бъдат вкарвани в ролята на „първи обвиняеми” и „презумпционно виновни”. Още по-малко би трябвало стратегията да допуска отделянето на детето от родителите му при недостатъчни, нееднозначни и противоречиви данни за тормоз в семейството спрямо детето (срв. с. 37, НСД`2019-2030 г.). Стратегията трябва да доуточни забранените форми на насилие (с. 37, т. 1, т. 2), за да не бъде злоупотребявано с ролята на „жертва”, вкл. и от самите деца, в случаите, когато родителите използват допустими вербални или физически средства за корекция на детското поведение. Текстове като: „Мерки, насочени към всички възрастови групи 1. Въвеждане на забрана за телесното наказание над деца и ефективна работеща система за наблюдение и изпълнение на тази забрана 2. Въвеждане на работеща система за превенция на домашното насилие, докладване и предприемане на незабавни мерки за закрила при всички случаи на домашно насилие над деца” създават условия за спекулации, тотално непослушание на детето спрямо родителите му и безконтролно развитие на детската личност с възможност за лесното му отделяне от семейната среда, вкл. и с активното участие на държавни чиновници. Също така НСД`2019-2030 г. трябва да избегне узаконяването на насилствената институционализация на децата (между 0-3 г. възраст в детските ясли и между 3-7 г. възраст в детските градини и училищата) без никаква възможност за алтернативно решение на техните родители. В тази крехка възраст най-първото право и най-ключовият интерес на детето е да прекарва колкото се може повече време със своите родители, от което зависи цялостното му психофизическо развитие. Този интерес трябва да бъде защитен съобразно желанията и възможностите и на родителите. ПО АСПЕКТ VII – Съобразяване с нагласите и потребностите на българското общество и елиминиране на неприложими в българските условия чужди практики и политики по отношение на детето и семейството Св. Синод не одобрява механичното възприемане и прилагане на чуждестранни практики и политики в сферата на детското развитие и семейния институт, нито поощрява тяхното макар и временно експериментиране върху българските деца и българските семейства. Все по-либералните методи на „възпитание” и „образовнание”, които странят от здравите и консервативни ценности на християнството, носят на обществата, в които се прилагат, ценностен разпад, развращаване на децата и младежта, изкуствена преориентация по отношение на пола, значително намаляване на техните физически и морални сили, дух на протест, отчаяние, безнадеждност и суицидност. Отхвърлянето от българското общество на Истанбулската конвенция е достатъчно знаков пример за това, че всяка национална стратегия трябва да се съобразява с нагласите на българския народ. Народът ни засвидетелства пред управляващите, че не одобрява формите на семейното, образователното и социалното експериментиране и инженерство, особено тези, внасяни отвън. Така също българското семейство не би приело стратегия, с която се нарушават вековните му традиции, религиозно-нравствените му устои и чувствителната сфера, сързана с отглеждането, възпитанието и образованието на българските деца. При несъобразяване с тези фактори одобряването на НСД`2019-2030 г. би се превърнало в инструмент за противопоставяне на държавата и семейството. А това не е в интерес нито на детето, нито на семейната общност, нито на здравината на българската държава. Чистотата на детските души, правата на родителите и защитата на традиционното семейство имат пряко отношение към националната сигурност, държавния просперитет и вечното спасение в Бога. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.02.08", "title": " БПЦ призовава за цялостна редакция на Националната стратегия за детето"}
{"url": "https://trud.bg/%d0%b3%d1%80%d1%8a%d1%86%d0%ba%d0%b8-%d0%b0%d0%bb%d1%8a%d1%88-%d0%b2%d0%b5%d1%80%d0%b8%d1%88-%d0%b2-%d1%82%d1%83%d1%80%d1%86%d0%b8%d1%8f/", "text": "Срещата на гръцкия премиер Алексис Ципрас в Белия Дворец (Аксарай) със султана Ердоган може да не предизвика драматични мигове, както през декември  2017 г., когато турският президент обрисува цялата гама на турските претенции при посещението си в Гърция, включително и поисканата ревизия на Лозанския договор. Може и да се спомене за необходимостта от взаимно разбирателство и намаляване на напрежението между двете държави, но резултатът, както е видно от общите изявления, е далечко от мисълта за дипломатически успех. Така или иначе трънът, свързан с 8-те турски офицери, които намериха убежище в Гърция след турския преврат, продължава да утежнява отношенията между двете държави и президентът Ердоган не показа да е склонен да забрави тази история, както стана ясно и от обявената награда от 5,5 милиона евро за 8-те военни, няколко часа преди да пристигне Алексис Ципрас в Анкара. Това послание бе изпратено още преди да стъпи кракът на гръцкия министър-председател в Турция. Президентът Ердоган продължава с претенциите си за тяхното експулсиране, макар да е наясно, че подобно действие надхвърля възможностите на Алексис Ципрас. Изявленията на гръцкия министър-председател, че “превратаджиите не са желани в Гърция”, може да се чуват като положителни в Анкара, но проблемът продължава да съществува и турският президент размаха пръст на Атина, за това какво може да се случи в бъдеще при аналогични случаи. “Не трябва бегълците да намират убежище в Гърция” каза той и добави, че очаква от Гърция да уважи паметта на тези, които са изгубили живота си по време на опита за преврат на 15 юли. Двете страни не постигнаха консенсус по отношение на Кипър и островите в Егейско море, независимо, че Ципрас използва нисък тон по време на разговорите тъй като е наясно, че е зависим от съседите по отношение на миграцията. Ако Турция осъди споразумението с ЕС, ситуацията на гръцките острови Лесбос, Хиос и Кос ще излезе напълно извън контрол и ще създаде главоболия в региона. Алексис Ципрас е наясно, че съществува геополитическото напрежение между Запада и Русия, с основен играч Турция и нейното непрекъснато проникване на Балканите чрез религията и се стреми да се докаже като политически месия. След постигнатата цел Северна Македония и надвисналия призрак за предсрочни избори над него, сега е важно да намали напрежението между Гърция, Кипър и Турция, което ще му донесе само дивиденти и ще го бетонира на политическата сцена. От своя страна турският президент не се отклони нито за миг от стабилната политика на турските правителства. Всяко гръцко искане, дори и това, което се приема от европейските правителства и Вашингтон, каквото е възстановяването на Богословското училище (Семинарията) в Халки – което посети Алексис Ципрас, (от 1971 година не е посещавано от гръцки премиер) – бе съпровождано от гръцки отстъпки по отношение на мюсюлманското малцинство в Тракия. “Искате училището, дайте ни турските мюфтии” бе посланието на Таип Ердоган. Иначе турците култивират надежда дори и с жестове. По време на литургията в Халки, докато Ципрас говори за противоречията около гръцкото малцинство в Истанбул и мюсюлманското малцинство в Тракия, дори турските полицаи свалиха мобилните си телефони, за да уважат този исторически момент. Двете малцинства “не трябва да бъдат причина за конфликт, а мост между двете страни”, каза гръцкият премиер, докато Ердоган призова за подобряване на условията в Тракия и го постави като условие за възобновяване на богословската школа. От изявленията стана видно, че между двете съседни държави травматичното минало играе роля и днес. Както се е случвало и в миналото по време на подобни посещения на гръцки министър-председатели в съседната страна, останаха в излишък изявленията за необходимост от разширяване на диалога от икономически връзки между двете страни, от заздравяване на доверието и засилване на комуникацията между Атина и Анкара. Остава изключително съмнителен фактът дали тези изявления ще имат отражение за гръцкото FIR (въздушно пространство), където ежедневно гръцки и турски бойни самолети провеждат сурови военни учения, които приличат повече на военни действия. Ако нещо спечели Алексис Ципрас от срещата си с Ердоган, това е чувството, че комуникационният канал между Атина и Анкара остава жив. Не е нещо забележително, но не е и за пренебрегване. Това евентуално е очаквал и гръцкият премиер, който поради предстоящите  избори с едно крехко мнозинство в парламенти, вероятно не е в състояние да поеме инициативи във връзка с гръцко-турските взаимоотношения. Това визираше, казвайки, че ако нямаше възможност да вдигне телефона, щяхме да се изправим пред “опасни ескалации”. За Алексис Ципрас е важно да бъде сигурен, че съществува комуникация, която се улеснява и от поемането на гръцкото военно министерство от Евангелос Апостолакис, който поддържа топла връзка с неговия колега Акар. Комуникационни канали, които могат да се окажат драгоценни, в случай на криза в Източното Средиземноморие и специално в кипърската икономическа зона. Нищо не се дава даром Днешните символизми от посещението на Алексис Ципрас в Халки и срещата му с Вселенския патриарх, както и обиколката в “Света София”, му позволиха да лансира посланието, че “навън върви добре”, докато на Таип Ердоган бе дадена възможност да отговори на обвиненията на европейците, че не уважава свободата на вероизповеданията. В източния пазар, където съседите са специалисти, нищо не се дава даром. Едно даваш, едно взимаш… Стратегически алъш-вериш с висока политическа цена.                ", "date": "2019.02.08", "title": " Гръцки алъш-вериш в Турция\t\t\t"}
{"url": "https://trud.bg/%d1%81%d0%bb%d0%b5%d0%b4-%d1%81%d0%b8%d1%80%d0%b8%d1%8f-%d0%b8-%d0%b2%d0%b5%d0%bd%d0%b5%d1%86%d1%83%d0%b5%d0%bb%d0%b0-%d0%ba%d0%b0%d1%82%d0%be-%d0%b2%d1%82%d0%be%d1%80%d0%b8-%d0%b2%d0%b8%d0%b5%d1%82/", "text": "Когато не знаеш къде отиваш, стигаш на съвсем друго място Вашингтонският механизъм за вземане на съдбоносни решения, касаещи живота и смъртта на стотици хиляди хора в Ирак, Либия, Сирия и сега потенциално във Венецуела, става все по-непрозрачен и допуска субективизъм, невежество и елементарни грешки. С решението си за изтегляне на американските войски от Сирия Тръмп изпълни предизборното си обещание, повторено и в инаугурационната му реч, да прекрати участието в „кървавите външнополитически катастрофи“, в които предшественикът му Обама бе тласнал Америка. Размерът на тези катастрофи тепърва ще се изучава. Тези дни например бе публикувано със закъснение от над две години – заради засегнатите лични интереси и честолюбия – голямо армейско изследване за войната в Ирак, документ от два тома с 1300 страници и хиляда разсекретени документа. Предизвестеното заключение на изследването е, че в Ирак САЩ са претърпели провал и единственият победител в конфликта е Иран – страна, смятана във Вашингтон, и особено при Тръмп, за основен стратегически съперник. Причината за провала е преди всичко липсата на ясно разбиране какви цели се преследваха с войната. Когато не знаеш къде отиваш, стигаш на съвсем друго място. Цената на военнополитическия провал в Ирак за американския данъкоплатец днес се оценява на 2,2 трилиона долара. Човешката цена са над 190 хиляди убити, от които повечето цивилни. Вземането на решение за нападението на Ирак в 2003 г. от кабинета на Буш II все още е предмет на ожесточени спорове, с известните обвинения за фалшифицирани от американските и британски власти данни от проверки за оръжия за масово поразяване на Саддам Хюсеин и за предоставяне на невярна информация от тогавашния държавен секретар на САЩ Колин Пауъл на Съвета за сигурност на ООН. Все пак в 2003 и 2001 г. Буш II и Обама в 2011 в Либия все още търсеха активно международно одобрение за военните си авантюри. А Буш I през първата война в Персийския залив в 1991 г. не предприе нищо без одобрението на Москва и на всички значими фактори в Близкия изток. Как тръгнаха нещата в Сирия? В 2016 г., след като руската намеса на страната на Асад беше вече обърнала посоката на войната, а тогавашният държавен секретар на САЩ Джон Кери сигнализираше на своите хора от „умерената опозиция“ в страната, че каузата им е изтървана, Уикилийкс публикува секретен меморандум от лятото на 2012 г. от американския дипломат Джеймс Рубин до държавния секретар Хилари Клинтън, който станал основен аргумент за американската военна намеса в Сирия. Натискът на агресивната Хилари, въоръжена с меморандума, от който поне два пъти искала да й дадат принтирано копие, над неориентирания Обама, решил едностранно въпроса за американската военна намеса в Сирия, довела до пълното разрушаване на страната. Може да се добави също, че именно взетото решение за военна намеса в Сирия направи Обама толкова раздразнителен, когато Путин пое инициативата за ликвидиране на сирийското химическо оръжие през есента на 2013 г. и така се стигна и до трагичното развитие на Киевския майдан с американска помощ в началото на 2014 г. и до гражданската война в Украйна, предизвикала също почти пълното разрушаване на някога най-богатата съветска република. И така, какви са основните положения на Рубин в меморандума за американска военна намеса в Сирия? Според него най-добрият начин да се помогне на Израел да се справи с проблема с растящата ядрена способност на Иран бил да се свали режимът на Башар Асад. Рубин не мисли, че вървящите тогава преговори на кабинета на Обама за ядрена сделка с Иран ще помогнат на Израел. При това е наясно, че Сирия е много по-костелив орех от Либия, тамошната опозиция е разединена и липсва призив от Арабската лига за намеса на външни сили срещу режима. Но според него войната в Сирия си струва риска, защото щяла да се превърне в преобразуващо целия Близък изток събитие. Щяла да се парира заплахата от Иран за Израел, да се изолира Ислямската република, да се прекъсне достъпът й до Хизбула в Ливан, до Хамас в Газа и до Средиземноморието въобще. Щял да се заздрави съюзът на САЩ с Турция, Саудитска Арабия и Катар, които под американско ръководство да помагат на сирийската опозиция. Една въздушна операция на САЩ и съюзници срещу Асад нямало да срещне сериозна съпротива от Русия, както не срещна и операцията на НАТО в Косово в 1999 г., макар че Москва щяла да й наложи вето в Съвета за сигурност на ООН и затова САЩ не бивало да търсят санкцията на ООН за нея. Все пак Русия имала етнически и политически връзки със Сърбия, каквито нямала със Сирия. Рискът за САЩ бил малък, не се предвиждало участие на сухопътни войски, а само въздушна операция плюс въоръжаване на сирийската „умерена опозиция“ от Турция, Саудитска Арабия и Катар. Не сме забравили, че и България даде своята лепта в обгрижването на „умерената опозиция“. Освен това свалянето на Асад щяло да спаси десетки хиляди цивилни сирийци, от които той в хода на гражданската война вече бил изтребил десет хиляди. Всеки неспециалист, следил събитията в Сирия от 2013 г. досега, може сам да прецени, че всички предположения на Рубин са били напълно погрешни. Резултатът от препоръчаната военна авантюра е точно обратният на желания – САЩ претърпяха провал и се изтеглят, техните умерени терористи бяха разбити. Асад запази властта си, страната се връща триумфално в общността на арабските държави. Русия триумфира с малка част от своите военно-космически сили в конфликта и установи трайно военно, политическо и икономическо присъствие в Сирия и Близкия изток. Турция бе окончателно загубена от Вашингтон като съюзник и се прислони към Москва и Техеран, който пък получи нови предимства в борбата си срещу Израел, чиято сигурност сега е по-застрашена отвсякога и с ограниченията, които обновената сирийска протививъздушна отбрана му създава при нападенията срещу иранските войски в страната. Че големите империалистически държави преследват интересите си, когато трябва и с брутално насилие, е печален факт. Но се очаква все пак тези интереси да се разбират разумно. Как е възможно да се допусне такава блестяща некомпетентност да получи такова влияние в центъра на най-могъщата държава в света? А как е възможно Хилари, която носи отговорността за хуманитарните катастрофи в Либия и Сирия, която прекрасно знае всичко казано по-горе и хиляди други неща, с всички пагубни последици за американското влияние в света, сега да кълне Тръмп в Туитър за изтеглянето му от Сирия и зове на нова борба на смърт с ИДИЛ, Русия и Иран? Чии интереси застъпва тя? Колкото до „спасените“ от американската военна намеса сирийци, цената на налагането на агресивната Хилари, с помощта на тотално сбъркания меморандум на дипломата Рубин, над объркания и не особено увлечен от тънкостите на международната политика Обама, е ужасяваща: 560 хиляди сирийци загинаха оттогава и над 50% от сирийското население бяха прогонени от домовете си. Световната банка оценява разрушенията на 226 млрд. долара, или средния доход на цялото население на страната за шест години. Това е реалността, от която Тръмп иска по своя детински гламав начин да изтръгне американските войници, срещу което яростно се съпротивяват ястребите от крайнодесния президентски съветник по националната сигурност Джон Болтън до „лявата“ либерална говорителка на Конгреса Нанси Пелоси и корпоративните медии от CNN до „Ню Йорк Таймс“. Затова и реакцията на Европейския парламент и отделни неизбирани от никого еврочиновници на опита за преврат във Венецуела предизвиква тревога у всеки мислещ човек. Никому неизвестният млад опозиционер Хуан Гуайдо?, назначен – кой знае защо, в изпълнение на чий меморандум – за временен президент на страната от държавния секретар на САЩ Майк Помпео, както се оказа, не бил дори официално избран от венецуелския парламент за негов председател. Четирите опозиционни партии, които имат мнозинство, на ротационен принцип си излъчвали по един председател за определен период. Тъкмо по време на встъпването на законно избрания президент Мадуро във втория му мандат се падало ред на друг ротационен председател, но той отстъпил на младежа, защото бил по-фотогеничен, т.е. по-цветнокож, пък и доста прилича на Обама. Гуайдо? вече каза, че нямал против американски войски да установят спокойствие и във Венецуела. Примерът на Сирия и Либия не дава надежди, че такава намеса ще донесе точно спокойствие. Мадуро дори споменава нещо за втори Виетнам.                                              ", "date": "2019.02.08", "title": " След Сирия и Венецуела като втори Виетнам\t\t\t"}
{"url": "https://trud.bg/%d0%bd%d0%b0%d0%b9-%d0%bc%d0%b0%d0%bb%d0%ba%d0%be-10-%d0%b4%d1%83%d1%88%d0%b8-%d1%81%d0%b0-%d0%b7%d0%b0%d0%b3%d0%b8%d0%bd%d0%b0%d0%bb%d0%b8-%d1%81%d0%bb%d0%b5%d0%b4-%d0%bf%d0%be%d0%b6%d0%b0%d1%80/", "text": "Най-малко 10 души са загинали след пожар в тренировъчната база на един от най-големите бразилски отбори – „Фламенго“ в Рио де Жанейро. Това съобщава агенция „Франс Прес“. Пожарът е избухнал около 5:10 ч. сутринта местно време в сграда, в която живеят юношите на клуба между 14 и 17 години. Огънят е бил овладян след 2 часа. Все още не се съобщават имената на жертвите и техните години. Местните медии смятат, че смъртта си в инцидента са намерили предимно млади футболисти. Ранените са транспортирани до най-близката болница. „Фламенго“ е един от бразилските отбори с най-голяма фенска маса в страната. Футболният тим играе домакинските си мачове на легендарния стадион „Маракана“. Отборът е четирикратен шампион на страната и победител в турнира Копа Либертадорес през 1981 г. През юношеските формации на „Фламенго“ са преминали световни футболни звезди като Зико, Роналдиньо, Бебето и Ромарио. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.02.08", "title": " Най-малко 10 души са загинали след пожар в тренировъчната база на „Фламенго“ в Рио де Жанейро"}
{"url": "https://trud.bg/%d0%bf%d1%80%d0%b5%d0%bc%d0%b8%d0%b5%d1%80%d1%8a%d1%82-%d0%b1%d0%be%d1%80%d0%b8%d1%81%d0%be%d0%b2-%d1%81-%d0%bf%d1%80%d0%b8%d1%85%d0%be%d0%b4%d0%b8%d1%82%d0%b5-%d0%be%d1%82-%d0%b1%d0%be%d1%80%d0%b1/", "text": "Очакваме да се увеличат приходите от борбата с контрабандата, така че догодина да можем с още 10% да вдигнем доходите. Това каза премиерът Бойко Борисов по време на откриването на X-тият юбилеен конгрес на Конфедерация на труда „Подкрепа”. „Трудно е, особено борбата с контрабандата. Сутринта направихме съвещание в ГДБОП по горивата. Очакваме и тук да се увеличат приходите, за да можем догодина с още 10% гарантирано да вдигнем доходите. За това трябва да има спокойствие. Приходните агенции да събират парите, за да може да има какво да разпределяме.За това трябва да има спокойствие, приходните агенции да работят, за да може да има какво да разпределяме“, отбеляза Борисов. Премиерът отбеляза, че правителството води борба със сивия сектор, за да се съберат повече пари в бюджета. „АИКБ ясно казва всяка година с колко се изсветлява този сектор, защото по този начин веднъж се повишава конкурентоспособността,а а втори път събирайки пари в бюджета можем да увеличаваме заплати“, посочи той. По думите му няма международно представена организация, която да не отчита напредъка по всички сфери, включително и мониторинговия доклад напредъка по Механизма за сътрудничество. Премиерът отбеляза, че за първи път износът на България към Германия за пръв път е повече от вноса. По думите му сега е моментът тази инерция да се удвои, утрои, за да ги настигаме, защото тези разлики и парадокси в заплащането в различните сфери са факт. Двата синдиката са един много добър коректив не само на правителството, а и на синдикатите. Всички заедно сме убедени, че за да се повишат доходите, трябва да бъдат по-мощни икономиките. Колкото е по-мощна икономиката, толкова по-добре. Затова и ние кандидатстваме за чакалнята на еврозоната – това гарантира да не сме във втората скорост на Европа, заяви Борисов. Имаме шанса и трябва да бъдем разумни и умни да продължим да повишаваме доходите, ръста на икономиката и инвестициите, каза още той и припомни, че още в първия ден на този мандат управляващите са заявили, че учителските заплати ще се увеличат и го изпълняват. „Никога толкова пари не са давани за училища, за да бъдат приведени в нормален вид“, добави той. Трябва ни огромен работен потенциал, за да могат заводите да работят и то самите работодатели вече схващат, че ако не повишават доходите, ще им избягат работниците. „Вчера ЕК отчете, че България по финансови иконоически параметри е в петицата на Европа. Всеки час трябва да използваме да повишаваме мощността на икономиката. Мисля, че тази година БСП ще мина 116 млрд.“, коментира премиерът. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com    ", "date": "2019.02.08", "title": " Премиерът Борисов: С приходите от борбата с контрабандата ще вдигнем доходите с още 10%"}
{"url": "https://trud.bg/%d0%be%d0%b1%d1%8f%d0%b2%d0%b8%d1%85%d0%b0-%d0%b5%d0%bc%d0%b8%d0%bb%d0%b8%d0%b0%d0%bd%d0%be-%d1%81%d0%b0%d0%bb%d0%b0-%d0%b7%d0%b0-%d0%bc%d1%8a%d1%80%d1%82%d1%8a%d0%b2/", "text": "Намереното тяло в самолета на дъното на океана в Ламанша е на футболиста Емилиано Сала. Новината разпространиха английските власти, които водеха цялата издирвателна операция и които в сряда откриха тяло на 63 метра под морското равнище. Патолозите са потвърдили самоличността на аржентинеца. „Душата ти ще свети вечно“, написа в социалните мрежи сестрата на футболиста Ромина Сала.  Тялото на пилотът Дейвид Иботсън все още не е открито. Разследващите прекратиха спасителната акция, заради лоши метеорологични условия.  От бившия клуб на аржентинеца „Нант“ пък изпратиха официално писмо, с което призовават „Кардиф“ до 10 дни да се издължи по трансфера на Сала. Става дума за 15-те млн. паунда, които представителят на Висшата лига се договори да плати за нападателя. Срокът изтича на 15 февруари.", "date": "2019.02.08", "title": " Обявиха Емилиано Сала за мъртъв"}
{"url": "https://trud.bg/%d0%b9%d0%be%d0%b2%d0%be%d0%b2-%d0%b7%d0%b0-%d1%82%d1%80%d1%83%d0%b4-%d0%bf%d1%8a%d0%bb%d0%bd%d0%b8-%d0%b3%d0%bb%d1%83%d0%bf%d0%be%d1%81%d1%82%d0%b8-%d0%bd%d1%8f%d0%bc%d0%b0-%d0%b4%d0%b0-%d1%81/", "text": "Христо Йовов няма да става собственик на „Левски“! Това разкри Бижутера ексклузивно пред „Труд“. Любимецът на „синя“ България бе спряган за новия бос в клуба, като дори се появиха информации, че вече е получил мажоритарния пакет от акции, които държи Спас Русев. Йовов обаче бе категоричен, че такова нещо няма. „Няма нищо такова – каза Йовов за „Труд“. – Някои хора се опитват да създават новини. Моята енергия е съсредоточена другаде. Това не ми пречи, но са фалшиви новини. Над 100 разговора проведох от сутринта. Обяснявам на всички, че няма нищо вярно. Пълни измислици!“. Така ситуацията на „Герена“ продължава да бъде обзета в мъгла, а до началото на първенството остават по-малко от 10 дни.", "date": "2019.02.08", "title": " Йовов за „Труд“: Пълни глупости! Няма да съм собственик на „Левски“!"}
{"url": "https://trud.bg/%d0%b0%d0%b2%d1%82%d0%be%d0%b1%d1%83%d1%81-%d0%bd%d0%b0-%d0%b3%d1%80%d0%b0%d0%b4%d1%81%d0%ba%d0%b8%d1%8f-%d1%82%d1%80%d0%b0%d0%bd%d1%81%d0%bf%d0%be%d1%80%d1%82-%d1%81%d0%b5-%d1%83%d0%b4%d0%b0%d1%80/", "text": "Днес към 12.30 часа в столичната полиция бил получен сигнал за пътен инцидент с автобус № 98, съобщиха от МВР. По първоначални данни на пътя между Бистрица – Симеоново водачът е изгубил управлението над автобуса, превозното средство се е отклонило от движение и се е ударило в дърво. Няма пострадали пътници. На място веднага са били насочени полицейски, пожарни и медицински екипи. Шофьорът е откаран в болница. Огледите в района на инцидента продължава. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.02.08", "title": " Автобус на градския транспорт се удари в дърво в София, шофьорът е откаран в болница\t\t\t"}
{"url": "https://trud.bg/%d0%b8%d0%bd%d1%82%d0%b5%d1%80%d0%bd%d0%b5%d1%82-%d0%bd%d0%b0%d0%b2%d0%b8%d0%b3%d0%b0%d1%82%d0%be%d1%80-%d1%80%d0%b0%d0%b7%d1%85%d0%be%d0%b6%d0%b4%d0%b0-%d1%82%d1%83%d1%80%d0%b8%d1%81%d1%82%d0%b8/", "text": "Приложение за мобилни устройства, което дава информация за природни забележителности в Северозападна България и съседните й области в Румъния и чертае маршрутите до тях, е изработено по проект за трансгранично сътрудничество, съобщиха от Агенцията за регионално развитие и Бизнес център 2000 в Монтана. В продължение на две години експертите от агенцията в Монтана, колегите им от Видин и от Асоциацията за технологичен трансфер в Крайова събирали информация за уникални природни обекти и туристически атракции в областите Видин, Монтана, Враца, Плевен и окръзите Долж, Олт и Мехединци отвъд Дунав. С описанията и снимките на над 200 забележителности са издадени албум, който разкрива природните богатства в трансграничния регион и туристически пътеводител на български, румънски и английски език. Сред представените забележителности са връх Ком, парка „Врачански Балкан” екопътеките край Вършец и Чипровци, Белоградчишките скали, пещерата Магурата и местността Кайлъка у нас. Както и   Ботаническата градина в Крайова, Дунавските казани и Божия мост в Румъния. Цялата туристическа информация е събрана в приложение за мобилни устройства „ Nature in hand . eu” /Природа на длан/. То функционира като навигатор и осигурява актуална информация  с текст и снимки за туристическите и природни забележителности в седемте области. Приложението може да се ползва и без достъп до Интернет след като бъде свалено от мрежата със специален код, разположен на табла в градовете у нас и в Румъния. Навигаторът чертае маршрути по избор и дава информация за природните обекти, хотели и ресторанти, както и любопитни факти за посещаваните райони.  „Надяваме се изданията и приложението да популяризират забележителностите от двете страни на Дунав и да привлекат нови туристи в граничните области!”заяви шефката на агенцията в Монтана Георгия Димитрова. Проектът е финансиран от европейските фондове с 500 000 евро. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.02.08", "title": " Интернет навигатор разхожда туристи от Ком до Крайова"}
{"url": "https://trud.bg/%d0%bb%d0%b5%d0%ba%d0%be%d1%82%d0%be%d0%b2%d0%b0%d1%80%d0%b5%d0%bd-%d0%b0%d0%b2%d1%82%d0%be%d0%bc%d0%be%d0%b1%d0%b8%d0%bb-%d0%b8%d0%b7%d0%b3%d0%be%d1%80%d1%8f-%d0%b7%d0%b0%d1%80%d0%b0%d0%b4%d0%b8/", "text": "Лекотоварен автомобил е изгорял напълно заради техническа неизправност в Свищов. Инцидентът възникнал в четвъртък минути преди 23 ч. на ул. „Цар Освободител” в крайдунавския град. Благодарение на бързата намеса на пожарникарите били спасени два автомобила, паркирани до горящия.", "date": "2019.02.08", "title": " Лекотоварен автомобил изгоря заради техническа неизправност в Свищов\t\t\t"}
{"url": "https://trud.bg/%d0%bf%d0%be%d0%bb%d0%be%d0%b2%d0%b8%d0%bd-%d0%bc%d0%b8%d0%bb%d0%b8%d0%be%d0%bd-%d0%bc%d0%b5%d1%81%d0%b5%d1%87%d0%bd%d0%be-%d0%b7%d0%b0-%d0%b4%d0%b5-%d1%85%d0%b5%d0%b0/", "text": "Давид де Хеа ще получава близо половин милион паунда седмично, ако се съгласи да поднови договора си с „Манчестър Юнайтед“. Ръководството на „червените дяволи“ започна преговори с най-добрия си играч. Испанецът има контракт с тима за още 18 месеца, а от „Олд Трафорд“ ще направят всичко по силите си срокът да бъде увеличен. „Юнайтед“ е готов да даде на Де Хеа 400 хил. паунда на седмица. Това ще направи стражът деветият най-скъпоплатен футболист в света. Вратарят искаше да напусне по времето на Жозе Моуриньо, но нещата се промениха с идването на Оле Гунар Солскяер. С клуба вече преподписаха Антъни Марсиал, Крис Смолинг и Фил Джоунс. Следващият с нов договор ще бъде именно Де Хеа. Испанският национал настояваше да получава по 500 хил. паунда седмично, колкото прибира Алексис Санчис, но това едва ли ще се случи. Преди гостуването на „Фулъм“ мениджърът на тима сподели, че има дългосрочна визия, която е обсъждал с вицепрезидента Ед Удуърд и по този начин за пореден път заяви голямото си желание да остане на работа за постоянно след лятото. „Имам идея, за това как трябва да изглежда „Манчестър Юнайтед“ в следващите няколко години“, каза Солскяер.", "date": "2019.02.08", "title": " Половин милион седмично за Де Хеа"}
{"url": "https://trud.bg/%d0%b1%d1%81%d0%bf-%d1%89%d0%b5-%d0%b8%d0%b7%d0%b8%d1%81%d0%ba%d0%b0-%d0%b4%d0%be%d0%ba%d1%83%d0%bc%d0%b5%d0%bd%d1%82%d0%b8%d1%82%d0%b5-%d0%bf%d0%be-%d0%bf%d1%80%d0%b5%d0%bf%d0%b8%d1%81%d0%ba%d0%b0/", "text": "От БСП ще изискат от Министерството на регионалното развитие и дирекцията за строителен контрол документи по преписката, свързана със строителството на столичното Ларго. Това обяви на брифинг в парламента депутатът Елена Йончева „Министерство на културата   делото за неустойка на Ларгото. Изводът на съда е, че обектът е бил предаден в срок, поради което строителят не дължи неустойка на Министерството на културата. Това потвърждава достоверността на разговора, който стана публично известен като „Ало, Банов съм“, каза Йончева. Тя посочи, че премиерът е отказал да вземе отношение, за това че негов министър е давал указания за подправяне на документи. „Министерството губи пари на гражданите, а на Борисов му е все едно. Борисов отказва да поеме политическа отговорност“, каза още говорителят на БСП. „Вместо това той казва: „Няма да ме вкарате в това“. Това е министърът, който Борисов сам си е избрал. Това е неговият министерски съвет, за който той носи отговорности“, заяви Йончева. От ГЕРБ контрираха, че съдът трябва да реши има ли забавяне на строителството на трета инстанция. „Доколкото разбирам, коментираха решението на втората инстанция на съда. Министерството ще обжалва на трета инстанция. Така, че съдът ще си каже думата. Делото е за това дали има забавяне при строителството или няма забавяне при строителството. Към момента съдът решава, че няма забавяне“, каза Тома Биков. „Ние във вътрешнопартийната кампания за редене на листата на БСП няма да участваме. Целият цирк, който разиграват тука е едно подскачане пред лидера кой е „по по-най“, заяви депутатът от ГЕРБ.", "date": "2019.02.08", "title": " БСП ще изиска документите по преписката за ремонта на Ларгото"}
{"url": "https://trud.bg/%d0%b2-%d0%bc%d1%80%d1%80%d0%b1-%d0%b5-%d0%bf%d0%be%d1%81%d1%82%d1%8a%d0%bf%d0%b8%d0%bb%d0%be-%d0%b8%d1%81%d0%ba%d0%b0%d0%bd%d0%b5%d1%82%d0%be-%d0%bd%d0%b0-%d0%b1%d1%81%d0%bf-%d0%b7%d0%b0-%d0%b4%d0%be/", "text": "Постъпило е   в МРРБ, те ще бъдат комплектовани и предоставени. Това каза министърът на регионалното развитие и благоустройството Петя Аврамова във връзка с искането на БСП за документи по „Ларгото“ от МРРБ. Тя уточни, че писмото на БСП е постъпило днес в Министерството. „Има такова искане, което е постъпило. Абсолютно всички документи, които се изискват от МРРБ и които са свързани с проекта по „Региони в растеж“, ще бъдат предоставени. Така че няма никакви притеснения, не трябва да има за това, че няма да предоставим цялата налична документация“, каза още регионалният министър. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.02.08", "title": " В МРРБ е постъпило искането на БСП за документите на „Ларгото“"}
{"url": "https://trud.bg/%d1%84%d0%b8%d1%80%d0%bc%d0%b0-%d0%be%d1%81%d1%8a%d0%b4%d0%b8-%d0%bf%d0%b0%d1%80%d0%bb%d0%b0%d0%bc%d0%b5%d0%bd%d1%82%d0%b0-%d0%b8-%d0%b0%d0%b3%d0%b5%d0%bd%d1%86%d0%b8%d1%8f%d1%82%d0%b0-%d0%b7%d0%b0/", "text": "Бившето държавно предприятие „Изгрев“ осъди Народното събрание и Агенцията за приватизация и следприватизаконен контрол (АПСК) да му платят обезщетение от 120 000 лева. Софийският градски съд прие, че двете институции са нарушили правото на Европейския съюз и така са причинили вреди на приватизираното дружество, съобщава  В основата на казуса стои отмененият през май 2015 г. §8 от Преходните и заключителните разпоредби на Закона за приватизация и следприватизационен контрол. Той даваше възможност на държавата чрез АПСК да учреди законна ипотека върху имуществото на приватизираното дружество за неизпълнени задължения на купувача по договор, сключен на основание чл.25 от стария Закон за преобразуване и приватизация на държавни и общински предприятия. Парламентът отмени §8 едва след като Европейската комисия започна наказателна процедура срещу България заради разпоредбата, защото тя погазва правото на свободно движение на капитали и може да засегне всеки бъдещ инвеститор. Така възможността да се учредява ипотека върху имуществото на приватизирано дружество за неизпълнени задължения на купувача действа в продължение на 8 години след влизането на страната ни в ЕС. За §8 беше сезиран и Конституционният съд, който не се наложи да се произнася по него, заради отмяната на текста от Народното събрание „Изгрев“ АД не е първата фирма, която заведе иск срещу Народното събрание и агенцията за приватизация заради вредите, които е претърпяла от действието на §8. Пробивът беше направен по казуса на „Завод за каучукови уплътнители“ АД, който на две инстанции осъди двете институции и Върховния касационен съд да му платят 700 000 лв. Делото стигна до самия ВКС, с искане за отвод, тъй като съдът е ответник по иска, но за момента е спряно до произнасянето на съвместно тълкувателно решение на двете върховни съдилища. В него се очаква те да определят реда, по който да се гледат делата срещу държавата за вреди от нарушаване на правото на ЕС, т.е. дали да са по Закона за задълженията и договорите, или по Закона за отговорността на държавата и общините за вреди. Трябва да определят и дали ще ги гледат общите, или административните съдилища. Мажоритарният пакет акции на държавното предприятие „Изгрев“ е продаден през 1997 г. на „Труд и капитал холдинг“. Година по-късно държавата продава последните 8% от капитала, които държи, на работническо-мениджърското дружество (РМД) „Изгрев-98“. То плаща 10% от цената при подписването на договора, а останалите 90% се задължава да плати на осем равни годишни вноски до 6 април 2007 г. През 2007 г. Агенцията за приватизация решава да учреди ипотека в полза на държавата върху имоти на „Изгрев“ (каквато възможност ѝ дава именно §8), защото РМД-то му дължи вноски и неустойки. Така през 2011 г. на публичен търг са продадени ковашко-пресов цех и склад за готова продукция за над 187 000 лв., от които 120 000 лв. отиват при Агенцията по приватизация. След отмяната на §8, през 2016 г. от завода завеждат иск за 120 000 лв. срещу Народното събрание и Агенцията за приватизация. Парламентът оспорва иска като недопустим и твърди, че не може да отговаря по него. Агенцията за приватизация също оспорва иска на „Изгрев“ като недопустим и твърди, че най-малко е неоснователен. Първоначално Софийският градски съд прекратява делото, като заявява, че то всъщност не му е подсъдно, а трябвало да се гледа от Съда на ЕС. Софийският апелативен съд обаче отхвърля това твърдение и заявява, че в случая компетентността е на националния съд, който дължи приложение на правото на ЕС. Така преди дни съдия Елена Маврова от СГС, стъпвайки директно на Договора за ЕС, осъжда Народното събрание и Агенцията за приватизация да платят солидарно обезщетение за имуществени вреди от 120 000 лв. на „Изгрев“ – колкото е получила държавата от продажбата на ипотекираното му имущество.", "date": "2019.02.08", "title": " Фирма осъди парламента и Агенцията за приватизация за 120 000 лева"}
{"url": "https://trud.bg/%d0%be%d1%82-%d1%83%d1%82%d1%80%d0%b5-%d0%b2%d0%bb%d0%b8%d0%b7%d0%b0%d1%82-%d0%b2-%d1%81%d0%b8%d0%bb%d0%b0-%d0%bd%d0%be%d0%b2%d0%b8%d1%82%d0%b5-%d0%bf%d1%80%d0%b0%d0%b2%d0%b8%d0%bb%d0%b0-%d0%b7%d0%b0/", "text": "Фалшифицирането на лекарствени продукти твърде отдавна е сериозна заплаха за общественото здраве в ЕС. От утре обаче започват да се прилагат новите правила за показателите за безопасност на лекарствата, отпускани по лекарско предписание и продавани в ЕС. Производителите вече ще трябва да поставят двуизмерен баркод и средство срещу подправяне върху опаковката на лекарствата, отпускани по лекарско предписание, информират от Европейската комисия. Аптеките — включително продаващите онлайн — и болниците ще трябва да проверят — по цялата верига на доставка — автентичността на лекарствата, преди да ги отпуснат на пациентите. „От всяка аптека и болница в ЕС ще се изисква да има система, с помощта на която откриването на фалшифицирани лекарства ще бъде по-лесно и по-ефективно. Въпреки че и след старта на системата ще трябва да се направи още, за да се гарантира, че тя функционира правилно в целия ЕС, аз съм убеден, че с нея поставяме още една предпазна мрежа между гражданите и опасностите, които крият неразрешените, неефикасните или опасните лекарства“, заяви комисарят за здравеопазването и безопасността на храните Витянис Андрюкайтис. Новата система ще даде възможност на държавите членки по-добре да проследяват отделни лекарствени продукти, особено в случай на съмнения. Лекарствените продукти, произведени преди 9 февруари 2019 г. без показатели за безопасност, също могат да останат на пазара до изтичане на срока им на годност.", "date": "2019.02.08", "title": " От утре влизат в сила новите правила за безопасност на лекарствата в ЕС\t\t\t"}
{"url": "https://trud.bg/%d1%88%d0%b5%d1%84%d0%ba%d0%b0%d1%82%d0%b0-%d0%bd%d0%b0-%d1%82%d0%b5%d0%bb%d0%ba-%d0%bb%d0%be%d0%b2%d0%b5%d1%87-%d0%be%d1%81%d1%82%d0%b0%d0%b2%d0%b0-%d0%b2-%d0%b0%d1%80%d0%b5%d1%81%d1%82%d0%b0-2/", "text": "Апелативният съд във Велико Търново в петък постанови постоянна мярка „задържане под стража“ за шефката на ТЕЛК-Ловеч д-р Донка Минкова и посочения като посредник Валентин Йотов. Те бяха задържани по обвинение на   от 200 лева. Законът предвижда лишаване от свобода до 6 години и глоба до 5000 лева. Рушветът за лекарите е бил, за да освидетелстват здрав пациент или да завишат процента инвалидност. Изнудването е започвало от 200-300 лева и стигало до 1000 лева.Заловената лекарка е била с над 20 000 лева в джоба си, а посредникът – с 16 000 лева. А пациентите – десетки. Адресите са 17 на територията на цялата област.Участниците в схемата са били наблюдавани в продължение на една година. Апелативните магистрати в старата столица отхвърлиха исканията на защитата на двамата обвиняеми за определяне на по-леки мерки за неотклонение и ги обявиха за неоснователни. Определенията на Апелативен съд – Велико Търново са окончателни и не подлежат на обжалване.", "date": "2019.02.08", "title": " Шефката на ТЕЛК-Ловеч остава в ареста"}
{"url": "https://trud.bg/%d0%b4%d0%b2%d0%b5-%d0%b4%d0%b0%d1%80%d0%b5%d0%bd%d0%b8%d1%8f-%d0%bf%d0%be%d0%bb%d1%83%d1%87%d0%b8-%d0%be%d0%b1%d0%bb%d0%b0%d1%81%d1%82%d0%bd%d0%b0%d1%82%d0%b0-%d0%b1%d0%be%d0%bb%d0%bd%d0%b8%d1%86/", "text": "Българо-швейцарската търговска камара дари 2540 лева на детското отделение в МБАЛ – Монтана и електронож за хирургичното отделение в областната болница. Набирането на средствата за педиатричното отделение е организирано по инициатива на Мария Шуманска – секретар на Комисия за борба с противообществените прояви на малолетни и непълнолетни в Монтана, а сумата е събрана на благотворителен бал на организацията. Нейните представители Катя Табакова и Диляна Желязкова от фирма АМЕДА обявиха двете дарения на среща с кмета Златко Живков, а след това ги връчиха на директора на областната болница д-р Тони Тодоров. Предимствата на новия операционен нож бяха демонстрирани пред хирурзи и медицински специалисти. Според шефа на хирургичното отделение д-р Красимир Каменов дареният електронож е крайно необходим, тъй като консумативите са скъпи и постоянно подлежат на подмяна. „Още една IT фирма ще направи парично дарение за детското отделение в МБАЛ. Със средствата – между 1500 и 2000 лева, ще бъде закупен апарат за проследяване на венозната система на децата”, обяви Мария Шуманска. Кметът Живков благодари на представителите на Българо-швейцарската камара и уточни че в началото на следващата седмица посланикът на Конфедерация Швейцария в България Мюриел Берсе Коен ще посети Монтана. Със съдействието на българо-швейцарската програма за сътрудничество в града бе изпълнен един от най-значимите проекти в областта на ромската интеграция. В ромския квартал „Кошарник” бе изградена нова детска градина, обновени бяха и кабинетите на здравните медиатори и изпълнени дейности за подобряване на социалната, здравна и културна интеграция на малцинството. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.02.08", "title": " Две дарения получи областната болница в Монтана"}
{"url": "https://trud.bg/%d1%80%d0%b8%d0%be%d1%81%d0%b2-%d0%bc%d0%be%d0%b6%d0%b5-%d0%b4%d0%b0-%d0%bd%d0%b0%d0%bb%d0%be%d0%b6%d0%b8-%d0%b0%d0%b4%d0%bc%d0%b8%d0%bd%d0%b8%d1%81%d1%82%d1%80%d0%b0%d1%82%d0%b8%d0%b2%d0%bd%d0%be/", "text": "РИОСВ-Бургас може да наложи административно наказание за разрушаването на дюни в района на къмпинг „Смокиня“, край Созопол, след приключване на наказателното производство, в случай, че нарушението не представлява престъпление по Наказателния кодекс. Това каза министърът на околната среда и водите Нено Димов по време на парламентарния контрол в отговор на депутатски въпрос за предприетите действия по сигнали за нарушения, свързани с унищожаването на дюни и строителни дейности по черноморското крайбрежие. „Установихме, че теренът попада в природна забележителност „Пясъчни дюни“. Констатираното увреждане на пясъчните дюни е в нарушение на режимите на защитените територии“, уточни Нено Димов, допълвайки, че при проверката не е установен извършителят. „Районната прокуратура в Бургас се е самосезирала. В тази връзка Районната инспекция следва да приложи своите правомощия за налагане на административно наказание след приключване на наказателното производство в случай, че нарушението не представлява престъпление по наказателния кодекс“, посочи министърът. По отношение на инвестиционното предложение в района на къмпинг „Градина“ е проведена процедура по реда на Закона за биологичното разнообразие, приключила с решение от март 2018 г. на директорът на районната дирекция в Бургас. По думите му при проверката е установено депониране на земни маси, извън границите на имота, което е неизпълнение на решението на директора на РИОСВ–Бургас.", "date": "2019.02.08", "title": " РИОСВ може да наложи административно наказание за разрушените дюни"}
{"url": "https://trud.bg/%d0%b8%d0%b7%d0%b2%d0%b0%d0%b4%d0%b8%d1%85%d0%b0-%d1%82%d0%b8%d0%b9%d0%bd%d0%b5%d0%b9%d0%b4%d0%b6%d1%8a%d1%80-%d0%b8%d0%b7%d0%bf%d0%be%d0%b4-%d1%80%d1%83%d0%b8%d0%bd%d0%b8%d1%82%d0%b5-%d0%bd%d0%b0/", "text": "Тийнейджър беше изваден жив изпод руините на рухналата 8-етажна сграда в Истанбул, съобщава „Ройтерс”. Момчето е с тежки наранявания и е откарано в болница в турския мегаполис. Спасителната акция продължава вече 45 часа. Жилищната сграда се срути в сряда, 6 февруари, трима души загинаха и десетки бяха ранени. Още в първите часове след инцидента стана ясно, че под развалините има над 25 души, 13 бяха спасени. Вчера екип на истанбулската пожарна извади 5-годишно момиче и 9-годишно момче. Те бяха стояли под развалините над 18 часа. Причините за рухването на блока все още не са ясни. Предполага се, че три от общо осемте етажа на сградата са били надстроени незаконно. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.02.08", "title": " Извадиха тийнейджър изпод руините на рухналата жилищна сграда в Истанбул"}
{"url": "https://trud.bg/%d1%88%d0%b5%d0%bf%d0%b0-%d0%be%d1%80%d0%b5%d1%85%d0%b8-%d0%bd%d0%b0-%d0%b4%d0%b5%d0%bd-%d0%bf%d0%be%d0%b4%d0%be%d0%b1%d1%80%d1%8f%d0%b2%d0%b0%d1%82-%d0%bd%d0%b0%d1%81%d1%82%d1%80%d0%be%d0%b5%d0%bd/", "text": "Яжте повече орехи, съветват американски експерти от университета „Ню Мексико“, които установили, че ядките подобряват настроението и устойчивостта на стрес, писа германското сп. „Фокус“. В изследването на учените взели участие студенти на възраст 18-25 години. В продължение на 8 седмици те трябвало да ядат хляб с орехи, а следващите 8 седмици в него не били добавяни ядките. След това трябвало да отговарят на въпроси за нивото на тревожност, напрежение, умора и яснота на съзнанието. Авторите на проучването посочват, че за разлика от жените, при мъжете се наблюдаваше значително подобрение на настроението – с 28%“. Не е ясно защо при дамите не се наблюдава подобен положителен ефект. Шепа орехи на ден е достатъчна за по-добро настроение, твърдят експертите. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.02.08", "title": " Шепа орехи на ден подобряват настроението"}
{"url": "https://trud.bg/%d1%81%d0%bf%d0%b0%d1%81%d0%b8%d1%85%d0%b0-2000-%d0%bf%d0%b8%d0%bb%d0%b5%d0%bd%d1%86%d0%b0-%d1%84%d0%bb%d0%b0%d0%bc%d0%b8%d0%bd%d0%b3%d0%be-%d0%b2-%d1%8e%d0%b6%d0%bd%d0%b0-%d0%b0%d1%84%d1%80%d0%b8/", "text": "2000 пиленца фламинго бяха изоставени от родителите си в Южна Африка, съобщава Би Би Си. Възрастните птици отлетели, когато водата в язовира Камферс пресъхнала. Те оставили без грижи пиленцата, които били прекалено малки, за да оцелеят сами. Мащабна операция по спасяването им доведе превозването на малките фламинго със самолет на цели 950 км. Те са настанени в център край Кейптаун, където знаят как да се грижат за тях. Не е ясно какво е накарало възрастните екземпляри да изоставят своите пиленца. Язовирът Камферс е място, което обитават хиляди представители на вида Малко фламинго. Водоемът пресъхнал поради по-дългите от обичайното горещини през лятото. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.02.08", "title": " Спасиха 2000 пиленца фламинго в Южна Африка (ВИДЕО)\t\t\t"}
{"url": "https://trud.bg/%d1%81%d1%8a%d0%b4%d1%8f%d1%82-15-%d0%b3%d0%be%d0%b4%d0%b8%d1%88%d0%b5%d0%bd-%d0%b7%d0%b0-%d1%83%d0%b1%d0%b8%d0%b9%d1%81%d1%82%d0%b2%d0%be%d1%82%d0%be-%d0%bd%d0%b0-%d0%b1%d0%b5%d0%b7%d0%b4%d0%be%d0%bc/", "text": "15-годишният Денис Живков, обвинен в  , ще бъде съден по общия ред. Това стана ясно след заседание на Варненския окръжен съд, който започна от нулата процеса, след като той бе стигнал почти пред финал. Причината е, че досега синовете на починалия мъж бяха конституирани като частни обвинители, а съгласно особените правила на НПК такива не могат да участват в дела срещу непълнолетни извършители, уточниха от съда. Заседанията ще текат при закрити врати заради крехката възраст на убиеца. На 20 януари миналата година заедно с малолетния си братовчед Камен той смлял от бой 53-годишния Красимир Куртев. 5 дни по-рано двете момчета от ромската махала в кв. Владиславово се скарали с клошара пред пункт за вторични суровини. За да му отмъстят, открили убежището му до местния пазар и го набили. Яростта им обаче не утихнала и на 20 януари вечерта се върнали и пак го смлели от бой. С тях имало и приятели, един от които снимал с телефона си изстъпленията. Според съдебно-медицинската експертиза Красимир умирал бавно и мъчително, като смъртта му настъпила от тежка черепно-мозъчна травма. За извършителите на подобни зверства законът предвижда лишаване от свобода от 15 до 20 г. до доживотен затвор без право на замяна, но тъй като Денис още не е навършил пълнолетие, наказанието му може да бъде  от 3 до 10 г. затвор. Съучастникът му Камен пък се отърва от наказателна отговорност и бе пратен в интернат, тъй като е малолетен. Следващите заседания по процеса са насрочени за март.    ", "date": "2019.02.08", "title": " Съдят 15-годишен за убийството на бездомник\t\t\t"}
{"url": "https://trud.bg/%d0%b2%d0%b5%d0%bb%d0%b8%d0%ba%d0%be-%d1%82%d1%8a%d1%80%d0%bd%d0%be%d0%b2%d0%be-%d1%81-%d0%b2%d0%bf%d0%b5%d1%87%d0%b0%d1%82%d0%bb%d1%8f%d0%b2%d0%b0%d1%89-%d1%89%d0%b0%d0%bd%d0%b4-%d0%bd%d0%b0-%d0%b2/", "text": "С нов, стилен щанд ще се представи Велико Търново на Международната туристическа борса ВАКАНЦИЯ & СПА ЕКСПО 2019. Уникалните съкровища на българската историческа памет, разнообразните културни събития и атракции ще са заявката на старата столица за най-добра българска дестинация за културен туризъм през годината. 36-тото издание на международното изложение ВАКАНЦИЯ & СПА ЕКСПО ще се проведе от 14 до 16 февруари в Интер Експо център, София. Борсата се организира от ПРИМ ЕКСПО и се провежда под патронажа на Министерство на туризма, в партньорство със Столична община, БТК, БХРА, БАТА, АБТТА, БУБСПА, Софийски съвет по туризъм. На впечатляващия щанд от 35 кв.м. на изложението Общинската туристическа агенция „Царевград Търънов“ ще представи новите туристически пакети и маршрути в града и околностите му. Сред акцентите ще са многобройните културни събития и национални чествания, на които Велико Търново ще е домакин през 2019 г. Най-значими сред тях са националните чествания на 140 години от Учредителното събрание и Търновската конституция на 16 април; ХVI-то Международно туристическо изложение „Културен туризъм“ (18-20 април); „Вкусът на Средновековието“-Международния фестивал на историческите възстановки 2019 (28-30 юни); Фестивалът за класическа камерна музика Arbanassi summer music (21-28 юли); Нощта на Самоводската чаршия и фестивала на занаятите (21-23 септември) и др. Официално на ВАКАНЦИЯ & СПА ЕКСПО ще бъде обявена и програмата на „Сцена на вековете“ 2019 – най-големият класически фестивал на открито в България. Четвъртият Летен сезон на българските оперни театри е отличен с престижния лейбъл „Европа за фестивалите. Фестивалите за Европа“ 2019-2020 и ще се проведе от 13 юли до 4 октомври. В афиша на музикалното събитие тази година са включени 7 заглавия – балет, опера и симфоничен концерт. Фестивалът вече е с международно участие и ще стартира на 13 юли с гостуването на Имперския руски балет, който ще представи едно от най-великите балетни заглавия – .Лебедово езеро“ по музика на Чайковски. На откритата сцена в крепостта Царевец ще бъдат показани два от оперните шедьовъра на Джакомо Пучини – „Турандот“, в изпълнение на Бургаската опера, на 26 юли и „Бохеми“ на 2 август, от Държавна опера-Русе. С Вердиевото заглавие „Симоне Боканегра“ ще гостува на 10 август Театрално-музикален продуцентски център-Варна. Музикално-драматичен театър „Константин Киисимов“ ще представи на фестивала най-новото заглавие от своя репертоар -оперетата „Теменужката от Монмартър“ на Имре Калман на 26 юли. На историческата крепост ще звучи и българска класическа музика по време на симфоничния концерт на Русенската филхармония на 30 август, посветен на 140 години от рождението на Панчо Владигеров. „Сцена вековете“ ще завърши с опера в цирка – „Палячи“ от Руджеро Леонкавало. Продукцията на Държавна опера-Стара Загора и Академичен цирк „Балкански“ ще е на 3 октомври под шапитото на цирковата площадка в кв. Колю Фичето“.", "date": "2019.02.08", "title": " Велико Търново с впечатляващ щанд на ВАКАНЦИЯ & СПА ЕКСПО 2019"}
{"url": "https://trud.bg/35-%d0%be%d1%82-%d1%83%d1%87%d0%b5%d0%bd%d0%b8%d1%86%d0%b8%d1%82%d0%b5-%d0%b2-%d1%81%d0%b2%d0%b5%d1%82%d0%b0-%d1%81%d0%b0-%d0%be%d0%b1%d0%b5%d0%ba%d1%82-%d0%bd%d0%b0-%d0%b0%d0%b3%d1%80%d0%b5%d1%81/", "text": "Руски експерти проучиха данни от 80 изследвания за тормоза сред подрастващите в образователните институции на Руската федерация и в чужбина. 27,5% от руските ученици се сблъскват с тормоз, предаде Комерсант. Приблизително 35% от учениците по света са обект на агресивно преследване. У дома децата не са емоционално подкрепяни, а по-скоро прекомерно контролирани. В резултат на това тийнейджърите премълчават проблемите пред родителите и учителите. Експерти са провели експеримент в училищата на Уссурийск. Оказало се, че по-голямата част от учениците не разказват на учителите за случаите на тормоз, а броят на предполагаемите жертви учителите са склонни да занижават. Според авторите на проучването, жертвите на тормоз са 5 пъти повече, отколкото декларират учителите, информира БГНЕС. Децата на бащите, които са извършвали тормоз над съучениците си, често стават агресори. В рисковата група са семейства, в които не са съгласни с методите на образование. В университета пък се проявяват косвени форми – обиди и клюки. Прекомерната конкуренция или излишъкът на свободно време създава напрежение в колектива. Според учените, премълчаването на тормоза „води до групова агресия“. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.02.08", "title": " 35% от учениците в света са обект на агресия"}
{"url": "https://trud.bg/%d0%b2%d1%8a%d0%b7%d1%81%d1%82%d0%b0%d0%bd%d0%be%d0%b2%d0%b5%d0%bd%d0%be-%d0%b5-%d0%b4%d0%b2%d0%b8%d0%b6%d0%b5%d0%bd%d0%b8%d0%b5%d1%82%d0%be-%d0%bf%d0%be-%d0%b5%d0%b4%d0%bd%d0%b0%d1%82%d0%b0-%d0%bb/", "text": "Възстановено е движението в една пътна лента на пътя между Бусманци и Казичене. Отсечката беше   по-рано днес заради извършването на ремонт на аварирало съоръжение на „Софийска вода“. Възстановява се редовния маршрут на автобусите 8 и 14, съобщиха от Столична община.", "date": "2019.02.08", "title": " Възстановено е движението по едната лента на пътя Бусманци-Казичене"}
{"url": "https://trud.bg/%d1%81%d0%b8%d0%bd-%d0%be%d0%bf%d0%b8%d1%82%d0%b0%d0%bb-%d0%b4%d0%b0-%d0%b8%d0%b7%d0%bd%d0%b0%d1%81%d0%b8%d0%bb%d0%b8-%d0%bc%d0%b0%d0%b9%d0%ba%d0%b0-%d1%81%d0%b8/", "text": "Мъж, съден за изнасилване, налетя на рождената си майка на 66 г., оплакала се тя. Скандалният случай се разиграл в жилището им в град Каспичан, научи „Труд“. Синът е арестуван, наложено му е 72-часово прокурорско задържане. Повдигнато му е обвинение за опит за изнасилване, каза за „Труд“ говорителят прокурор Яна Николова от Окръжна прокуратура-Шумен. Ще бъде искано и налагане на постоянна мярка задържане под стража, но за това предстои да решава Районният съд в Нови пазар. Майката разказала, че била нападната вечерта в сряда, когато обичайно синът идвал да иска храна от нея и тя винаги му давала. Този път разбил вратата. Тя вече си била легнала, скочила да се брани, а той я повалил с шамари. Пробвал да я изнасили, но жената успяла да се измъкне от ръцете му. По нейни данни бягала полугола до Полицейския участък в градчето, но там нямало никой. Жалвала се на сутринта. Униформени задържали сина, който спял спокойно в леглото си. Преди година вдовицата отново се жалвала от сина си и била освидетелствана за домашно насилие.    ", "date": "2019.02.08", "title": " Син опитал да изнасили майка си\t\t\t"}
{"url": "https://trud.bg/%d0%b7%d0%bb%d0%b0%d1%82%d0%bd%d0%b0-%d1%82%d0%be%d0%bf%d0%ba%d0%b0-%d0%bf%d0%be%d0%b4-%d0%b0%d0%b9%d1%84%d0%b5%d0%bb%d0%be%d0%b2%d0%b0%d1%82%d0%b0-%d0%ba%d1%83%d0%bb%d0%b0/", "text": "„ Златна топка“ празнува под Айфеловата кула! Изминаха близо 25 години откакто Христо Стоичков отиде в Париж, за да получи най-ценния индивидуален приз във футбола. И близо 26 от онзи знаменит мач на „Парк де Пренс“, когато България се изстреля сред звездите. Вече побелял Стоичков пак е на работа и рожденият му ден няма как да промени плановете. Два дни поред Камата гостува на най-богатия клуб в света „Пари Сен Жермен“. Отдавна в неговия американски тв гигант „Унивижън“ са признали – няма друг репортер в света, който един ден да е при Пеп Гуардиола, на следващия – при Жозе Моурниньо и накрая на завърши с Юрген Клоп. По случай своя празник Стоичков направи интервюта с вундеркинда на световния футбол Килиън Мбапе, големия си приятел от времената в „Парма“ през 90-те Джанлуиджи Буфон и головата машина на „Пари Сен Жермен“ – уругваеца Единсон Кавани. Пред камерата му застана и футболистът с най-много трофеи играта Максуел. Бразилецът има 33 отбори и пет индивидуални отличия, от лятото е втори спортен директор на ПСЖ. „ Няма време за почивка – разкри пред „Труд“ в кратката пауза за обяд Стоичков, включил си само за час телефона да приема поздравления. – Знам, че пак съм длъжен на семейството и че не съм с тях днес. Но те ме разбират. Няколко пъти по телефона вече целунах малката Мия. Организацията в „Пари Сен Жермен“ е на световно ниво. Казах му на малкия Килиън, че очаквам да се стяга и още в края на тази година да атакува „Златната топка“. А Кавани? Уникален пич е! За Джиджи какво да кажа. Още помни как му палех ръкавиците в „Парма“. Много щастлив и спокоен е с новото си предизвикателство.“ На рожден ден обаче не може само да се работи. И Лоран Блан се погрижи Камата да отпразнува подобаващо празника си. Световният шампион от 1998 година и негов бивш съотборник от „Барселона“ запази един от най-баровските ресторанти, където вечерта се събраха в тесен кръг. ВИП-гост на партито бе и един френски журналист. Стоичков специално покани Стефан Сен Реймон, човека, който го интервюира за списание „Франс Футбол“ по случай „Златната топка“ през 1994 година. „ Обичам Париж, обичам Айфеловата кула, обичам да се разхождам по брега на река Сена – възкликна Стоичков. – Два от най-хубавите ми футболни спомени са свързани с този град. Благодаря на всички мои приятели, които ми изпратиха съобщение или успяха да се свържат с мен. Моля за извинение, че телефонът ми бе дълго изключен, но… в „Унивижън“ чакат интервютата.“  ", "date": "2019.02.08", "title": " “Златна топка“ под Айфеловата кула"}
{"url": "https://trud.bg/%d0%b2%d1%8a%d0%b7%d0%b4%d1%83%d1%85%d1%8a%d1%82-%d0%b2%d1%87%d0%b5%d1%80%d0%b0-%d0%b5-%d0%b1%d0%b8%d0%bb-%d0%bd%d0%b0%d0%b9-%d0%bc%d1%80%d1%8a%d1%81%d0%b5%d0%bd-%d0%b2-%d0%b1%d0%b5%d0%bb%d0%b3%d1%80/", "text": "Белград се оказа градът с най-замърсения въздух в света, пише Telegraf, цитиран от  . Според изданието вчера, 7 февруари, индексът за качеството на въздуха (AQI) е бил 399 единици, което прави дишането опасно за здравето на кой да е човек. Това е усреднен показател, в някои части на сръбската столица като например историческия център индексът е бил 426. След Белград в тази класация се нареждат Делхи (195) и Катманду (188). Македонската столица Скопие е на 7-о място (166), а полският град Познан затваря десетката с AQI 162. Сръбските синоптици обясняват силно замърсения въздух в Белград с тежката мъгла, налегнала града и отоплението с печки. Според международните стандарти при AQI от 0 до 50 въздухът е чист, при 51 – 100 – удовлетворително чист, от 101 до 150 въздухът вече е опасен за по-чувствителни към това хора, а от 201 до 300 въздухът е опасен за всички. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.02.08", "title": " Въздухът вчера е бил най-мръсен в Белград, Делхи и Катманду"}
{"url": "https://trud.bg/%d1%80%d0%b5%d0%bc%d0%be%d0%bd%d1%82%d1%8a%d1%82-%d0%bd%d0%b0-%d1%88%d0%b8%d1%88%d0%bc%d0%b0%d0%bd-%d1%89%d0%b5-%d0%bf%d1%80%d0%be%d0%b4%d1%8a%d0%bb%d0%b6%d0%b8-50-%d0%b4%d0%bd%d0%b8/", "text": "От 12 февруари 2019 г. (вторник) продължава реконструкцията на ул. „Цар Шишман“ в участъка от ул. „Граф Игнатиев“ до ул. „Ген. Паренсов“. Ще бъде въведена временна организация на движението. Няма да се допускат автомобили в ремонтирания участък, а посоката на движение по ул. „Ген. Паренсов“ до ул. „Цар Шишман“ ще е от към бул. „Васил Левски“. Ще бъдат направени нови тротоари, като ширината на този от страната на сградите ще бъде удвоена, ще бъдат обновени настилките, осветлението и озеленяването. Временно ще бъдат поставени ограждения, а работата ще се изпълнява поетапно, за да е максимално облекчен достъпът на пешеходци. От 12 до 28 февруари ще се работи по реконструкцията, разширяването на тротоара и полагането на бетон от страната на сградите. Вторият етап от работата ще е от страната на църквата „Св. Седмочисленици“. Следва полагането на новите настилки по тротоарите и пътното платно. Очаква се работата да продължи около 50 дни, но ще се налага спирането й при влошаване на метеорологичните условия. Допълнителна информация ще можете да получавате всеки четвъртък от 11 до 11,30 във временните офиси на строителната фирма на ъгъла на бул. „Патриарх Евтимий“ и ул. „Хан Крум“. За въпроси и сигнали remontisofia@investsofia.com или в работни дни от 9,30 до 17.00 тел. 02 / ‎937 76 99.", "date": "2019.02.08", "title": " Ремонтът на „Шишман“ ще продължи 50 дни\t\t\t"}
{"url": "https://trud.bg/%d1%81%d0%b0%d0%ba%d1%81%d0%be%d0%bd%d1%81%d0%ba%d0%b0%d1%82%d0%b0-%d0%bf%d1%80%d0%b8%d0%bd%d1%86%d0%b5%d1%81%d0%b0-%d0%b4%d0%b0%d1%80%d0%b8-%d0%b4%d0%b5%d1%81%d0%b5%d1%82%d0%ba%d0%b8-%d0%bf%d0%b0/", "text": "Саксонската принцеса Теофана фон Саксен ще гостува на областната МБАЛ „Д-р Иван Селимински“в Сливен, съобщиха от болницата. Това е първата й визита. Повод за нея е дарение от десетки пациентски легла с дюшеци и шкафчета, които тя предоставя безвъзмездно на най-голямото лечебно заведение в региона. В понеделник, 11 февруари, тя ще пристигне в града и ще се срещне с директора д-р Васислав Петров и екипа му. Дарението й вече е доставено, допълниха от болницата. Започнало е подреждането на стаите с новите легла. Принцесата е българка по произход. Тя е дъщеря на финансиста Петър Аладжов, директор на Българската търговска банка и върховен комисар на стопанството по време на Втората световна война. Семейството й е напуснало родината през 50-те години на миналия век. Тя е завършила право, икономика и история на изкуствата в Германия, където са се установили родителите й. След сключването на брака си с херцог Рудигер фон Саксен, е придобила титлата „принцеса на Саксония“. Името й се ползва с уважение и респект в много болници и социални заведения в страната. Въпреки че е напуснала България като невръстно дете, Теофана фон Саксен не е прекъснала връзката с корените си. През последните 20-25 години десетки 40-тонни ТИР-ове с медицинско оборудване, дрехи и играчки пристигнаха благодарение на неуморната й благотворителна деятелност, казаха още от болницата в Сливен. Саксонската принцеса е дарител на УМБАЛСМ „Пирогов“ и УМБАЛ „Св. Анна“ в София, предоставена от нея медицинска техника и оборудване ползват болниците във Велико Търново, Казанлък, Бургас, Поморие, Добрич, Видин. В знак на признание за хуманитарната й помощ неотдавна принцесата бе удостоена с плакет на Министерството на здравеопазването. Визитата в Сливен е първа за Теофана фон Саксен.  ", "date": "2019.02.08", "title": " Саксонската принцеса дари десетки пациентски легла на областната болница в Сливен"}
{"url": "https://trud.bg/%d0%bc%d0%b8%d0%bd%d0%b8%d1%81%d1%82%d1%8a%d1%80-%d0%b3%d0%be%d1%80%d0%b0%d0%bd%d0%be%d0%b2-%d0%b2%d0%b4%d0%b8%d0%b3%d0%b0%d0%bd%d0%b5%d1%82%d0%be-%d0%bd%d0%b0-%d0%b7%d0%b0%d0%bf%d0%bb%d0%b0%d1%82/", "text": "При сегашния дефицит на добре подготвени и квалифицирани кадри, вдигането на заплатите е неизбежно и пазарът го изисква. Това каза на откриването на X-ия юбилеен конгрес на Конфедерация на труда „Подкрепа” министърът на финансите Владислав Горанов. „Позволете ми да ви поздравя с 10-ия конгрес. Вече 30 години вашите усилия да бъдете посредник в преговорите с правителството, се оценяват високо, както в страната, така и в чужбина“, обърна се Горанов към присъстващите синдикалисти. „Ние имаме работещ модел на двустранен диалог. В страната ни в годините на Прехода към пазарна икономика едновременно се изградиха моделите на бизнеса и моделите на синдикализма, а правителствата се научиха да планират и моделират политиките си, съобразявайки се с мнението на всички засегнати страни“, допълни той. „Не винаги е лесно, но това означава, че моделът работи. Като допускам и приемам, че днес съм желан гост, за да бъда тук, бих искал да ви уверя, че ние в правителството добре чуваме дебатите, позициите и предложенията, които отправяте заедно със синдикалните ви приятели от КНСБ. Готов съм да направим дебат по всяка политика на правителството, за да изчистим неразбрани моменти“, каза още Горанов.", "date": "2019.02.08", "title": " Министър Горанов: Вдигането на заплатите е неизбежно, пазарът го изисква"}
{"url": "https://trud.bg/%d0%bc%d0%b8%d0%bd%d0%b8%d1%81%d1%82%d1%8a%d1%80-%d0%b0%d0%bd%d0%b3%d0%b5%d0%bb%d0%ba%d0%be%d0%b2%d0%b0-%d1%83%d1%81%d0%bf%d0%b5%d1%88%d0%bd%d0%be%d1%82%d0%be%d1%82%d0%be-%d0%bf%d1%80%d0%be%d1%82/", "text": "„Гарантирането на успешното протичане на всеки един туристически сезон е комплексна задача с хоризонтален характер, която не би могла да бъде изпълнена без интегрираните усилия и ангажираност на държавата. С цел максимално ниво на координация и стриктно изпълнение на законово вменените правомощия на всяка ангажирана страна в периода на предсезонна подготовка Министерство на туризма проведе редица срещи, координационни с контролните органи и туристическия бизнес, общинските власти, областните управи, заинтересовани страни за обсъждане готовността на сезона на територията на националните зимни курорти“, това каза министърът на туризма Николина Ангелкова в отговор на въпрос на депутата от БСП Дора Янкова за дейността на националните зимни курорти през тази зима. Полагаме огромни усилия за оптимално пазарно позициониране на България в туризма, подчерта Ангелкова. Министърът уточни, че за 2018 г. са стартирани и ще продължат през 2019 г. интегрирани комуникационни кампании на 16 целеви и перспекитвни пазари. Тя уточни, че става въпрос за страни, сред които Германия, Великобритания, Франция, Гръция, Македония, Сърбия, Румъния, Турция, Русия, Беларус. „Те ще достигнат близо 50 млн. души чрез дигитални канали и близо 80 млн. души чрез външна реклама, и над 5 млн. души чрез печатна реклама. Те са насочени към всичките ни национални курорти, както зимни, така и летни“, допълни министърът. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.02.08", "title": " Министър Ангелкова: Успешнотото протичане на всеки един туристически сезон е комплексна задача"}
{"url": "https://trud.bg/%d0%b4%d1%8a%d0%bb%d0%b3%d0%be%d0%b2%d0%b5%d1%82%d0%b5-%d0%bd%d0%b0-%d0%bb%d0%b5%d0%b2%d1%81%d0%ba%d0%b8-32-%d0%bc%d0%bb%d0%bd-%d0%bb%d0%b5%d0%b2%d0%b0/", "text": "Около 32 млн. лева са дълговете на „Левски“. Това признаха от „Герена“ в петък. Близо 7 млн. от сумата е към НАП, а другата към различни фирми, мениджъри и футболисти. Интересното е, че ЦСКА фалира през 2015-та с дългове между 25-27 млн. „Сините“ обаче призовават за спокойствие, въпреки че през септември миналата година Красимир Иванов, тогавашен директор на „Герена“, заяви, че клубът е на минус с 18,3 млн. лева. „Васил Божков има бизнес план как „Левски“ да не губи пари, ако не може да печели – каза Павел Колев, новият директор в клуба. – Той ме покани на „Герена“. Спечели ме с желанието си да инвестира в инфраструктура и ДЮШ. Също така каза, че иска да направи и отбора по-български, за да го обичат повече феновете, но и административният капацитет на компанията, която стои зад него. „Левски“ не е за всеки. Нещата трябва да станат на Общото събрание на 6 март най-късно“. А в последните два дни собствеността на „сините“ се сменя на всеки 60 минути. Последните информации  са , че Христо Йовов ще вземе мажоритарния брой акции от Спас Русев.  „Няма нищо такова – каза Бижутера за „Труд“. – Някои хора се опитват да създават новини. Моята енергия е съсредоточена другаде. Това не ми пречи, но са фалшиви новини. Над 100 разговора проведох само в петък сутринта. Обяснявам на всички, че няма нищо вярно. Пълни измислици!“. Павел Колев определи слуховете за инсинуации и добави, че не знае гласеният за бъдещ собственик на клуба Васил Божков да се е отказал. „Иначе нямаше да съм на работа – каза „синият“ директор. – Ако си промени решението, то и аз си тръгвам. Нещата могат да се оправят, просто трябва много сериозна финансова дисциплина и много умно управление, което изисква знания и опит“. Така ситуацията на „Герена“ продължава да бъде обзета в мъгла, а до началото на първенството остават по-малко от 10 дни. От „Левски“ трябва да покрият около 2 млн. лева към УЕФА, както и глоба в размер на 100 хил. евро до 28 февруари, ако искат да получат лиценз за новия сезон.", "date": "2019.02.08", "title": " Дълговете на „Левски“ – 32 млн. лева"}
{"url": "https://trud.bg/148-952-%d0%b5-%d0%b2%d0%b8%d0%bd%d0%b5%d1%82%d0%ba%d0%b8-%d1%81%d0%b0-%d0%b8%d0%b7%d0%b4%d0%b0%d0%b4%d0%b5%d0%bd%d0%b8-%d0%bd%d0%b0-%d1%85%d0%be%d1%80%d0%b0-%d1%81-%d1%83%d0%b2%d1%80%d0%b5%d0%b6/", "text": "148 952 годишни електронни винетки са издадени чрез дирекциите “Социално подпомагане”. Те са безплатни за хората с увреждания и се поемат от бюджета на АПИ, съобщават от пътната агенция. От днес правоимащите лица могат да проверяват валидността им в  . Проверката е само по регистрационен номер на автомобила, който може да бъде въведен чрез клавиатура на кирилица или латиница, но е важно буквените символи да отговарят на тези в номера. Чрез ЕГН и регистрационен номер на автомобила правоимащите лица могат да проверяват за валидна винетка и на интернет страницата на Агенцията за социално подпомагане. Междувременно, министърът на регионалното развитие и благоустройството Петя Аврамова, съобщи, че до момента са продадени над 1,195 милиона е-винетки на стойност 92 млн. лева. Продажбата им вече се извършва в над 5 хил. точки в цялата страна.", "date": "2019.02.08", "title": " 148 952 е-винетки са издадени на хора с увреждания"}
{"url": "https://trud.bg/%d0%be%d1%81%d1%82%d0%b0%d0%b2%d1%8f%d1%82-%d1%85%d0%b8%d1%80%d1%83%d1%80%d0%b3%d0%b0-%d1%81-%d0%b6%d1%8a%d0%bb%d1%82%d0%b8%d1%82%d0%b5-%d0%b1%d0%bb%d0%b0%d0%bd%d0%ba%d0%b8-%d0%b2/", "text": "Хирургът Бранимир Мичев, задържан с жълти рецептурни бланки за наркотични лекарства, остава в ареста. Това постанови съдът в Разград. Докторът е обвинен, че е действал като подбудител на своя колежка да изпише в нарушение лекарства, отпускани по специален ред. Общопрактикуващата лекарка, вкарана в схемата, също ще бъде подведен под отговорност. Неофициално се коментира, че тя била принудена да изпише тези рецепти на трима пациенти, но вместо това бланките попаднали в д-р Мичев. Двама от пациентите заявили, че не ползват медикаменти с морфин, каквито се смята, че са били предписаните лекарства. Престъплението е било извършено на 4 февруари, когато докторът е бил арестуван. Това е шести случай, по който той е разследван или обвинен. Има и присъда за теглене на пари от чужда карта. Решението за оставане на хирурга в ареста подлежи на обжалване пред Апелативния съд във Варна и ще се гледа следващата седмица. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.02.08", "title": " Оставят хирурга с „жълтите бланки” в ареста"}
{"url": "https://trud.bg/%d1%81%d0%bf%d0%b8%d1%80%d0%ba%d0%b0-%d1%81%d1%8a%d0%be%d0%b1%d1%89%d0%b8-%d0%b7%d0%b0-%d0%bf%d0%b8%d1%8f%d0%bd-%d0%b3%d1%80%d0%b0%d0%b6%d0%b4%d0%b0%d0%bd%d0%b8%d0%bd/", "text": "Надпис, появил се на информационно табло на спирка на градския транспорт в София, развесели столичани и стана хит във фейсбук. На спирката на трамвай 22 на пл. „Пирдоп” се появи следният надпис: „поради пиян гражданин се предприема промяна в маршрутите на трамваи линии 20 и 22“. От Центъра за градска мобилност съобщиха пред „Труд“, че става въпрос за пиян човек, влязъл в трамвай. Пътниците в трамвая извикали линейка и полиция да го приберат, което спряло за 10 минути трамваите в двете посоки.", "date": "2019.02.08", "title": " Спирка съобщи за пиян гражданин\t\t\t"}
{"url": "https://trud.bg/%d0%bf%d1%80%d0%b5%d0%b7%d0%b8%d0%b4%d0%b5%d0%bd%d1%82%d1%8a%d1%82-%d1%80%d0%b0%d0%b4%d0%b5%d0%b2-%d0%bd%d0%b0%d0%b9-%d0%b3%d0%be%d0%bb%d0%b5%d0%bc%d0%b8%d1%8f%d1%82-%d0%bd%d0%b8-%d0%ba%d0%b0%d0%bf/", "text": "Нашият най-голям капитал са младите хора. Отборите ни печелят призови места във всички световни олимпиади по математика, физика и приложни науки. Този капитал трябва да се използва и държавата трябва да отдаде дължимото на компаниите, които насърчават българските иноватори. Това заяви президентът Румен Радев на церемонията по отличаване на победителите в Националния конкурс „Иновативно предприятие на годината“ за издания 2016,2017 и 2018 година с марката „Високи постижения в иновациите“, съобщават от президентството. Държавният глава подчерта, че иновативността е отражение на националните амбиции за бъдещето, на ефективното взаимодействие между администрацията, бизнеса, науката и образованието във всяка една страна. „Териториалното разпределение на иновациите е и критерий за хармоничното развитие на регионите и се радвам, че днес на церемонията присъстват фирми от различни краища на България“, заяви Румен Радев. Като сериозни предизвикателства пред българските иновации президентът открои разходите за научноизследователска и развойна дейност, които са далеч от средноевропейското равнище – 1,5 процента от БВП. „Въпреки многото програми, в които тази цифра се залага, тя все още остава далеч от реализацията. Резултатите ги виждаме – България все още е в групата на плахите иноватори на европейската иновационна карта, делим по тези критерии последно място с Румъния“, допълни държавният глава. Държавният глава благодари на международните партньори, организаторите и журито, че насърчават инвестиционната активност на българския бизнес, защото иновативността е най-ефективният механизъм за постигане на висок и устойчив икономически растеж в съвременния свят. „Държавата се нуждае точно от хора като вас – с отворен ум, критично мислене, с полет на мисълта и борбеност да отстояват своите идеи“, каза още президентът в приветствието си на церемонията. Националният конкурс „Иновативно предприятие на годината“ се организира от фондация „Приложни изследвания и комуникации“ и Enterprise Europe Network – България и се провежда под патронажа на държавния глава. Марката „Високи постижения в иновациите” е знак за иновативност, с който се отличават върхови постижения, въздействие и ефективност на авангардни иновации, разработени от български предприятия. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.02.08", "title": " Президентът Радев: Най-големият ни капитал са младите хора"}
{"url": "https://trud.bg/%d0%b2%d0%bc%d1%80%d0%be-%d0%bd%d0%be%d0%b2%d0%b0%d1%82%d0%b0-%d1%81%d1%82%d1%80%d0%b0%d1%82%d0%b5%d0%b3%d0%b8%d1%8f-%d0%b7%d0%b0-%d0%b4%d0%b5%d1%82%d0%b5%d1%82%d0%be-e-%d0%bf%d0%be%d1%81%d0%b5%d0%b3/", "text": "На 10 януари тази година се откри Проект за „Национална стратегия за детето“ 2019-2030 г., като координацията по него е възложена на Агенцията за закрила на детето. Привидно добре звучащ проект, но с много подводни камъни. Относно притеснителните текстове в този проект евродепутатът и заместник-председател на ВМРО Ангел Джамбазки написа становище до д-р Елеонора Лилова – председател на Държавна агенция закрила на детето, съобщиха от пресцентъра на партията. „За нас от ВМРО част от текстовете предизвикват много притеснения. Не е нормално детето да бъде разделяно като отделна единица от семейството. Защо в този проект се пише „проблемът на детето“, а не „проблемът на семейството“? Редно ли е да се лансира в една 10-годишна стратегия идеята за отнемане на окончателното решение за детето на родителите и прехвърлянето му в ръцете на институциите? Възмутително е! Това значи ли, че институциите ще решават дали нашите деца ще учат за джендър идеологията и ние няма да имаме никакво право да се противопоставим“, пита Джамбазки. В друга част от текста: „Въвеждане на патронажна грижа под формата на редовни домашни посещения от медицински лица за всички деца от 0-3 г.“. Звучи прекрасно, но предвид многото инциденти от последните месеци е интересно как медицинските лица ще влязат в гетата, за да посетят децата от 0-3 г. и няма да бъдат бити. Защото сме свидетели на случаи с редица бити лекари, отзовали се по спешност в махалите. Припомняме, че в момента има частни гардове и паник бутони за медиците в Центъра за спешна медицинска помощ в Горна Оряховица. Подчертаваме – в Центъра за спешна медицинска помощ, а не в гетата. Трябва ли да станем отново свидетели на пребити лекари заради този проект, пита още Ангел Джамбазки. В становището изпратено от него до ДАЗД са маркирани и други тревожни текстове, а именно че липсва всякаква прозрачност, публичност и отчетност относно създаването и прилагането на Проекта „Национална стратегия за детето“ 2019-2030 г. Казва се, че за съставянето на този проект са се провели срещи, фокус-групи, допитвания, обсъждания, кръгли маси и т.н. В приложените документи не се откриват протоколите от проведените събития, нито изведените от тях резултати. Не е ясно също така колко пари ще струва това на нас, данъкоплатците, не е ясно какви публични ресурси и специалисти ще са необходими. В частта „Мерки, насочени към всички възрастови групи“ ние от ВМРО видяхме, че се предлага да се въведе забрана за телесното наказание над деца и система за наблюдение на тази забрана. Как ще се следи за спазването на тази забрана? И защо се предполага, че този модел ще работи, след като държави като Норвегия, Дания и Финландия са го внесли в своето законодателство, но данните показват, че насилието над деца не е намаляло? Излишно е да се вкарват предложения, чието приложение очевидно не сработва на други места, категорични са от партията. В проекта не се споменава нищо за спазването на задължението на България по „Конвенция на Съвета на Европа за закрила на децата срещу сексуална експлоатация и сексуално насилие“, която е влязла в сила у нас през 2013 г., в която се изисква да бъде създаден регистър с „данните за самоличността и генетичния профил (ДНК) на лицата, осъдени за (сексуални) престъпления“ срещу деца, което е от изключително значение за държавата ни предвид тревожната статистика, която показва, че за 2017 година в страната са извършени 449 развратни действия с деца. „Ние от ВМРО смятаме, че всички изброени тревожни за нас текстове, за които Ангел Джамбазки изпрати становище до ДАЗД, не трябва да намират своето място в една стратегия, която цели да предпази децата на България“, се казва в информацията.    ", "date": "2019.02.08", "title": " ВМРО: Новата стратегия за детето e посегателство над семейството\t\t\t"}
{"url": "https://trud.bg/%d0%b8%d1%82%d0%b0%d0%bb%d0%b8%d0%b0%d0%bd%d0%b5%d1%86-%d0%bf%d0%be%d0%b4%d0%bd%d0%b5%d1%81%d0%b5-%d0%bd%d0%be%d0%b2%d0%b0-%d1%81%d0%b5%d0%bd%d0%b7%d0%b0%d1%86%d0%b8%d1%8f-%d0%bd%d0%b0/", "text": "Италианецът Матео Беретини поднесе нова сензация на тенис турнира „София оупън“. След три сета 22-годишният талант изхвърли опитния Фернандо Вердаско (Испания), с 4:6, 7:5, 6:4 в „Арена Армеец“. Само преди дни младокът прати сред зрителите и лидера в схемата Карен Хачанов (Русия). Беретини демонстрира постоянство на корта и срещу Вердаско, за да стигне до обрат. За италианеца това е трета победа в София, като в първия кръг се справи с Денис Истомин (Узбекистан). За място на финала Матео ще спори с Мартон Фучович. Унгарецът преодоля тази фаза на надпреварата без игра, след като един от фаворитите Роберто Баутиста Агут (Испания) бе повален от вирус и се отказа. По-късно тази вечер е очакваният с най-голям интерес четвътфинал между сензанията на „Аустрелиън оупън“ Стефанос Циципас, и Гаел Монфис (Франция). Преди това гъркът преодоля германеца Ян-Ленард Щруф – 7:6, 6:4. “За първи път играя така, все едно съм у дома, благодаря на публиката за подкрепата“, обяви Циципас след срещата. Същевременно защитаващите титлата си на двойки Робин Хаасе и Матве Миделкооп (Холандия) приключиха участието си на четвъртфиналите след 6:7, 6:7 от индийците Недунчежиян и Раджа. За мен е най-важното е да се забавлявам на корта – обяви френската звезда Гаел Монфис . – Ние жертваме доста, понякога хората не го разбират, но тенисът е и едно голямо удоволствие. Един ден, ако не съм щастлив излизайки на терена, вероятно ще спра да играя.  Атрактивният тенисист сподели, че заради надморската височина в София, топката излита малко неконтролируемо от ракетата. „За мен лично кортът изглежда малко бавен и прави отскока на топката малко по-труден.“  Все пак Монфис успя да наниже 15 аса в мача срещу Михаил Кукушкин (Казахстан) и след 7:5, 6:3 стигна четвъртфинал.", "date": "2019.02.08", "title": " Италианец поднесе нова  сензация на „София оупън“"}
{"url": "https://trud.bg/%d0%ba%d0%be%d0%b1%d1%80%d0%b0%d1%82%d0%b0-%d0%be%d1%82%d0%bd%d0%be%d0%b2%d0%be-%d0%b1%d0%b5%d0%b7-%d1%81%d1%8a%d0%bf%d0%b5%d1%80%d0%bd%d0%b8%d0%ba/", "text": "Кубрат Пулев отново остана без съперник, след като финландецът Роберт Хелениус отказа мач. Битката трябваше да е на 23 март в Лос Анджелис.  „Неговият щаб имаше претенции да няма реванш след изхода на срещата, които бяха уважени – написа Кобрата в социалната мрежа. – Въпреки това, след дълго обмисляне неговият екип отклони предложението.“ Пулев е на Белмекен, където продължава подготовката си, а неговите промоутъри – да търсят нов съперник.  На същата галавечер на 23 март ще боксира и Тервел Пулев, брат на Кубрат. Още преди Нова година бронзовият олимпийски медалист от Лондо 2012 замина за Лас Вегас, където е на лагер. Неговият противник също не е ясен.", "date": "2019.02.08", "title": " Кобрата отново без съперник"}
{"url": "https://trud.bg/%d0%b1%d0%b8%d0%b7%d0%bd%d0%b5%d1%81%d0%bc%d0%b5%d0%bd-%d0%be%d1%82%d0%b8%d0%b2%d0%b0-%d0%bd%d0%b0-%d1%81%d1%8a%d0%b4-%d0%b7%d0%b0-%d1%83%d0%ba%d1%80%d0%b8%d0%b2%d0%b0%d0%bd%d0%b5-%d0%bd%d0%b0-%d0%b1/", "text": "Софийска градска прокуратура внесе в Софийски градски съд обвинителен акт срещу Николай В. за укриване на данъци в особено големи размери. Николай В. е предаден на съд, затова че в от 13.07.2011 г., до 15.04.2013 г., при условията на продължавано престъпление с 24 отделни деяния, в качеството му на лице, осъществяващо фактическа търговска дейност и функции на управител на данъчно задълженото лице – търговско дружество, като потвърдил неистина в подадени справки-декларации пред приходната агенция и приспаднал неследващ се данъчен кредит, е избегнал установяване и плащане на данъчни задължения по ЗДДС и ЗКПО в особено големи размери – 979 763 лева (деветстотин седемдесет и девет хиляди седемстотин шестдесет и три лева), съобщават от държавното обвинение. Николай В. не фигурирал юридически в структурата на дружеството, но реално извършвал и ръководител цялата му търговска дейност. Номиналният собственик нямал никакво отношение към дейността на търговския субект и получавал минимално възнаграждение от обвиняемия, за да фигурира името му като собственик и управител в Търговския регистър. Спрямо Николай В. е взета мярка за неотклонение „парична гаранция“. Ако бъде признат за виновен Николай В. може да получи наказание от една до осем години „лишаване от свобода“.    ", "date": "2019.02.08", "title": " Бизнесмен отива на съд за укриване на близо 1 милион лева данъци"}
{"url": "https://trud.bg/fibank-%d1%81%d1%8a%d1%81-%d1%81%d0%bf%d0%b5%d1%86%d0%b8%d0%b0%d0%bb%d0%bd%d0%b8-%d0%bf%d1%80%d0%b5%d0%b4%d0%bb%d0%be%d0%b6%d0%b5%d0%bd%d0%b8%d1%8f-%d0%b7%d0%b0-%d1%81%d0%b2-%d0%b2%d0%b0%d0%bb%d0%b5/", "text": "Fibank (Първа инвестиционна банка) предлага на своите клиенти чрез своя онлайн магазин Gold&Silver нови неустоими предложения за предстоящите празници Св. Валентин и 8-ми март: сребърна цветна монета за влюбени „Св. Валентин”, сребърно сърце с холограма, златно кюлче-медальон – Фея и куп други предложения. Стандартната цена на сребърната монета за влюбени „Св. Валентин” е 125 лв., сребърното кюлче-медальон EMO JOY Kiss струва 100 лв., а сребърното сърце с холограма – 55 лв. В периода от 08 февруари до 08 март 2019 г. всички дванадесет продукта, включени в промоцията, ще се предлагат с 5% отстъпка. Сребърната монета „Св. Валентин” е с цветно изображение на две сърца, изработена от 1 тройунция сребро с най-висока проба 999/1000. Монетата е с диаметър от 40.7 мм и се продава в луксозна кутийка под формата на сърце, украсена с кристали „Сваровски”. За първи път в България – Първа инвестиционна банка продава кюлчета-медальони от серията EMO JOY. Авангардните талисмани са изработени в най-престижната швейцарска рафинерия ПАМП, чийто официален представител за България е Fibank. Повече информация за текущата промоция и всички продукти, които са включени в нея, можете да откриете и в сайта на банката:  https://my.fibank.bg/GoldShop.", "date": "2019.02.08", "title": " Fibank със специални предложения за Св. Валентин и 8-ми март"}
{"url": "https://trud.bg/%d1%82%d0%b5%d0%bd%d0%b8%d1%81%d0%b8%d1%81%d1%82%d0%ba%d0%b8%d1%82%d0%b5-%d0%be%d1%81%d1%82%d0%b0%d0%b2%d0%b0%d1%82-%d0%b2-i-%d0%b3%d1%80%d1%83%d0%bf%d0%b0-%d0%b7%d0%b0-%d1%84%d0%b5%d0%b4/", "text": "Тенисистките ни остават в първа група на евроафриканската зона за „Фед къп“ и през следващия сезон, въпреки загубата от Швеция на турнира в Полша. Скандинавките взеха непреодолим аванс от 2:0 и двубоят на двойки бе без значение. Така шведките си гарантираха първото място в групата след 3 успеха и ще играят за спечелването на плейофа за изкачване в Световната група II. Украйна завърши на второ място с баланс 2:1. А момичетата на капитанката Дора Рангелова са на трето с победа и две поражения. Естония пък допусна три загуби и ще играе бараж за оставане в групата.  В двубоя срещу шведките Изабелла Шиникова отстъпи пред Мирям Бьорклунд с 3:6, 2:6, а Виктория Томова бе спряна от Йохана Ларсон с 4:6, 4:6.", "date": "2019.02.08", "title": " Тенисистките остават в I група за „Фед къп“"}
{"url": "https://trud.bg/%d0%b1%d1%8a%d0%bb%d0%b3%d0%b0%d1%80%d0%b8%d0%bd-%d0%bf%d1%80%d0%b5%d0%bd%d0%b5%d1%81%d1%8a%d0%bb-%d1%83-%d0%bd%d0%b0%d1%81-3993-%d0%ba%d0%b3-%d1%85%d0%b5%d1%80%d0%be%d0%b8%d0%bd-%d0%b7%d0%b0-260-000/", "text": "Окръжна прокуратура – Хасково привлече като обвиняем и задържа български гражданин на 39 г., за незаконно пренасяне през границата на страната на хероин за близо 260 000 лева, съобщават от държавното обвинение. К.И. е привлечен като обвиняем днес по разпореждане на Окръжна прокуратура-Хасково за това, че на 07.02.2019 г. през ГКПП „Капитан Андреево“, общ. Свиленград, обл. Хасково, без надлежно разрешително е пренесъл през границата на страната високорисково наркотично вещество хероин с общо бруто тегло 3,993 кг на стойност близо 260 хиляди лева, като предмета на контрабандата е в особено големи размери и случаят е особено тежък – престъпление по чл. 242, ал. 4, предл. първо вр. ал. 2, предл. първо НК. Чл. 242, ал. 4 от НК гласи: „Когато предметът на контрабандата по предходните алинеи е в особено големи размери и случаят е особено тежък или когато някое от лицата по буква „е“ на ал. 1 е митнически служител, наказанието е: в случаите по ал. 1 – лишаване от свобода от пет до петнадесет години и глоба от петдесет хиляди до двеста хиляди лева, а в случаите по ал. 2 и 3 – лишаване от свобода от петнадесет до двадесет години и глоба от двеста хиляди до триста хиляди лева“. Вчера, късно вечерта, на ГКПП „Капитан Андреево“, общ. Свиленград, обл. Хасково, пристигнал за влизане в страната лек автомобил марка „БМВ“, управляван от българския гражданин К.И, на 39 г. При извършената щателна митническа проверка е установено, че в лекия автомобил е укрито вещество, което при проведения полеви наркотест реагирало на хероин. Обвиняемият К.И е задържан за срок от 72 часа с постановление на наблюдаващия прокурор. Предстои Окръжна прокуратура – Хасково да внесе искане в съда за вземане на мярка за неотклонение „задържане под стража“ спрямо обвиняемия. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.02.08", "title": " Българин пренесъл у нас 3,993 кг хероин за 260 000 лева\t\t\t"}
{"url": "https://trud.bg/%d0%bc%d0%be%d0%bd%d0%b8%d0%ba%d0%b0-%d0%b2%d0%b0%d0%bb%d0%b5%d1%80%d0%b8%d0%b5%d0%b2%d0%b0-%d0%b7%d0%b0%d0%b1%d0%b8-%d0%bd%d0%be%d0%b2-%d0%b1%d0%be%d0%b3%d0%b0%d1%82%d0%b0%d1%88/", "text": "Спря алкохола, мина на чай През миналата година Моника Валериева каза “да” на катарски милионер, а само месец по-късно годежът беше развален и приказката им приключи. Оттогава тя не се е показвала с нов мъж, но по всичко личи, че вече не е сама. Или поне така изглежда от публикациите й в социалните мрежи напоследък. На имения си ден плеймейтката се похвали с 1001 рози и торта, а над снимката написа “Благодаря ти”, без да уточнява на кого. Като се има предвид внушителният подарък очевидно новият ухажор на дупнишката красавица отново е богаташ, коментират последователите в социалните мрежи. Дали заради нова любов или по друга причина, плеймейтката от месеци е отказала алкохола и го е заменила с чай или вода.", "date": "2019.02.08", "title": " Моника Валериева заби нов богаташ\t\t\t"}
{"url": "https://trud.bg/%d0%b4%d0%b5%d1%81%d0%b8%d1%81%d0%bb%d0%b0%d0%b2%d0%b0-%d0%bf%d0%bb%d0%b5%d0%b2%d0%bd%d0%b5%d0%bb%d0%b8%d0%b5%d0%b2%d0%b0-%d0%b5-%d0%ba%d0%b0%d1%82%d0%b0%d1%81%d1%82%d1%80%d0%be%d1%84%d0%b8%d1%80/", "text": "Съпругата на Росен Плевнелиев – Десислава Банова-Плевнелиева, е пострадала при катастрофа между джип и микробус на бул. „Цариградско шосе“ в София. За инцидента съобщиха от пресцентъра на МВР. Плевнелиева е била откарана от екип на „Спешна помощ“ за преглед във Военномедицинска академия. От пресцентъра на лечебното заведение съобщиха, че съпругата на Росен Плевнелиев е била прегледана, няма сериозни травми и е освободена за домашно лечение. Сигналът за инцидента е подаден към 14.40 часа. Катастрофата е станала на кръстовището на булевардите „Цариградско шосе“ и „Михаил Еминеску“ на платното в посока „Младост“. Джипът е бил ударен отзад от микробуса. По първоначални данни няма тежко пострадали, нанесени са материални щети. Причините за инцидента, заради който по булеварда се образува голямо задръстване, се изясняват.          ", "date": "2019.02.08", "title": " Десислава Плевнелиева е катастрофирала на „Цариградско шосе“\t\t\t"}
{"url": "https://trud.bg/%d0%b5%d1%80%d0%b4%d0%be%d0%b3%d0%b0%d0%bd-%d1%82%d1%83%d1%80%d1%86%d0%b8%d1%8f-%d1%89%d0%b5-%d0%be%d1%81%d1%83%d0%b5%d1%82%d0%b8-%d0%b2%d1%81%d0%b5%d0%ba%d0%b8-%d0%b7%d0%b0%d0%b3%d0%be%d0%b2%d0%be/", "text": "Турция ще осуети всеки заговор срещу нейните интереси и цели, заяви днес президентът Реджеп Тайип Ердоган на митинг в Сивас (Централна Турция) по повод местните избори в Турция на 31 март, предава Анадолската агенция. В Сивас Ердоган организира първия митинг в предизборната кампания на управляващата Партия на справедливостта и развитието за местните избори. „Нашето отечество, нашето знаме, нашата държава, нашата нация и нашата независимост са нашата чест“, заяви още турският държавен глава. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2019.02.08", "title": " Ердоган: Турция ще осуети всеки заговор срещу нейните интереси и цели"}
{"url": "https://trud.bg/%d0%b1%d1%83%d1%80%d0%b3%d0%b0%d1%81%d0%ba%d0%b8-%d0%bc%d0%b0%d1%81%d0%be%d0%bd%d0%b8-%d0%b4%d0%b0%d1%80%d0%b8%d1%85%d0%b0-%d0%b2%d0%b0%d0%b6%d0%bd%d0%b0-%d0%b0%d0%bf%d0%b0%d1%80%d0%b0%d1%82%d1%83/", "text": "Пет инфузионни помпи и шлангове за обдишване дариха днес на Отделението по неонатология в УМБАЛ Бургас бургаските масони.  Инфузионните помпи служат за подаване на храна и медикаменти към преждевременно родените бебета в първите, критични дни след раждането им, а шланговете се използват за провеждане на изкуствена вентилация. Това е изключително важна апаратура за спасяването и поддържането на живота на недоносените деца с тегло под 1,5 кг. Средствата за закупуване на животоспасяващите системи са събрани по време на новогодишния благотворителен бал на ложа „Свети Климент Охридски“ , в който се включиха представители на останалите бургаски ложи, както и масони от Сливен и Балчик. От името на свободните зидари в Бургас дарението беше връчено от Иво Баев на д-р Стилияна Томова, началник на отделението по неонатология. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.02.08", "title": " Бургаски масони дариха важна апаратура на Отделението по неонатология на УМБАЛ Бургас"}
{"url": "https://trud.bg/%d0%b1%d1%8a%d0%bb%d0%b3%d0%b0%d1%80%d0%b8-%d0%b7%d0%b0%d0%b2%d1%8a%d1%80%d1%88%d0%b2%d0%b0%d1%82-%d0%bc%d0%b0%d0%b3%d0%b8%d1%81%d1%82%d1%80%d0%b0%d0%bb%d0%bd%d0%b0-%d0%be%d1%82%d1%81%d0%b5%d1%87/", "text": "Сръбският президент Александър Вучич стартира кампанията си за инспекция на държавни обекти и вслушване в общественото мнение за работата по инвестиционните проекти “Бъдеще за Сърбия” от магистрална отсечка, строена от българи. Работата по изграждане на отсечката между Грделица и Царичина Долина от магистрала Е75 му бе показана от българския ръководител на проекта инж. Стойко Мешков от “Трейс Груп Холд”. Очаква се работата по сложния обект да приключи до два месеца и движението да се пусне по магистралният участък, който е с концентрация на ПТП и сериозен трафик. Обектът според експертите е по-сложен от пътя, който предстои да бъде изграден у нас като част от магистрала “Струма” през Кресненското дефиле заради многото свлачища по трасето. Участъкът, който изгражда българската фирма, е с дължина 4,75 км, като една трета от трасето са големи съоръжения. Построени са шест моста над река Южна Морава, има три пресичания на международната жп линия Ниш-Скопие, както и пътен възел. Най-големият мост е дълъг малко над половин километър.", "date": "2019.02.08", "title": " Българи завършват магистрална отсечка в Сърбия\t\t\t"}
{"url": "https://trud.bg/%d1%82%d1%80%d1%83%d0%b4-%d1%83%d0%b8%d0%ba%d0%b5%d0%bd%d0%b4-%d0%b5%d0%b4%d0%b8%d0%bd-%d0%b2%d0%b5%d1%81%d1%82%d0%bd%d0%b8%d0%ba-%d0%b7%d0%b0-%d0%b4%d0%b2%d0%b0-%d0%b4%d0%bd%d0%b8-8/", "text": "Тази събота и неделя: Кели Брук: Големите гърди не пречат на ума Английската актриса за крайностите на шоубизнеса.             Петър Мутафчиев: За културната криза у нас Обикновеният грамотен българин не може сносно да напише дори няколко реда. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.02.08", "title": " Труд Уикенд – един вестник за два дни"}
{"url": "https://trud.bg/%d1%80%d0%b0%d0%b7%d1%88%d0%b8%d1%80%d1%8f%d0%b2%d0%b0%d1%82-%d0%bf%d0%b5%d1%88%d0%b5%d1%85%d0%be%d0%b4%d0%bd%d0%b0%d1%82%d0%b0-%d0%b7%d0%be%d0%bd%d0%b0-%d0%b2%d1%8a%d0%b2-%d0%b2%d0%b0%d1%80%d0%bd/", "text": "Пешеходната зона в центъра на Варна ще бъде разширена след основен ремонт на ул. „Колони“ и култовата Шишкова градинка. Той започна преди дни и ще глътне над 1,3 млн. лв., осигурени от ОП „Региони в растеж“ и местната хазна. Със средствата ще бъде подменен стар водопровод, ще бъдат монтирани енергоспестяващи осветителни тела и улицата ще се преасфалтира. Крайната й част към бул. „Княз Борис I“, в която се намира СУ „Св. Климент Охридски“, ще бъде обособена като пешеходна зона, а по трасето ще бъде изградена и велоалея към Морската градина и плажа. Това стана ясно, след като в петък кметът на Варна Иван Портних направи оглед на строително-монтажните работи. За удобство на родителите на учениците в района ще бъдат предвидени места на кратковременно паркиране. Напълно нов вид ще придобие и близката Шишкова градинка. Там е предвидено затревяване, засаждане на цветя и храсти, оформяне на кът за отдих и реконструкция на чешмата с минерална вода, към която ще има „водно огледало“. Проектът за новата визия на градинката бе излъчен след конкурс. Той включва и светлинно обозначаване на третата крепостна стена на Одесос, която е минавала през днешната ул. „Колони“.", "date": "2019.02.08", "title": " Разширяват пешеходната зона във Варна"}
{"url": "https://trud.bg/15-%d1%81%d0%b0-%d0%b2%d0%b5%d1%87%d0%b5-%d0%b6%d0%b5%d1%80%d1%82%d0%b2%d0%b8%d1%82%d0%b5-%d0%bd%d0%b0-%d1%81%d1%80%d1%83%d1%82%d0%b2%d0%b0%d0%bd%d0%b5%d1%82%d0%be-%d0%bd%d0%b0-%d0%b6%d0%b8%d0%bb/", "text": "Броят на жертвите, загинали при рухването на седеметажна жилищна сграда в азиатската част на Истанбул достигна до 15 души, предава Anadolu Agenc. Спасените са спасени 14 души. Информацията бе потвърдена от министъра на здравеопазване на Турция Фахретин Коча. Същевременно министърът на вътрешните работи Сюлейман Сойлу обеща виновните за рухването на сградата да бъдат наказани. Причините за инцидента остават неясни. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.02.08", "title": " 15 са вече жертвите на срутването на жилищна сграда в Истанбул"}
{"url": "https://trud.bg/%d0%ba%d0%b0%d0%bc%d0%b5%d1%80%d0%b8-%d1%81%d0%bb%d0%b5%d0%b4%d1%8f%d1%82-%d0%b2%d1%81%d0%b5%d0%ba%d0%b8-%d0%bb%d0%b8%d1%82%d1%8a%d1%80-%d0%b3%d0%be%d1%80%d0%b8%d0%b2%d0%be-%d0%be%d0%b1%d0%b7%d0%be/", "text": "Следи се пътят от танкера до бензиностанцията Ако не ни пуснат, ще им снимаме складовете с дронове, закани се премиерът   Осъществен е пълен контрол върху вноса на нефт и горива, преработката и пускането им на българския пазар. Това обяви премиерът Бойко Борисов на демонстрация на системата за онлайн проследяване в Междуведомствения център за борба с контрабандата в ГДБОП. “Чуваме приказки, че милиарди се губят, или защо не се събират милиардите и така нататък. Казах и по-рано – хубаво е политиците да си мерят приказките – първо да проверяват, след това да говорят. Затова искаме на българските граждани да им покажем от танкера до бензиностанцията какъв е пътят на горивото, как се контролира, как би могла да се излъже държавата и какви мерки сме взели за превенция”, каза Борисов. Центърът бе създаден през 2015 г. с цел там да се събира информация от различните служби, които трябва да се справят с контрабандата на цигари, алкохол и горива – Агенция “Митници” и НАП, ДАНС, ГДБОП, гранична, икономическа полиция и прокуратурата. Заработилата сега нова система дава възможност на всяка една от службите да има достъп до данните на другата, както и да се осъществява 24-часово видеонаблюдение с 40 камери на пристанищата, където пристигат и се разтоварват танкери, на данъчни и петролни складове и т.н. “Във всеки един момент тук би могло да се види този танкер е еди къде си, или този танкер не е Хан Аспарух, а Хан Кубрат. Информацията се записва, пази се и движението на всеки литър може да се провери за минал период”, каза още премиерът. На място бе демонстрирано наблюдение на два танкера, плаващи под малтийски и панамски флаг в наши морски пристанища. Камерите ще следят в реално време и как се извършават физическите проверки на резервоарите от митничари, граничари, да не се правят нелегални източвания и т.н. Показан бе и начина за следене на плавателен съд “Нефтеник 1” по Дунава. При съмнения, че от подобен танкер може да се преточи гориво от друг, който го приближи и стои до него, наши гранични катери ще бъдат пращани на проверка. “Горивото е борсова стока и не държавата определя цените му. Но можем да покажем на всеки български гражданин, че няма как да го крадат или да го лъжат. Изпратени са писма на собствениците на данъчни складове, където ние не можем да сложим камери, защото са частна собственост, да ни дадат видеокартина на всеки един измервателен уред и разбирам, че са съгласни. Но и да не са съгласни, ще им пратим дронове отгоре да ги снимаме”, каза премиерът. Според Борисов новата система за проследяване ще гарантира също на хората, че няма да зареждат с некачествено гориво, което да им съсипва колите. “В митниците го наричат “бъркоч”, а в ГДБОП, понеже се правят на по интелигентни, му казват “дизайнерска стока”, добави шеговито Борисов. А когато един гларус кацна наблизо до една от камерите, той отбеляза: “Това не е гларус, а агент под прикритие”.   Емил Димитров – Ревизоро: За такава система мечтаехме преди 18 години “За такава система, при която е събрана всичката информация за горивата, мечтаехме преди 18 години.” Това каза депутатът Емил Дмитров-Ревизоро, председател на парламентарната комисия за борба с контрабандата и сивата икономика. Той сравни системата с 24-часовия видеоконтрол над производството в цигарените фабрики, благодарение на който са били разкрити 6 нелегални тютюневи фабрики. “Собствениците на данъчни складове, като виждат контрола, сами ще спрат да източват с тайни тръбопроводи и маркучи, тъй като рискуват да изгубят лиценза си и инвестицията си. Като затворим горивата на вход и изход в страната, тогава ще бъде и по-лесно разкриването нарушителите на закона, които да си понесат наказателната отговорност”, каза още Димитров. През 2001 г. Ревизоро бе шеф на Агенция “Митници”, когато Бойко Борисов бе главен секретар на МВР. Премиерът му припомни тези времена с думите: “Армия сме създали в сравнение с времето, когато имахме един кораб и бяхме млади. Сега са 14 бързоходни катера в Дунава и 12 в Черно море, които по всяко време могат да стигнат до всеки танкер, кораб или джонка”.   722 нарушения открити при проверки през миналата година Данъчните приходи от горива нарастват за последните 5 години 12 700 проверки на данъчни складове, търговски обекти и транспортни средства за превоз на горива са направени през 2018 г. В тях са участвали инспектори от Агенция “Митници”, Националната агенция по приходите и Държавната агенция за метрологичен и технически надзор, съобщи говорителят на НАП Росен Бъчваров. Съставени са 722 акта и са запечатани 159 обекта, което не е голям процент на базата на броя на проверките, коментира Бъчваров. “Данъчните складове са под непрекъснат контрол. Амбицията ни е системата да се надгради и всяко устройство за контрол на горивата в данъчните складове да бъде оборудвано с видеокамера. Така ще елиминираме субективния фактор и ще достигнем по-високо ниво на контрол”, каза шефът на Агенция “Митници” Георги Костов. Общото мнение на експертите е, че опитите за контрабнда на гориво през последните години намаляват, а в същата време “изсветляват” части, оставали досега в сивия сектор. За това говорят данните от събраните приходи от акциз и ДДС, представени на съвещанието в ГДБОП. Като цяло данъчни приходи в Консолидираната държавна програма са нараснали с над 9 млрд. лв.от 2014 до 2018 г. (виж таблиците). Според планираните приходи за 2019 г. разликата трябва да достигне до 11,5 млрд. лв., което прави 50,2% увеличение през тази година спрямо 2014 г. Спрямо същата година планираните приходи от акциз от горива трябва да нараснат с 23,4%.   Нова биодобавка вдига цената на дизела От лятото горивата може да поскъпнат заради добавянето на нова биокомпонента, която е по-скъпа. Това стана ясно от думите на Светослав Бенчев, експерт на Българската петролна и газова асоциация. През последния месец много нарасна цената на биокомпонента, допълни той. Във всеки литър дизел трябва да има 6% биокомпонента, а в бензина – 8%. От март ще добавяме още една компонента – ново поколение биодизел, което е доста по-скъпо, обясни Бенчев. Първоначално тя ще бъде 1%. “Този процент обаче ще се увеличава, тъй като такива са европейските изисквания, и следващата година ще повлияе със сигурност на цените, даже още от средата на тази година”, обясни експертът. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.02.08", "title": " Камери следят всеки литър гориво (обзор)\t\t\t"}
