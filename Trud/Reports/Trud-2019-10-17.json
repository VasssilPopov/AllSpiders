{"url": "https://trud.bg/%d1%81%d0%b2%d0%b5%d1%82%d0%be%d1%81%d0%bb%d0%b0%d0%b2-%d0%ba%d0%be%d1%81%d1%82%d0%be%d0%b2-%d1%89%d0%b5-%d0%be%d0%b1%d0%b6%d0%b0%d0%bb%d0%b2%d0%b0%d0%bc-%d1%80%d0%b5%d1%88%d0%b5%d0%bd%d0%b8%d0%b5/", "text": "Съветът за електронни медии гласува днес   на мандата на генералния директор на БНР Светослав Костов. Пред медиите Костов заяви, че ще обжалва решението на СЕМ. По думите му с решението си Съветът показва, че или е над законите, или цели дестабилизация на БНР. „С решението си СЕМ показа, че или е над законите, или цели дестабилизация на БНР. Вчера изтече срокът, в който трябваше да се произнесат. Ще обжалвам решението на СЕМ. Не става въпрос за моите интереси, а за хората, които искат реформа в радиото. Аз мотиви в днешното изложение на членовете на СЕМ не чух. Възраженията, които написахме в СЕМ бяха споменати отгоре-отгоре или не са ги чели, или не задълбочено.“ Костов заяви още, че възражението си към СЕМ е дал още в понеделник. По думите му решението на СЕМ не е с мисъл за радиото. „В момента ние се намираме в последната седмица на предизборната кампания. Кое беше толкова належаща да е сега, а не след изборите? Ако беше ситуацията толкова животозастрашаваща, можеше да ме отстранят още следващия ден. Продължава работата на прокуратурата, на Сметната палата проверката, работата на анкетната комисия на парламента. Мислите ли, че господин Митов (това е избраният за и.д.) може да навлезе толкова бързо. Съветничките ми се виждат объркани. За трите месеца успяхме да спестим над милион средства в радиото. Прегледахме всички обществени поръчки и договори в радиото. Проверихме защо някой си е позволил да заложи дефицит към НУРТС. Натиск върху мен има от СЕМ, от хора, които ние тръгвахме да разследваме къде са изчезнали едни пари и ние тръгнахме да разследваме. От политици – няма. В момента и Сметната палата е тук. Преди 3 години радиото е било на плюс 3 милиона, в момента е на дефицит от 4 милиона.“ АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.10.17", "title": " Светослав Костов: Ще обжалвам решението на СЕМ"}
{"url": "https://trud.bg/%d1%8f%d0%bf%d0%be%d0%bd%d1%81%d0%ba%d0%b0-%d0%ba%d0%be%d0%bc%d0%bf%d0%b0%d0%bd%d0%b8%d1%8f-%d0%b8%d1%81%d0%ba%d0%b0-%d0%b4%d0%b0-%d0%bf%d1%80%d0%be%d0%b4%d0%b0%d0%b2%d0%b0-%d0%bd%d0%b0%d1%88%d0%b8/", "text": "Японска компания проявява интерес към възможността да предлага на пазарите в Азия и в частност – родината си, български продукти. За японските туристи България е известна като страната на киселото мляко. Представителите на компанията Юкио Миягаки, Киоко Миягаки и Юки Миягаки заявиха на среща с областния управител на Сливен Чавдар Божурски, че желанието им е да наложат повече хранителни изделия, произведени у нас, съобщиха от областната администрация. Намеренията са да бъде открито представителство в България. Сливен е подходящ град за това, тъй като първите бизнес-контакти и първото посещение в страната ни са станали възможни със съдействието на областната администрация, производители на млечни изделия, мед и пчелни продукти. Семейство Миягаки планува да презентира български продукти на престижното търговско изложение в Осака, което определя тенденциите в пазара за години напред. След срещата с областния управител японските гости проведоха срещи с бизнесмени и разгледаха производството на мляко и млечни продукти в местна фирма. Визитата им бе осъществена и със съдействието на Българо-полската стопанска камара, която развива активна дейност в Сливен. Японската компания е специализирана в търговията с продукти, произведени в страните от Източна Европа. Централата й в региона се намира в Букурещ. Проучват се възможностите не само за разкриването на представителство в България, а и за бъдещи инвестиции. На снимките: Срещата с областния управител Чавдар Божурски и зам.областния управител Камен Костов. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.10.17", "title": " Японска компания иска да продава наши млечни изделия, мед и пчелни продукти"}
{"url": "https://trud.bg/%d1%87%d1%83%d0%b4%d0%be%d1%82%d0%be-%d0%bd%d0%b0-%d1%84%d0%b5%d1%80%d0%b0%d1%80%d0%b8-%d0%bd%d0%b5%d1%80%d0%b5%d0%b4%d0%be%d0%b2%d0%b5%d0%bd-%d0%b4%d0%b2%d0%b8%d0%b3%d0%b0%d1%82/", "text": "„Ферари“ за шеста поредна година не успя да спре „Мерцедес“ по пътя към титлите при пилотите и конструкторите. Но италианският тим имаше всички шансове да го направи предвид сериозното превъзходство в чиста скорост, която колите му имаха след лятната пауза. Тя доведе до победи във всичките 5 квалификации, но Шарл Льоклер и Себастиан Фетел изпуснаха последните две състезания и позволиха на „сребърните стрели“ да си осигурят първите места в крайното класиране. От „Мерцедес“ и „Ред Бул“ обаче се усъмниха, че „скудерията“ е използвала своеобразен допинг, за да постигне толкова бърз напредък в представянето на автомобила си.  Двата тима нямат доказателства и не са сезирали ФИА да направи разследване на двигателя на „Ферари“. Според тях обаче машината е пригодена да използва и маслото като гориво, което да дава допълнителна мощност в определени моменти. Според инженерите им това прави колата по-бърза с около 0,8 секунди на обиколка.  Правилникът на Формула 1 забранява двигателят да използва друго освен бензин в горивния процес, но „Мерцедес“ и „Ред Бул“ вече са отправили запитвания дали може да потърсят подобни решение за собствените си коли.  Засега не се очертава евентуално наказание за „Ферари“, но такова може да получи „Рено“ заради нередовна спирачна система. Тимът инсталирал в болидите устройство, което регулира спирачките в зависимост от мястото на пистата, на което е колата. Това е в разрез с правилника, който гласи, че „пилотът трябва да управлява автомобила сам и без чужда помощ.“", "date": "2019.10.17", "title": " Чудото на „Ферари“ – нередовен двигател?"}
{"url": "https://trud.bg/%d0%b4%d0%b5%d1%81%d0%b8-%d1%86%d0%be%d0%bd%d0%b5%d0%b2%d0%b0-%d1%80%d0%be%d0%b4%d0%b8-%d0%bc%d0%be%d0%bc%d0%b8%d1%87%d0%b5%d0%bd%d1%86%d0%b5/", "text": "Деси Цонева е родила момиченце днес в Майчин дом. Майката и бебето са в добро здраве. Деси и съпругът й, Явор Стефанов, са кръстили дъщеричката си Бианка-Димана, предаде „Дарик“.   Двойката сключи граждански брак в тесен кръг, като списъкът с гости включваше кумовете шеф Иван Манчев с новата му любима и синът на Деси – Янчо. „Догодина ще сключим и църковен брак, ще бъде много красив, иска ми да бъде в някоя резиденция“, сподели тя.   Момиченцето е второ дете за Деси. Тя вече има един син – Янчо. От първия си брак Стефанов има две дъщери – на 17 и 20 години.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.10.17", "title": " Деси Цонева роди момиченце"}
{"url": "https://trud.bg/%d0%bb%d0%b5%d0%b9%d0%ba%d1%8a%d1%80%d1%81-%d1%81%d0%b5-%d1%81%d0%bf%d1%80%d0%b0%d0%b2%d0%b8-%d1%81-%d1%83%d0%be%d1%80%d0%b8%d1%8a%d1%80%d1%81-%d0%b1%d0%b5%d0%b7-%d0%ba%d1%8a%d1%80%d0%b8/", "text": "Отборът на Лос Анджелис Лейкърс спечели с лекота снощния мач с вицешампиона Уориърс. Мачът, игран в „Стейпълс Сентър“, завърши с резултат 126:93 в полза на домакините. ЛеБрон Джеймс отново бе над всички и завърши мача с 18 точки, 4 борби и 11 асистенции. Антъни Дейвис, който по-рано през лятото премина в редиците на Лейкърс от Ню Орлиънс Пеликанс, също взе участие в мача, като за 28 минути, прекарани на терена, отбеляза 8 точки. Голдън Стейт Уориърс излязоха на паркета без голямата си звезда Стеф Къри, който бе оставен да почива. Най-резултатният играч на Голдън Стейт бе Д’Анджело Ръсел с 23 точки. Ръсел, който е бивш играч на Лейкърс и Бруклин Нетс, се присъедини към състава на Уориърс по-рано през лятото.", "date": "2019.10.17", "title": " Лейкърс се справи с Уориърс без Къри"}
{"url": "https://trud.bg/%d1%8e%d0%bd%d0%b5%d1%81%d0%ba%d0%be-%d0%bf%d0%be%d0%ba%d0%b0%d0%b7%d0%b2%d0%b0-%d0%bf%d0%be%d1%81%d1%82%d0%b8%d0%b6%d0%b5%d0%bd%d0%b8%d1%8f%d1%82%d0%b0-%d0%bd%d0%b0-%d0%b1%d0%b0%d0%bd-%d0%b2-%d0%bf/", "text": "По инициатива на Българската академия на науките отбелязването на 150-годишнината на Академията е включена в програмата на ЮНЕСКО за 2019 година. По този повод фотоизложба на БАН в сградата на ЮНЕСКО в Париж представя пред международната общност дейността на Академията. Това съобщиха от пресслужбата на академията. Откриването на изложбата се проведе на 16 октомври в присъствието на посланици, българи, които живеят и работят във Франция и представители на научната общност. Домакини на събитието бяха посланикът на България във Франция и постоянен представител на България към ЮНЕСКО Н. Пр. Ангел Чолаков и председателят на БАН акад. Юлиан Ревалски. Официалната делегация на БАН за събитието включва също председателят на Общото събрание на БАН проф. Евелина Славчева и главният научен секретар проф. Евдокия Пашева. Председателят на БАН представи дейността на Академията и нейната роля през всичките исторически периоди. Той говори за постиженията на българските учени в 150-годишната история на БАН и актуални проекти във нейните научни направления. При откриването на изложбата Н. Пр. Ангел Чолаков посочи, че БАН е най-големият научен център в България и работата на учените в нея е повод за гордост на страната ни. Приветствен адрес от името на генералния директор на ЮНЕСКО г-жа Одри Азуле прочете директорът на отдела по научна политика и изграждане на капацитет в сектора на природните науки в централата на ЮНЕСКО г-жа Пеги Оти-Боатенг. Отношенията на ЮНЕСКО с БАН имат дълга история, се посочва в приветствието. Много български учени са допринесли значително за дейностите на международната програма за фундаментални науки, междуправителствената програма “Информация за всички”, програмата “Човек и биосфера”, “Паметта на света” и международната програма за биоетика. Нашето сътрудничество е основано на общи усилия да задълбочим международния обмен в областта на науката, се отбелязва още. ЮНЕСКО обявява 2021 година за година на фундаменталните науки. В приветствения адрес се подчертава важността на автономията както на изследователите, които имат свободата да следват своето интелектуално любопитство, така и автономията на институционално ниво. Г-жа Пеги Оти-Боатенг посочи, че има няколко начина, с които академиите могат да защитят науката и технологиите в своите държави. Това са насърчаването на върховите научни постижения, стимулирането на общественото разбиране на науката и публикуването на доклади по теми от обществен интерес, което БАН прави от години, заяви тя. Н.Пр. Ангел Чолаков прие на отделна среща в посолството на България в Париж официалната делегация на БАН. На срещата бяха обсъдени бъдещи съвместни инициативи между посолството и БАН в областта на науката, иновациите и образованието. Особено внимание бе обърнато и на работата с българската научна диаспора във Франция и Европа. До 24 октомври посетителите на изложбата в Париж ще могат да разгледат 25 платна, които разказват за историята и научните постижения на БАН. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.10.17", "title": " ЮНЕСКО показва постиженията на БАН в Париж"}
{"url": "https://trud.bg/%d0%bf%d1%80%d0%b5%d0%b7%d0%b8%d0%b4%d0%b5%d0%bd%d1%82%d1%8a%d1%82-%d0%b2%d1%80%d1%8a%d1%87%d0%b8-%d0%b2%d0%b8%d1%81%d1%88%d0%b8-%d0%b4%d1%8a%d1%80%d0%b6%d0%b0%d0%b2%d0%bd%d0%b8-%d0%be%d1%82%d0%bb/", "text": "Знак за виталността на нашата нация са успехите на световно ниво, които са постигнали видните българи, отличени днес с държавни отличия. Това заяви президентът Румен Радев, който на церемония в Гербовата зала удостои с ордени шестима изтъкнати дейци в областта на науката, образованието, спорта, медицината, белетристиката, съобщиха от прессекретариата на държавния глава. С орден „Стара планина“ първа степен бяха отличени писателят Владимир Зарев – за заслуги в областта на културата и изкуството, както и легендарният баскетболист Атанас Голомеев – за приноса му в областта на спорта. На церемонията акад. проф. Владимир Овчаров беше награден с орден „Св. св. Кирил и Методий“ огърлие за принос в развитието на медицинската наука и образование в България. С орден „Св. св. Кирил и Методий“ първа степен държавният глава удостои акад.  проф. доктор на техническите науки Чавдар Руменин за заслугите му в областта на науката.  Вирусологът акад. проф. доктор на медицинските науки Ангел Гълъбов също беше отличен с орден „Св. св. Кирил и Методий“ първа степен за принос в сферата на образованието и науката. Христо Мирянов беше удостоен с медал „За заслуга“ посмъртно. Отличието на известния треньор по борба е за принос в областта на спорта. Медалът бе приет от неговия син Георги Мирянов. На церемонията президентът Румен Радев изтъкна, че гражданската и професионална енергия на отличените вдъхват национално самочувствие и дух в обществото ни. „Въпреки различните направления, в които работите, между вас има здрава и дълбока връзка – тя се изразява във вашето отговорно отношение към бъдещето на следващите поколения българи“, обърна се държавният глава към носителите на висшите отличия. От името на наградени благодарности изказа Владимир Зарев. Тези отличия ще ни задължават и в бъдеще да служим със знанието си, с безсънието и таланта си на България, заяви писателят. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.10.17", "title": " Президентът връчи висши държавни отличия на шестима изтъкнати българи"}
{"url": "https://trud.bg/%d0%b1%d0%b8%d1%80%d0%b0%d1%82%d0%b0-%d0%be%d1%82%d0%bb%d0%b0%d0%b3%d0%b0-%d0%bc%d0%b5%d0%bd%d0%be%d0%bf%d0%b0%d1%83%d0%b7%d0%b0%d1%82%d0%b0/", "text": "Състоялият се преди седмица Девети европейски симпозиум ,,Бира и здраве“ в Кралската академия на науките в Брюксел обсъди най-новите международни изследвания за умерената консумация на бира и въздействието й върху здравето.  Безалкохолната бира, подсилена с малки количества натрий, може да е подходяща алтернатива на функционалните питиетата за спортистите, твърди проучване на Университета по приложни науки на Австрия. Тя успешно хидратира организма и възстановява електролитния баланс на активно спортуващите. Учени от медицински университети в Италия, Холандия и Румъния представиха изследванията си  по темата за умерената консумация на алкохол и въздействието й върху здравето, която напоследък е обект на засилени дискусии. Статистиката показва взаимовръзка, според която рискът от сърдечно-съдови заболявания намалява при умерена консумация на бира и вино.  Това означава, че хората, консумиращи алкохол умерено, са изправени пред по-нисък риск от смърт от сърдечно-съдови заболявания в сравнение с въздържателите или хората, които консумират алкохол прекомерно. В панела, посветен на умерената консумация на бира от жените, учени от Испания и Швейцария представиха резултати от нови медицински изследвания, които показват, че  поради силиция в пивото рискът от остеопороза е по-нисък при жените, които консумират бира умерено в сравнение с тези, които са въздържатели.  Освен това е възможно да има връзка между умерената консумация на алкохол и по-късното настъпване на менопаузата, което на свой ред понижава и риска от коронарна болест на сърцето. Голям интерес предизвиква изследване на холандски медици, което хвърля светлина върху разликите между мъжете и жените по отношение въздействието на газировката на напитките върху  стомаха. Според получените резултати поради анатомични особености жените са далеч по-чувствителни и могат да преработват въглеродния двуокис в напитките в по-малки количества. Изследването също така потвърждава, че вкусът на бирата, а не наличието на алкохол е водещият фактор, който кара жените да избират бирата. Следващият симпозиум «Бира и здраве» ще се състои през 2021 г. отново в Брюксел. В него се планира да вземат участие и български учени.", "date": "2019.10.17", "title": " Бирата отлага менопаузата"}
{"url": "https://trud.bg/%d0%b1%d0%be%d1%80%d0%b8%d1%81%d0%be%d0%b2-%d1%81%d0%b5-%d1%81%d1%80%d0%b5%d1%89%d0%bd%d0%b0-%d1%81-%d0%bf%d1%80%d0%b5%d0%bc%d0%b8%d0%b5%d1%80%d0%b0-%d0%bd%d0%b0-%d1%84%d0%b8%d0%bd%d0%bb%d0%b0%d0%bd/", "text": "Министър-председателят Бойко Борисов проведе среща с финландския си колега Анти Рине в Брюксел. Това съобщи самият той в пост във фейсбук. „Намираме се в решаващ за ЕС момент. За да продължи икономическото, социалното и териториалното сближаване между държавите членки, Кохезионната политика се нуждае от достатъчно финансиране, със справедливо разпределение на средствата, така че да се преодолеят неравенствата между различните региони. По тази тема проведох среща с премиера на Финландия Анти Рине, чиято държава председателства Съвета на ЕС в момента. Обсъдихме Многогодишната финансова рамка. Нейният навременен старт е важен за всеки един европейски граждани“, пише премиерът. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.10.17", "title": " Борисов се срещна с премиера на Финландия Анти Рине, обсъдиха Многогодишната финансова рамка"}
{"url": "https://trud.bg/%d1%89%d0%b5-%d1%81%d1%82%d1%80%d0%be%d1%8f%d1%82-%d0%bd%d0%be%d0%b2-%d0%bf%d1%8a%d1%82%d0%b5%d0%bd-%d0%b2%d1%8a%d0%b7%d0%b5%d0%bb-%d0%b7%d0%b0-%d0%b2%d1%80%d1%8a%d0%b7%d0%ba%d0%b0-%d1%81-%d0%bc%d0%b0/", "text": "Нов пътен възел ще бъде изграден в района на сливенското градче Кермен за връзка с автомагистрала „Тракия“, съобщи строителният министър Петя Аврамова, която пристигна в района, за да направи оглед на терена. Кермен е в непосредствена близост до магистралата, на неговите жители, както и жителите на околните селища, трябва да обикалят десетки километри, за да се качат на аутобана. Новото съоръжение е заложено във влезлия в сила общ устройствен план на община Сливен. Предстои да бъдат обявени процедурите за предпроектното проучване, да бъде изготвен икономически анализ за стойността на обекта. Очаква се реалното строителство да започне през 2020 година. Министър Аврамова съобщи, че е започнало предпроектно проучване за разширението с още две ленти на главния път Сливен – Ямбол. Обектът е сред значимите за региона, тъй като е свързан със създаването на първата засега у нас обща икономическа зона между двата областни града. За финансирането му ще се кандидатства пред ЕС. Петя Аврамова отбеляза още, че Сливенска област е с най-добрите пътища в страната. От 590 км републикански пътища, само 40 км са в лошо състояние. От началото на годината досега в ремонти и поддръжка на територията на област Сливен са вложени 21 млн. лева. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.10.17", "title": " Ще строят нов пътен възел за връзка с магистрала „Тракия“ в Сливенско"}
{"url": "https://trud.bg/%d0%b7%d0%b0%d0%b4%d1%8a%d1%80%d0%b6%d0%b0%d0%bd%d0%b8%d1%8f%d1%82-%d0%b7%d0%b0-%d1%83%d0%b1%d0%b8%d0%b9%d1%81%d1%82%d0%b2%d0%be%d1%82%d0%be-%d0%bd%d0%b0-%d1%84%d0%b5%d0%bb%d0%b4%d1%88%d0%b5%d1%80/", "text": "Бургаският апелативен съд потвърди определение на Окръжен съд – Ямбол, с което е взета най-тежката мярка за неотклонение „задържане под стража“ спрямо Иван П. от с. Орешник, община Тополовград. Иван. П. е привлечен в качеството на обвиняем за това, че на 8.10.2019 г.в с.Орешник, общ.Тополовград, ул.“Москва“ №12 в здравната служба, умишлено чрез нанасяне на удари с нож по тялото е умъртвил Димитър. Ф., като същия е бил медицински специалист и убийството е извършено при изпълнение на службата и функцията му. До момента той не е признал вината си. За престъплението, в което Иван П. е обвинен, законът предвижда три алтернативни наказания – лишаване от свобода от 20 до 30 години, доживотен затвор или доживотен затвор без замяна. Въззивният състав приема, че от извършените на този етап от разследването следствени действия и показанията на разпитаните до момента свидетели може да се направи обосновано предположение, че Иван П. е съпричастен към повдигнатото му обвинение. Магистратите отбелязват, че в това съдебно производство съдът не установява вината на обвиняемия – така както се изисква с крайният съдебен акт по делото. Апелативните съдии, са посочили определението си, че предвид характера и степента на обществена опасност на престъплението, начина на извършването му, настъпилия общественоопасен резултат и тежестта на предвиденото наказание – лишаване от свобода минимум за 20 години има опасност обвиняемият да се опита да избегне наказателна отговорност. Обстоятелствата, че задържаният има постоянен адрес и чисто съдебно минало са били налице и към периода на престъплението, очевидно не са били пречка за осъществяването му и не могат да опровергаят опасността от това да се укрие от правосъдните органи. Апелативният съд счита, че при тези обстоятелства, ако обвиняемият е на свобода съществува опасност да извърши друго престъпление, или да повлияе върху свидетелите.  Определението е окончателно и не подлежи на обжалване. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.10.17", "title": " Задържаният за убийството на фелдшер от село Орешник остава под стража"}
{"url": "https://trud.bg/%d0%bd%d0%b0%d0%b4%d0%b5%d0%b6%d0%b4%d0%b0-%d0%bf%d0%b5%d1%82%d0%ba%d0%be%d0%b2%d0%b0-%d0%ba%d0%b0%d0%bd%d0%b4%d0%b8%d0%b4%d0%b0%d1%82-%d0%b7%d0%b0-%d0%ba%d0%bc%d0%b5%d1%82-%d0%bd%d0%b0-%d0%b4%d0%be/", "text": "– Г-жо Петкова, Вие сте личен избор за кмет на Добрич на премиера Борисов. Вчера в Шумен той отново заяви категоричната си подкрепа за Вас. Какво означава това за Вас?  – Означава много. Означава, преди всичко, доверие. Но, означава и огромна отговорност. Означава, че в мое лице той видя експертизата, професионалните качества и каза „Давай, Надежда! Направи най-доброто за Добрич! Действай!“ Това и ще направя. – Хората в Добрич Ви познават като добър специалист, професионалист, експерт. Но, що за човек е Надежда Петкова?  – Надявам се, не скучен, защото аз приоритетно работя. Така се стече животът ми. Аз съм инженер по „Електронна техника и микроелектроника“. Специализирала съм „Диагностика на медицинска апаратура“. Имам бакалавърска степен „Счетоводство и контрол“, но животът ме отнесе в една много различна сфера, която е свързана с европейските политики, с регионалното планиране. Но, аз, преди всичко, съм майка. Майка на две вече пораснали деца. Аз съм съпруга. Аз съм човек, който обича да се разхожда в парка. Който прекарва малкото си свободно време на чист въздух с колелото. Най-любимо ми време е вечер, когато съм със семейството си. Мъничкото време с тях ме зарежда прекрасно. – Г-н Борисов попита ли Ви как си представяте Добрич след 4 години?  – Реалистичната или смелата прогноза …? – Първо реалистичната, а след това ще помечтаем…  Естествено, че един кмет трябва да мисли преди всичко за това как хората виждат града ни като чистота, като подреденост, благоустрояване. Улиците, тротоарите, парковете – това ги вълнува. И, това са първите задачи, които ние трябва да изпълним. Първо, трябва да почистим града си. Не заслужаваме да живеем в такава среда, да дишаме точно този въздух. Но, аз искам да съм по-смела. И, зная, че имам подкрепата на правителството и натрупана повече от 20-годишна експертиза как да привличаме и допълваме лимитираните общински бюджети с европейско финансиране, как да подам ръка на местния бизнес, който иска да се кооперираме, да правим съвместни социални проекти. Той иска да дава, така че да изведем Добрич на едно друго, водещо ниво. Така че, дори и Варна да вземат пример от нас, защото го можем. Защото, аз наистина искам да правя така, че, освен за тези неща, които кметът е длъжен да прави, искам да изведем Добрич на ниво, така че да ни търсят. Аз дойдох в Добрич по любов. Доведе ме един добруджанец. Но, искам хората да идват тук, не защото някой ги води, а защото има смисъл да дойдат и да черпят опит от нас. – Сама казахте, че Вие и Вашият екип преди 4 години осигурихте финансов ресурс за Добрич. Според Вас, как се разходват тези средства? Появиха се публикации в медиите, че това не се случва както трябва. Как посрещате такива новини?  – Факт е. Преди повече от 4 години ние планирахме изключително интензивно нашия град. Лично аз, в продължение на осем години, работих за това в Добрич да има воден цикъл. Почти всеки месец бях в Министерството на околната среда и водите, за да можем да защитаваме 115 млн. лева приоритетно за водопровод, а не толкова за пречистване и отпадъци. Направихме огромния обем от проектираното. При това с нула лева общински средства. Това са готови инвестиционни проекти на стойност над 100 млн. лв. Всъщност, направихме и проекта, който вече е реализиран. Аз съм щастлива, че поне той е готов. Става въпрос за проекта, който свързва кръговото на „Пинета“ до кръговото при квартал „Рилци“. При този обем готови проекти, които трябваше само да започнеш да работиш. При осигурено финансиране, тъй като за първи път общините в България имаха осигурен, при това мащабен, финансов ресурс. Ние сме община-град, който разполагаше със 115 млн. лева за воден цикъл, 28 млн. лв. – за инвестиции в градска среда, 8 млн. лева за булевард – това са инвестиции за над 150 млн. лв. Харесва ли Ви как изглежда Добрич в момента? На мен не. Това ме провокира да застана тук и да поискам доверието на добричлии. Така че, да направим наистина най-доброто. При това, в една нова обстановка, в която готовият ресурс свърши. Възмутена съм от факта, че при 28 млн. лева, знаейки, че ще се разкопават улиците на града, за да се положи тръбата за водопровода, усилията трябваше да се насочат точно към такава инфраструктура – транспортна, логистична, за осигуряване на спокойна среда за живеене на хората. Не съм съгласна и с начина, по който се управлява проектът за воден цикъл. Нима не можеше да се инвестира в по-малки зони – щадящо както хората, така и въздуха, а също и улиците ни. Какво означава за една улица, която и без това не беше в добро състояние, да се остави отворена в рамките на две години. И, ако преди това, ремонтът е струвал, образно казано, 5 лева, сега струва 50 лева. Това са нашите пари. – Защо, според Вас, Добрич изостава в развитието си? Как, на практика, това може да се промени?  – Добрич категорично изостава в развитието си по няколко причини. От срещите, които провеждам с много хора, усещам, че няма чуваемост. Няма кой да отиде при тях и да поговори нормално, човешки. – Казвате, че няма чуваемост. Вие се срещате вече ежедневно с гражданите. Какво споделят те?  – Точно това. Хората сякаш са се наситили от говорене без конкретика. От това, че някой уж нещо прави, а реално гражданите не го усещат. Това е големият дефицит в момента. Това искам да променя. Искам да зная какво очакват те от бъдещия кмет, така че, утре, когато започнем да работим, да знаем, че усилията ни са в една посока. Да знаем, че всичко това, което ще правим, ще го правим с тяхното знание, препоръка и желание. И, това е постижимо. Това е най-малкото, което една местна администрация може да направи за хората в града. – Инфраструктурните проблеми ли са основните, които споделят хората с Вас? Какви са възможностите на Общината в следващия програмен период най-сетне да промени нещата?  – За съжаление, инфраструктурните проблеми все още стоят. Въпреки че ми се искаше вече да говорим за иновации и бъдещият кмет да има основание да стъпва по-смело. Освен за тривиалните неща, за които си говорим, трябва да стъпим на едно по-високо стъпало и да си говорим за регионална политика. Ние трябва да работим за хората, така че те да почувстват, че нещо се променя. Познавам прекрасно кметовете на Силистра, на Варна. Работих за тях. Така се случиха нещата през последните четири години. Наистина вложих много от себе си. И градовете постигнаха чудесни резултати. Но, сега искам да говорим за възможността как да се направи трета лента на пътя Добрич-Варна, как да се случи мостът Силистра-Калъраш. Как да направим такава транспортна логистика, че експортно ориентираните фирми в нашия град наистина да имат самочувствието да се разширяват. А, ние няма как да го направим, ако сме загледани в нашето ежедневие и мислим само за него. Трябва да работим, така че градът ни да се благоустроява. Да бъде чист, зелен – това е минимумът, който един кмет трябва да направи. Вижте прекрасния ни парк – той е занемарен. Не заслужаваме това. Ние трябва да полагаме грижи, за да поддържаме, да правим добра социална, добра градска среда, добра културна и образователна среда. – Да разбираме ли, че това са част от акцентите от Вашата управленска програма?  – Да, това са част от акцентите в моята платформа за мандата. Това е един документ, който с екипа ми изготвихме с внимание и отговорност. Работим с огромно удоволствие, защото аз познавам Добрич – както проблемите, така и възможностите. Познавам и какво ни очаква в следващия програмен период, тъй като общувам с колегите от Световната банка, с колегите от министерствата. За съжаление, администрацията не е готова. Ние не получихме нито един отчет, камо ли готовата проектна документация, стратегическото планиране, така че, следващият да стъпи смело. Този който стане кмет, трябва от първия ден да знае как да постъпи, така че да не пропилеем още 4 години от бъдещето на Добрич. Това е много отговорно и аз стъпвам с цялата си експертиза, с професионалния си опит, но, преди всичко – с увереност, че мога да го направя. – Във Вашите срещи често говорите за малкия човек, за проблемите на малката улица, на блока. Длъжници ли сме на хората в Добрич и в какъв аспект общината им е длъжна.  – Аз не деля хората на малки и на големи. Напротив, аз обичам да общувам с всички и си говоря с тях по различни теми, включително и най-човешките. Защото, ако ние не сме на това ниво, няма как да премахнем тази бариера и тази стена, която капсулира администрацията и я държи дистанцирано от хората. Ние трябва да направим администрацията по-отворена към хората. Но трябва да го направим реално. Кметът също трябва да е на терен и да знае какво се случва навсякъде в града. Аз няма да стоя в кабинета си, а ще работя така, че да имам достатъчно време да бъда при хората. Добрич го позволява – ако не мога да се разходя в парка, ако не мога да отида в кв. „Балик“ и да поговоря с работещия в магазинчето, или в таксито да чуя шофьора какво го вълнува, значи няма смисъл да го правя. – Семейството Ви подкрепя ли Ви в тази надпревара?  – Ако има нещо, с което се гордея, това са те – съпругът и децата ми. Вече споделих, че децата ми са професионални спортисти. За разлика от нас, те избраха професионалния спорт – национални волейболни състезатели са. И ми дават сила и увереност, защото, щом те го могат, означава, че и аз го мога. Получавам пълна подкрепа, доверие и съм щастлива, че ги имам. Избори 2019. Платено съдържание. Купуването и продаването на гласове е престъпление.", "date": "2019.10.17", "title": " Надежда Петкова, кандидат за кмет на Добрич от ГЕРБ: Трябва да работим, така че градът ни да се благоустроява\t"}
{"url": "https://trud.bg/%d0%be%d0%bb%d0%b8%d0%b2%d0%b8%d0%b5-%d0%bc%d0%b0%d1%80%d0%ba%d0%b5%d1%82-%d0%bf%d1%80%d0%b5%d0%b7%d0%b8%d0%b4%d0%b5%d0%bd%d1%82-%d0%bd%d0%b0-%d0%b0%d0%bc%d0%b5%d1%80%d0%b8%d0%ba%d0%b0%d0%bd%d1%81/", "text": "Успешните примери на американски компании в страната говорят за добър бизнес климат България и САЩ се сближиха след покупката на изтребителите F-16, като зад партньорството им стоят години работа, срещи с правителството и много числа, които нареждат американските инвестиции в САЩ в топ 6 на чуждите инвеститори в у нас. Оказва се, че страната ни изнася много повече, отколкото внася от САЩ, а обяснението на Американската търговска камара в България (АmCham – АмЧам) е, че сме конкурентоспособни и успяваме да се съревноваваме с европейските държави на американския пазар. Какви са насоките, в които могат да работят двете страни? Кои американски компании имат интерес да участват в енергийни проекти и какво е най-важното според Оливие Маркет, президент на AmCham, за да дойдат още американски инвестиции у нас – четете в интервюто, което той даде специално за „Труд“. – Г-н Маркет, преди дни събрахте представители на американския бизнес в България и ги срещнахте с правителството. Как ще опишете партньорството между властта и бизнеса?   – Ролята на Американската търговска камара е да популяризира Трансатлантическите отношения между България и САЩ и да насърчава добрия бизнес-климат в страната и икономическите отношения, които между двете държави. Имаме и за цел те да се надграждат. Един от начините да се постигне това, е чрез постоянен диалог с правителството. Тази е причината ние регулярно да организираме подобен род срещи с управляващите, които да са от полза и за двете страни, включително и за нашите членове, каквато беше срещата ни през измината седмица (бел. ред. „Бизнес-закуска на АмЧам с правителството“). Ние останахме доволни от срещата, най-вече заради честния и конструктивен диалог, който постигнахме с правителството. Доволни сме от факта, че наред с премиера Бойко Борисов на събитието присъстваха и редица министри. От американска страна взеха участие около 300 наши членове. Един от важните моменти, които да трябва да спомена в този контекст, е признанието за изключително успешната за двустранните отношения година. – Покупката на самолетите F-16 бе описана като „крачка към сближаване на двете страни“. Ще коментирате ли сделката?  – Прогресът по отношение на търговските отношения може да се очертае най-вече в сделката между България и САЩ за новите изтребители F-16 Block 70. Именно отбраната е сред сферите, в които постигнахме изключителен напредък с правителството. Сделката предизвика изключително ожесточен дебат в обществото. От страна на АмЧам ние сме доволни, че допринесохме за успешното финализиране на сделката от страна на „Локхийд Мартин“, които са наш член. България закупи осем многоцелеви самолета F-16 от последната версия изтребители Block 70, което е най-доброто, което компанията е произвеждала в тази категория. Като представител на Камарата нямам правомощия да говоря с подробности по сделката от името на компанията-производител, но това, което е известно е, че първата машина се очаква да бъде доставена в края на 2022 г. През следващата година в САЩ (2020 г.). ще започнат тренировките и обученията на бъдещите пилоти и екипите по поддръжката на самолетите. Друга важна част от договора е индустриалното партньорство. Ранди Хауърд, директор „Бизнес развитие“ в „Локхийд Мартин“, спомена по време на срещата ни с правителството, че в контекста на това партньорство предстои развитие на множество дейности и проекти на територията на България. – Кои са сферите, в които може да постигнем напредък на отношенията между двете страни?  – Освен отбраната, това са енергетиката и киберсигурността. – Какво е американското участие в енергийните проекти у нас?   – Американските компании продължават да допринасят за енергийната сигурност и диверсификация на енергийните доставки в България. Говорейки за енергийната сигурност на страната, няма как да не споменем двете американски централи – ТЕЦ „Марица-Изток“ 1 и 3. Те се наричат американски, но бих подчертал, че и двете са с европейски доставчици, оборудване и български служители. И двете централи – ТЕЦ „ЕЙ И ЕС Гълъбово“ и ТЕЦ „КонтурГлобал Марица Изток 3“ допринасят за енергийната сигурност в България. Те допринасят и за енергийната независимост на България, защото произвеждат ток с местни ресурси – лигнитни въглища от „Мини Марица-изток“. В сферата на ядрената енергетика компанията „Уестингхаус“ оперира успешно в България от години и отговаря за безопасността и експлоатация на АЕЦ „Козлодуй“. Друг пример, който мога да посоча, е, че за първи път в историята на енергетиката в България през 2019 г. „Булгаргаз“ купи по-евтин втечнен природен газ от Америка. Ще спомена два от доставчиците на втечнен природен газ – „Семпра“ (Sempra Energy) и „Чинира“ (Cheniere Energy), като търговската камара подкрепи, като спомогна за провеждането на техническата среща между американските и българските енергийни експерти. Относно реализирането на проекта АЕЦ „Белене“ – интерес за доставка на оборудването за проекта е е заявила американската компания „Дженерал Електрик“. – Какъв съвет ще дадете за развитието на енергийните проекти у нас?  – За България е важна енергийната независимост и диверсификацията на доставчиците на гориво, особено в частта на ядрената енергетика и втечнения природен газ. В момента България разчита само на един доставчик на природен газ, но работи активно за осигуряването на други източници. Пример за това е Интерконекторът България – Гърция, който ще даде възможност за внос на гориво от други страни, сред които може да е и САЩ. – Вие сте президент на „ЕЙ И ЕС“ на България, част от която е ТЕЦ „ЕЙ И ЕС Гълъбово“. Ще споделите ли какви са резултатите на дружеството? Как виждате развитието му в страната?   – ТЕЦ „ЕЙ И ЕС Гълъбово“ е най-новата и най-модерна топло-електрическа централа в Източна Европа. За периода от началото на 2019 г. до сега тя е произвела 2,2 милиона мегаватчаса, което представлява 7,9% от цялото електропотребление в страната. Корпорация „ЕЙ И ЕС“ е собственик и на най-големия ветропарк в страната „Св. Никола“, който е произвел 206 хиляди мегаватчаса, което представлява 0,7% от цялото електропотребление в страната. Така от началото на годината компанията е произвела 8,6% от цялата потребена електроенергия в България. Бих искал да добавя, че другата т.нар. „американска електроцентрала“ – ТЕЦ „КонтурГлобал Марица Изток 3“ е произвела 3.1 милиона мегаватчаса за същия период, което представлява 11% от цялото електропотребление. Що се отнася до развитието на ТЕЦ „ЕЙ И ЕС Гълъбово“, за нас е важно да се постигне взаимно изгодно и приемливо решение между държавата и инвеститорите, което да отчете изключителната важност на топлоелектро централите в България. И като камара ние напълно осъзнаваме, че за да се развива позитивният инвеститорски климат у нас, е нужно да се постигне решение, което едновременно да насърчава привличането на бъдещи инвестиции в България, както и да се защитават правата на инвеститорите, които вече са вложили средства в страната. Фактор за работата на централите е цената на въглеродните емисии, която се покачи през последните години, което рефлектира в цената на тока на свободния пазар. Отчитайки цената на емисиите като фактор обаче, не трябва да се забравя и факът, че топлоцентралите представляват 45% от цялата инсталирана мощност в България. Заради това трябва да предвидим мерки, за да могат те да продължават да работят. Българското правителство вече предприема стъпки в тази насока, като например разработването на механизъм за заплащане на капацитет. – Колко на брой са дружествата от САЩ с вложения у нас? Ще споделите ли някои от добрите примери?  – Над 140 американски компании оперират в България. 95% от тях са членове на АмЧам. Успешните примери за американски инвестиции в страната, които мога да спомена, са „Дънди Прешъс Метълс“, които направиха голяма инвестиция в първия новооткрит рудник в страната за последните 40 години – в Крумовград. Проектът за добив и за преработка на златни руди е на стойност 165 млн. долара. Друг световноизвестен американски бранд – „Кока Кола“, разшири капацитета на своята производствена фабрика в Костинброд с инвестиция от 40 милиона лева. Сред големите инвеститори трябва да споменем и „Сенсата Технолоджис“, които са производител и доставчик на високотемпературни сензори за автомобилната промишленост и други. – Как помагате на българските фирми да достигнат до пазара в САЩ и обратното – как промотирате България на американските компании?  – Американската търговска камара свърза българските фирми с Търговската служба на посолството на САЩ, като е важно те да бъдат наши членове, за да може да се улесни диалога и оттам нататък процедурите се поемат от колегите от търговската служба. Важно е да се каже, че българските компании трябва да открият търговско дружество в САЩ, за да влязат по-лесно на американския пазар. Отделно с търговската служба тази година организирахме събитие „Explore USA“ („Преоткрий САЩ“), на което запознахме българските компании с големия американски пазар. – Защо България изнася повече за САЩ, вместо да внася?  – България е част от голямата световна търговска верига за доставки и благодарение на конкурентните разходи, в т.ч. и цената на труда, добре обучените кадри, нивото на данъците, както и политическата стабилност и членството в ЕС, страната успява да заеме значителен дял от вноса на стоки в САЩ. Данните в доклада на AmChamEU за 2019 г. показват, че страната изнася продукти за 659 милиона долара, в това число компютри и електронно оборудване, текстил, зърнопроизводство и машини. А вносът от САЩ за България заема дял от 382 милиона долара в секторите на лекарствените продукти, машини и други. Ще дам и друг пример – аз съм французин и забелязах, че наскоро във Франция редом до френските бутилки вино на рафтовете в магазините стои българско вино, на което съм почитател и ми харесва вкуса. Това показва, че България е конкурентоспособна на глобалния пазар. – Какво бихте посъветвали американските инвеститори, които гледат към България?   – Разбира се, бих ги посъветвал първо да станат наши членове, тъй като ние имаме достъп до мрежа от контакти и правилната информация, която ще им дадем за това какво трябва и какво не трябва да се прави и същевременно може да ги свържем с други американски инвеститори, които вече инвестират в България. Те могат да им бъдат в полза, за да не се лутат в хода на структурирането на своя бизнес план тук в страната. Но най-важното за новите инвеститори, освен вече благоприятните характеристики на страната – данъци, работна ръка, конкуренти цени на разходите, бих споменал и предвидимостта на регулаторната рамка и на средата, както и положителния бизнес климат. Важно е да се спомене, че добрите примери на американските инвестиции в страната са реалните примери, които показват, че бизнес средата в България е добра за привличане на нови вложения. Нашият гост  Оливие Маркет е президент на Американската търговска камара в България (AmCham) от януари 2019 г. През юни 2015 г. той става президент на бизнеса на ЕЙ И ЕС в България, като кариерата му в енергийния сектор започва през 1995 г. с френската компания “Electricitї de France”, където работи девет години преди да се присъедини към ЕЙ И ЕС. Оливие Маркет е французин и в Париж получава образованието си по Машинно инженерство от “Ecole Nationale Supїrieure des Mines de Paris”. Има и магистър по Машинно инженерство от “Ей енд Ем” Тексас и Бизнес администрация (MBA) от Харвард.", "date": "2019.10.17", "title": " Оливие Маркет, президент на Американската търговска камара в България (АмЧам), пред „Труд“: България и САЩ ще развиват отношенията си в секторите отбрана и енергетика"}
{"url": "https://trud.bg/%d0%b8%d0%b7%d0%b2%d0%be%d1%80-%d0%bd%d0%b0-%d0%bc%d0%b8%d1%80%d0%b0-%d0%b8%d0%bb%d0%b8-%d0%b8%d0%b7%d0%b2%d0%be%d1%80-%d0%bd%d0%b0-%d0%ba%d0%be%d0%bd%d1%84%d0%bb%d0%b8/", "text": "Мирът вечно е зависил от изхода на войната На 9 октомври под пълните с театрална изненада очи на САЩ, ЕС и Русия турските въоръжени сили (ТВС) започнаха третата си поред от 2016 год. военна операция на територията на Северна Сирия. Актьорската игра беше изпълнена в традициите на театралното изкуство и съобразно „добрите дипломатически практики“, защото турският президент Ердоган никога не е крил плановете си за навлизане в Сирия и установяване на „буферна зона“ в северните територии на страната, заемани от кюрдските военни формирования. Ако още някой вярва на постановката наред с напълно изненаданата сега европейска общност, може да гледа записа на изказването на турския президент от трибуната на 74-ата Генерална асамблея на ООН от 24. 09. 2019 г., където той обяви плановете си за създаване на демилитаризирана зона за сигурност на дълбочина 30 км по протежение на турско-сирийската граница (даже показа и карта), последвана от разполагане на близо 2 милиона сирийски бежанци от лагери в Турция. На американската общественост може да се припомнят интензивните обсъждания с американската армия още от август тази година за създаването на „буферна зона“ на територията на Сирия от турските въоръжени сили. След дълги преговори Турция и САЩ се договориха да създадат такава зона в Северна Сирия, даже сформираха координационен център за съвместни операции, премахнаха всички укрепления и тежко оръжие от границата и организираха съвместни патрулни групи. В същото време президентът Ердоган посочи, че ако Вашингтон забави формирането на зоната, Турция ще започне сама военна операция срещу силите за самоотбрана на сирийските кюрди, контролиращи региона. Оттогава турските и американските военни патрулираха няколко пъти, но турската страна не беше удовлетворена и обяви, че американците не спазват споразумението. Последва изявление на Ердоган, в което заплаши, че ако американците не са способни да осигурят сигурността в Северна Сирия до края на септември, то тогава турската военна намеса е неизбежна. В началото на октомври, след телефонен разговор с Ердоган, Доналд Тръмп реши да изтегли американските войски от регионите, граничещи с Турция, като по този начин негласно се съгласи, а де-факто предостави тактическата свобода на ТВС да създадат „буферна зона“. Тръмп обаче заплаши, че ще унищожи турската икономика, ако Турция си позволи да „премине линията“ (явно такава някъде е била договорена). На фона на това едва ли и Русия е била толкова изненадана, още повече след срещата на президентите Путин, Ердоган и Рохани в Анкара, седмици преди операцията. Още тогава на заключителната пресконференция Ердоган каза, че до три милиона сирийски бежанци могат да се върнат в планираната зона за сигурност в Северна Сирия, ако тя бъде разширена от турската граница до Дейр аз Зоор и Ракка. Ердоган заяви, че ако по въпроса за зоната за сигурност Анкара не успее да постигне договореност с Вашингтон в идните две седмици, то Турция ще я сформира сама. Странно развитие в полза на Русия се получи след тази среща. Вече близо година Турция се е ангажирала с контрола на важната западна провинция Идлиб. Там обаче наред с протурските формирования от Свободната сирийска армия (ССА), съставена от разнородни групи тюркменски племена, дезертьори от сирийската армия и местни араби, се намират и бандите на бившата Джабхат-ан-Нусра набързо преименувала се в Хайат Тахрир аш-Шам. Тези радикални ислямисти наброяват около 20 000 и се намират в опасна близост до западната част на страната и военната база Хмеймим в Латакия, където е дислоцирана основната въздушна ударна групировка на руските ВВС. Непосредствено преди началото на турската офанзива контролираният до сега от Турция ключов град Хан Шейхун беше напуснат и това отваря възможностите за провеждане на пълномащабна операция по прочистването на провинцията. Всъщност наличието на тези остатъци от ИД в Идлиб представляваше и последната реална опасност за възобновяване на бойните действия срещу Дамаск и въвличане на руските сили в нова офанзива. Хан Шейхун се намира само на 75 км от Латакия и на 35 км от гр. Хама и важното трасе М5, водещо пряко в Дамаск. Най-близкия град Манбидж, където се водят сегашните офанзиви на ТВС, е на 300 км от Латакия. До тук действията на турския президент са плод на договорености и отдавна заявяваното намерение да не допусне укрепването на нова кюрдска автономна зона в Северна Сирия, което те наричат Рожава и втора такава след северен Ирак. В хода на войната в Сирия САЩ открито заложиха на кюрдските Сирийските демократични сили (СДС), и обявиха създаването на „гранични сили“ (Border Forces), под тяхно обучение в състав от 30 000 души, 25 000 от които са кюрди и 5000 – араби. Турция още в началото се обяви против, защото означаваше, че въоръжените крила на партията Демократичен съюз, която Турция счита за сирийски клон на Кюрдската работническа партия (PKK), а именно: Сили за народна защита (YPG, YPJ) и Сирийските демократични сили (SDF) ще поемат контрола на 700 км от общо 900 км турско-сирийска граница и на практика се създава нова кюрдска автономия. Позицията на Турция относно Сирия винаги е била, че няма да позволи създаването на кюрдска автономия по границата си. Още миналата година турските държавни лица поставиха въпроса пред САЩ за въоръжаването и обучението на кюрдите от YPG/SDF. Притеснението от създаването на кюрдски „гранични сили“ беше изразено и пред НАТО. Това доведе и до двете предишни операции „Щитът на Ефрат“ и „Маслинова клонка“. Сегашната „Извора на мира“ е третата поред. В нея са задействани 75 000 турски военнослужещи, 200 танка, две авиокрила общо 120 самолета под командването на министъра на отбраната и бивш командващ ГЩ на ТВС, Хулуси Акар. Пред тях като авангард настъпват 14 000 бойци на бившата Свободна сирийска армия преименувана в Сирийска национална армия и попълнена със сили от завоюваните територии на Африн командвани от Салим Идрис, бивш генерал от Сирийската арабска армия (САА), дезертирал през 2013 г. Кюрдите разполагат с 55 – 60 000 бойци водени от командващия Сирийските демократични сили (SDF), Маслум Абди. Целта на операцията на Турция е навлизане на сирийска територия, овладяване на 30 км буферна зона и превръщането u впоследствие в полоса за осигуряване, разпокъсване на отбраната на основните на кюрдските сили YPG, YPJ и SDF и изтласкването им от основните населени пунктове и основните пътища, прекъсване на маршрутите за снабдяване на РКК в Турция, установяване на местно самоуправение от протурските групировки влизащи в Свободната сирийска армия (ССА), но и от кюрдите, които са склонни да сътрудничат с Анкара като „Кюрдски национален съвет“ и отказ от автономията на Кюрдската държава -Рожава. За едноседмичните сражения турските сили успяха да овладеят напълно инициативата и започнаха да развиват успеха в дълбочина. До тук операцията изглежда, че ще оправдае името си „Извор на мира“ за Ердоган. Същата обаче може и да се окаже „Извор на конфликти“ за него и то именно заради стремителното настъпление, което за три бойни дни доведе до превземането на двата основни града Ал-Талабия и Рас-ал-Айн, овладяването на стратегическото рокадно трасе М4, което даваше възможност за прехвърляне на силите и средствата на кюрдите успоредно на фронта на инвазията. Под еуфорията на успехите турският президент обяви намерението си да овладее кюрдските градове Манбидж и Кобани. Позова се на едно споразумение от Адана през 1998 г. подписано още с Хафез ал Асад, бащата на Башар. Артисцизъм не липсва и на Ердоган, това споразумение обхваща намеса в едва 5 км зона, съгласува се с Дамаск и не предвижда етническа промяна на населените с кюрди северни зони чрез заселването им с арабски бежанци. Именно амбициите за още и повече доведоха до острата реакция на САЩ, въвеждането на санкции срещу турските министри на вътрешните работи, отбраната и енергетиката. Доналд Тръмп обяви, че спира преговорите с Анкара за сделки на стойност 100 млрд долара и планира отново да повиши митата над вноса на турска стомана с 50%, като заплаши с нова тотална финансова война турската лира, нещо което вече са го правили и тя се срина с 40%. Германия, Франция, Италия, Холандия и Белгия от ЕС, впоследствие и Швеция стопираха военните контракти с Турция, Русия се обяви за прекратяване на операцията, дори и Китай изрази същата позиция. Русия използва армията на Асад и зае градовете Манбидж, Кобани, както и осигури важното трасе М4 и по този начин ограничи инвазия в дълбочина и по западния фланг. На практика пое контрола от САЩ в тази част на страната. От своя страна кюрдите сключиха споразумение и преминаха на страната на Асад. Това са сдържащите механизми спрямо Турция. Президентът Ердоган може да отиграе ситуацията, ако прояви самоконтрол и се придържа към вече договореното с тези силни фактори. На практика „Извор на мира“ поставя Турция в изгодна позиция за бъдещото преразпределение на Сирия и новото конституционно устройство, изработвано от Конституционния съвет в преговорния процес под егидата на ООН в Женева и нейните интереси ще бъдат зачетени. Това обаче стана възможно и доказва старата максима, че мирът винаги и вечно е зависил от изхода на войната. За да имаш изгоден мир, готви боеготова армия, перифразирано „Si vis pacem, para bellum!“. Както виждате, никъде не се споменава ЕС, той ще получи мир в Сирия, какъвто му отредят армиите на другите, защото просто няма такава… за сега.", "date": "2019.10.17", "title": " “Извор на мира” или “Извор на конфликти”\t"}
{"url": "https://trud.bg/%d1%81%d1%8a%d1%81%d0%b5%d0%b4-%d1%81%d0%b8%d0%b3%d0%bd%d0%b0%d0%bb%d0%b8%d0%b7%d0%b8%d1%80%d0%b0%d0%bb-%d0%b7%d0%b0-%d0%bd%d0%b0%d1%81%d0%b8%d0%bb%d0%b8%d0%b5-%d0%bd%d0%b0%d0%b4-4-%d0%b3%d0%be%d0%b4/", "text": "34-годишен мъж е бил задържан в полицията в Кубрат, след като срещу него бил подаден сигнал, че е ударил шамар, обиждал и псувал 4-годишния си син. До извеждането от дома му се стигнало след обаждане на съсед, който съобщил, че е станал свидетел на домашно насилие. Сигналът е подаден към 22 часа в сряда. Очевидецът разказал, че след  станалото насилие лично той извел детето от дома на бащата и го завел в къщата на баба му по майчина линия. Тогава подал и сигнал за станалото. От полицията се въздържат от повече информация по случая, който вероятно е свързан и с някаква семейна драма, в която се е стигнало до насилие. С разплитането на историята са се заели и от отдела за закрила на детето. В полицията пък е образувано бързо производство. Очакват се и резултатите от взетите кръвни проби на таткото, за когото имало първоначални  данни, че е бил под въздействие на алкохол. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.10.17", "title": " Съсед сигнализирал за насилие над 4-годишно дете, задържан е таткото"}
{"url": "https://trud.bg/%d0%be%d1%81%d1%82%d0%b0%d0%b2%d0%b8%d1%85%d0%b0-%d0%b2-%d0%b0%d1%80%d0%b5%d1%81%d1%82%d0%b0-%d0%b6%d0%b5%d0%bd%d0%b0%d1%82%d0%b0-%d0%be%d0%b1%d0%b2%d0%b8%d0%bd%d0%b5%d0%bd%d0%b0-%d0%b7%d0%b0-%d1%83/", "text": "Софийският окръжен съд остави в ареста   Даниела Иванова. Тя е обвинена за   на приятеля си в Костенец в началото на седмицата, предаде „Нова тв“. 38-годишният Тихомир беше ранен 11 пъти с нож при конфликт, породен от ревност. Според съда има доказателства, че 24-годишната жена е най-вероятният убиец. Това са разпити на свидетели и експертиза. Адвокатът на Даниела каза пред съда, че Тихомир я е нападнал с нож, а тя е отвърнала при самозащита. „Това е, случило се е”, заяви пред журналисти Даниела Иванова. „Има ли са някакви търкания и конфликти. Тя е имала връзка с други мъже. Той ревнувал”, заяви прокурор Мирослав Ангелов. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.10.17", "title": " Оставиха в ареста жената, обвинена за убийството на приятеля си в Костенец"}
{"url": "https://trud.bg/%d0%be%d1%87%d0%b0%d0%ba%d0%b2%d0%b0%d1%82-%d1%80%d0%b5%d0%b7%d1%83%d0%bb%d1%82%d0%b0%d1%82%d0%b8%d1%82%d0%b5-%d0%be%d1%82-%d1%85%d0%b8%d1%81%d1%82%d0%be%d0%bb%d0%be%d0%b3%d0%b8%d1%87%d0%bd%d0%be/", "text": "Лекарите във ВМА очакват резултатите от хистологично изследване на Стефан Данаилов. При направената пункция от белите му дробове е изтеглена освен вода и кръв. Изследването ще покаже дали състоянието му се дължи на рецидивирал рак. „Стотици хора се обаждат, обезпокоени от новината, че Стефан е изпаднал в кома. От седмица съм в непрекъснат контакт с лекарите от ВМА и знам, че те правят всичко възможно. Благодарим им. За съжаление състоянието му е тежко. Моля се от все сърце да се справи. Ламбо, дръж се, миличък. В този труден момент сме до теб и те обичаме“, написа снощи лидерът на БСП Корнелия Нинова във фейсбук. Стефан Данаилов претърпя инцидент през лятото, който завърши с операция на тазобедрената става, а от санаториума на МО в Хисаря, където се възстановяваше, актьорът по спешност бе транспортиран до ВМА-София и приет в реанимацията заради проблем с излив на белия дроб. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.10.17", "title": " Очакват резултатите от хистологично изследване на Стефан Данаилов"}
{"url": "https://trud.bg/%d1%86%d0%b2%d0%b5%d1%82%d0%b8-%d1%80%d0%b0%d0%b4%d0%be%d0%b9%d1%87%d0%b5%d0%b2%d0%b0-%d0%bf%d1%8f-%d0%bd%d0%b0-%d1%84%d1%80%d0%b5%d0%bd%d1%81%d0%ba%d0%b8-%d0%bd%d0%b0-%d0%bf%d0%b0%d1%80%d0%b8%d0%b6/", "text": "Красавицата бе специален гост на тазгодишния Парижки Бал, който се проведе в хотел „Маринела“. Цвети получи поканата от Ефемия Фард, хореограф и режисьор на бала, която била впечатлена от нейния талант на друго престижно събития. Шестото издание на Парижкия Бал, който е под патронажа на Симеон Втори и съпругата му доня Маргарита, бе организиран по традиция от Юнион клуб и г-н Христо Куртев, чийто рожден ден пък тази година съвпадна със специалното събитие. Цвети Радойчева изпълни 2 песни на френски език, сякаш пее на роден език и впечатли представителите на европейската аристокрация , бизнеса и дипломацията. Именно на нея се падна честта да поздрави и изпее „Happy birthday“ на г-н Христо Куртев. Този път Цвети бе като принцеса от приказките с изящна синя рокля с корсет на дизайнерките Донка и Валерия Лазарчеви. До края на месеца Цвети Радойчева пуска видеото към песента “Изчезни“, с която триумфира това лято на фестивала BG Music Festival.", "date": "2019.10.17", "title": " Цвети Радойчева пя на френски на Парижкия бал"}
{"url": "https://trud.bg/%d0%bc%d0%b2%d0%bd%d1%80-%d0%bf%d1%80%d0%be%d0%b2%d0%b5%d1%80%d0%b8-%d0%bf%d1%83%d0%b1%d0%bb%d0%b8%d0%ba%d1%83%d0%b2%d0%b0%d0%bd%d0%b0-%d0%bf%d1%80%d0%be%d0%b2%d0%be%d0%ba%d0%b0%d1%82%d0%b8%d0%b2/", "text": "Във връзка с публикации в български медии за карта на Република Турция, обхващаща територии и от Република България, поместена във фейсбук профил, свързан с Хулуси Акар, министър на националната отбрана на Турция, МВнР информира, че още в сряда в ранния следобед публикацията бе докладвана на вицепремиера и министър на външните работи Екатерина Захариева. Тя се разпореди незабавно зам.-министър Петко Дойков да се свърже с турския посланик Хасан Улусой. Това съобщиха от пресслужбата на външно министерство. Посланикът направи проверка и потвърди, че този профил няма нищо общо с министър Акар, като се предполага, че той се поддържа от група хора. Посланик Улусой обеща да предостави допълнителна информация, след като турската страна направи допълнителни проверки. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.10.17", "title": " МВнР провери провокативна карта на Турция, включваща територия на България\t"}
{"url": "https://trud.bg/%d0%bd%d0%be%d0%b2%d0%b8-%d1%81%d1%82%d0%b0%d0%bd%d0%b4%d0%b0%d1%80%d1%82%d0%b8-%d0%bf%d1%80%d0%b8-%d0%b0%d0%b4%d0%bc%d0%b8%d0%bd%d0%b8%d1%81%d1%82%d1%80%d0%b0%d1%82%d0%b8%d0%b2%d0%bd%d0%be%d1%82/", "text": "По предложение на вицепремиера Томислав Дончев стартират едномесечни обществени консултации по проект на Постановление за изменение и допълнение на Наредбата за административното обслужване, съобщават от МС. Проектът има за цел да реформира изцяло системата за обратна връзка от потребителите и стандартите за качество на административната услуга и може да бъде открит на Портала за обществени консултации.  Задължителни за всички администрации стават анкетните проучвания, консултациите със служителите, наблюдението по метода „таен клиент“, както и проверки относно сигнали, жалби и медийни публикации. Във всички администрации се предвиждат общи стандарти по отношение на достъпността до и в центровете за обслужване, както и при комуникация с потребителите. Ще бъдат стандартизирани сроковете за отговор на запитвания и използването на опростени и лесни за попълване образци и формуляри. Измененията в Наредбата за административно обслужване ще дадат възможност на администрациите да усъвършенстват качеството на обслужване чрез постигане и на допълнителни собствени стандарти – за местоположение на центъра за обслужване, осигуряване на паркинг, онлайн комуникация с потребителя, онлайн проверки на статуса на услугата както и възможност за обслужване в извънработно време. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.10.17", "title": " Нови стандарти при административното обслужване ще подобрят обратната връзка с потребителите"}
{"url": "https://trud.bg/%d0%b8%d0%b7%d0%b4%d0%b8%d0%b3%d0%bd%d0%b0%d1%85%d0%b0-%d1%87%d0%b5%d1%82%d0%b8%d1%80%d0%b8%d0%bc%d0%b5%d1%82%d1%80%d0%be%d0%b2-%d1%81%d1%82%d0%be%d0%bc%d0%b0%d0%bd%d0%b5%d0%bd-%d0%ba%d1%80%d1%8a/", "text": "Християнският символ е дарение от група балканджии за традиционния събор на будното еленското село Марян, който се провежда на 19 август. Доброто им дело връща спомени от преди 180 лета, когато на същата дата при голяма тържественост, радост и величие за вярващите е осветена църквата в Марян, издигната с помощи и доброволен труд на местните хора. Идеята за направата на религиозния монумент възниква спонтанно и за нея разказва Андон Мъндев, който с брат си Иван са от пряко ангажираните участници. Живеят в Сливен, но поддържат наследствената къща и през седмица-две прескачат до село. Те са от Байрактаровия род, а техният прадядо Иван Манчев е бил редовен начален учител в Марян. „От години имаме традиция да се събираме седмица преди сбора – хем да се преброим, хем да си побъбрим за селото. „Марянчани под сурдинка“ сме нарекли тези наши сбирки и на тазгодишната с Диана подхванахме темата за издигането на кръста, един символ на вярата, който да пази селото ни от беди и нещастия, споделя Андон. Съобщихме идеята с приятелите, те ни подкрепиха, а най-ентусиазирани бяха младежите от селото. Решихме всеки да дари за каузата колкото може. Искахме кръстът да се вижда от всички посоки и да привлича отдалечe хората. Избрахме мястото да е над манастира, където са били навремето лозята на Марян, до там има и стар път. Момчетата почистиха терена от храсти и дървета, помогнаха при монтирането на кръста, който е изработен в Сливен. Боядисаха го със специална златиста боя, да отразява слънчевите лъчи през деня, а през тъмните часове монументът е осветен. Похвала за усърдието заслужават Георги и Мариян, Иво и Светлан, Кирил, Данаил, Веселин, Стоян.“ Освещаването на кръста е вълнуващо за всички. От Марянския манастир до мястото момчетата го изнесли на ръце под звуците на песента за капитан Петко войвода. Осветен е от местните свещеници Александър и Тодор. Сестра Анастасия от манастира предоставила стара плоча от светата обител, която положили в основата на християнския символ. Младежите от селото са решили да издигнат до него пилон, на който да се развява националния трибагреник, да поставят и беседка. Надяват се това място да стане предпочитано за жителите и гостите на Марян. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.10.17", "title": " Издигнаха четириметров стоманен кръст над Марян"}
{"url": "https://trud.bg/%d0%b8-%d1%85%d0%b0%d0%bc%d0%b8%d0%bb%d1%82%d1%8a%d0%bd-%d1%81%d1%82%d0%b0%d0%bd%d0%b0-%d0%b1%d0%be%d1%80%d0%b5%d1%86-%d0%b7%d0%b0-%d0%bf%d1%80%d0%b0%d0%b2%d0%b4%d0%b0/", "text": "Насред скандала с расисткото отношение към английския национален отбор в София световният шампион във Формула 1 Люис Хамилтън също се превърна в „борец за обществена правда“. Но трън в очите на британеца се оказа друга от популярните теми – опазването на планетата. Звездата на „Мерцедес“ твърди, че е станал веган и призова всички хора да последват примера му, за да ограничат емисиите парникови газове.  „Унищожението на нашия вид е все по-неминуемо, тъй като скоро ще изразходим всичките си ресурси – написа Хамилтън в социалните мрежи. – Планетата е много объркано място. Световните лидери или не разбират какво се случва или не се интересуват от околната среда. Призовавам всички да намерят информация за този проблем, да проявят съпричастност и да направят всичко по силите си да допринесат за решаването му. Най-малкото, което можем да направим, е да внимаваме какво ядем. Ако изключим от менюто си месото и млечните продукти, може да помогнем на планетата да се пребори с обезлесяването и опустошаването на океаните. Да станеш веган е единственият начин да спасиш планетата. Готов съм да се откажа от всичко в името на това.“  Призивите на Хамилтън звучат още по-лицемерно и от нападките към България за расизъм. Все пак говорим за човек, който хаби по 110 литра бензин за час и половина на пистата. Това му казаха и многобройните му последователи в социалните мрежи.  „Трудно може да се приемат поуки за климата от човек, чиято работа е да върти безцелни обиколки със състезателна кола – пише един от феновете му. – Автомобилът му е пълен с пластмаса и гума и се транспортира със самолет по целия свят през цялата година.“ В „Мерцедес“ се притесниха за пилота В „Мерцедес“ си притесниха не на шега от емоционалното послание на Люис Хамилтън към човечеството. „След като никой не се интересува от спасяването на планетата, може би трябва да зарежа всичко и да отида някъде, за да събера мислите си“, гласи част от посланието на пилота, което бързо доведе до спекулации, че шампионът може да се оттегли от Формула 1.  „Мисля, че в случая можем да говорим само за загрижеността му към природата – обяви говорител на тима. – Надяваме се, че Люис няма предвид участието си в състезания, но няма как да сме сигурни в това.“", "date": "2019.10.17", "title": " И Хамилтън стана борец за правда"}
{"url": "https://trud.bg/%d1%85%d0%b5%d1%80%d0%be-%d0%be%d1%81%d1%82%d0%b0%d0%b2%d0%b0-%d0%b4%d0%b0%d0%bb%d0%b5%d1%87-%d0%be%d1%82-%d0%bd%d0%b0%d1%86%d0%b8%d0%be%d0%bd%d0%b0%d0%bb%d0%bd%d0%b8%d1%8f/", "text": "Димитър Димитров остава далеч от съблекалнята на националния отбор. Опитният специалист е спряган като вариант за заместник на Красимир Балъков. В действителност обаче подобен ход не стои на дневен ред пред Херо. Работилият на този пост в края на 90-те години специалист все още има действащ договор с „Иртиш“. Двете страни се разделиха през месец май, а впоследствие Димитров заведе дело срещу казахстанския тим. Искът на треньора е за сума, възлизаща на около 700 000 долара. Ако не се разберат, Димитров трябва да получава заплата до края на 2020 година, когато изтича действащият му все още контракт. Но има условие – да не води друг тим в този период.  По всичко изглежда обаче, че и мястото на Красимир Балъков начело на „лъвовете“ не е сигурно. Според последни слухове от „Дома на футбола“, магическият халф от близкото минало обмислял дали да не хвърли оставка заради липсата на резултати. Но пък моментът съвсем не е подходящ – трус по най-високите нива на българския футбол и предстоящи два мача през ноември.", "date": "2019.10.17", "title": " Херо остава далеч от националния"}
{"url": "https://trud.bg/%d1%81%d0%b5%d0%bc-%d0%bf%d1%80%d0%b5%d0%ba%d1%80%d0%b0%d1%82%d0%b8-%d0%bf%d1%80%d0%b5%d0%b4%d1%81%d1%80%d0%be%d1%87%d0%bd%d0%be-%d0%bc%d0%b0%d0%bd%d0%b4%d0%b0%d1%82%d0%b0-%d0%bd%d0%b0-%d0%b4%d0%b8/", "text": "Съветът за електронни медии (СЕМ) предсрочно прекрати мандата на генералния директор на Българското национално радио (БНР) Светослав Костов, предава БГНЕС. “За” предсрочното освобождаване гласуваха всички петима членове на медийния регулатор. Мандатът на Костов е прекратен както и неговият договор за управление. За временно изпълняващ длъжността генерален директор до провеждане нов конкурс е избран Антон Митов. Той в момента е директор на Архива на БНР. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.10.17", "title": " СЕМ прекрати предсрочно мандата на директора на БНР Светослав Костов"}
{"url": "https://trud.bg/%d0%b7%d0%b0%d0%bf%d0%be%d1%87%d0%bd%d0%b0-%d0%b7%d0%b0%d1%81%d0%b5%d0%b4%d0%b0%d0%bd%d0%b8%d0%b5%d1%82%d0%be-%d0%bd%d0%b0-%d0%b5%d0%b2%d1%80%d0%be%d0%bf%d0%b5%d0%b9%d1%81%d0%ba%d0%b8%d1%8f-%d1%81/", "text": "Заседанието на Европейския съвет в Брюксел стартира. Това съобщи министър-председателят Бойко Борисов във фейсбук. „Започна заседанието на Европейския съвет, в което заедно с другите европейски лидери ще обсъдим дългосрочния бюджет на ЕС, приоритетите за следващите 5 години, миграцията и Брекзит. Новоизбраният председател на Европейската комисия Урсула фон дер Лайен ще ни представи приоритетите на новата Комисия“, пише Борисов. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.10.17", "title": " Започна заседанието на Европейския съвет (СНИМКИ)"}
{"url": "https://trud.bg/%d0%be%d0%b8%d0%ba-%d0%b2-%d1%82%d1%8a%d1%80%d0%bd%d0%be%d0%b2%d0%be-%d0%be%d1%82%d0%ba%d1%80%d0%b8-%d0%bd%d0%b0%d1%80%d1%83%d1%88%d0%b5%d0%bd%d0%b8%d0%b5-%d0%bd%d0%b0-%d0%b8%d0%b7%d0%b1%d0%be%d1%80/", "text": "Общинската избирателна комисия във Велико Търново откри нарушение в агитационните плакати на кандидатката за кмет от БСП за България Весела Лечева. Комисията е извършила проверка по сигнал на Диян Хаджийски от ПП ГЕРБ, според който надписът „Купуването и продаването на гласове е престъпление” в плакатите на Лечева, закачени на билбордове в старата столица, не отговаря на изискванията да заема 10% от лицевата площ на агитационния материал и не е разположен в обособено поле. ОИК е установила, че действително има нарушение на чл. 183, ал. 2 от Изборния кодекс, а именно на агитационни материали, агитиращи в полза на местна коалиция БСП за България, на ул.“Магистрална“ до МОЛ-В.Търново; ул. „Н. Габровски“ до МОБАЛ „д-р Стефан Черкезов“ АД; бул. „България“ до НВУ„Васил Левски“; ул. „Христо Ботев“ до Автогара- юг информацията, че купуването и продаването на гласове е престъпление, заема по-малко от 10 на сто от лицевата площ на агитационния материал и не е разположена в обособено поле. Комисията е указала на местната коалиция в срок от 24 часа да приведе агитационните материали в съответствие с изискването на Изборния кодекс.  При неизпълнение на даденото указание в указаният срок, материалите трябва да бъдат свалени от билбордовете. От ОИК напомнят, че за нарушението е предвидена санкция – глоба в размер от 2000 до 5000 лв., а при повторно нарушение е в размер от 5000 до 15 000 лв.  Решението подлежи на оспорване пред ЦИК- София. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.10.17", "title": " ОИК в Търново откри нарушение на Изборния кодекс в плакатите на Весела Лечева\t"}
{"url": "https://trud.bg/%d1%80%d0%b0%d0%b7%d0%ba%d1%80%d0%b8%d1%85%d0%b0-%d0%ba%d1%80%d0%b0%d0%b6%d0%b1%d0%b0-%d0%be%d1%82-%d0%b4%d0%be%d0%bc%d0%b0-%d0%bd%d0%b0-%d0%b1%d1%80%d0%b8%d1%82%d0%b0%d0%bd%d0%b5%d1%86/", "text": "Кражба на лаптоп и принтер от дома на британец в поповското село Паламарца разкри полицията. Издирена е и техниката, която била продадена на частно лице в Търговище и заложена къща. Вещите били откраднати в нощта срещу 21 юли тази година, докато собственикът на имота спял вкъщи, но не чул влизането на неканените гости. Те били улеснени и от факта, че стаята не била заключена. След разкриването на кражбата се оказало, че единият от извършителите, които са на 22 и 25 години,  често е гостувал в дома на британеца и бил наясно с навиците му, както и разположението на вещите в къщата му. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.10.17", "title": " Разкриха кражба от дома на британец\t"}
{"url": "https://trud.bg/%d0%b2%d1%81%d1%8f%d0%ba%d0%be-%d0%bf%d0%b5%d1%82%d0%be-%d0%b1%d1%8a%d0%bb%d0%b3%d0%b0%d1%80%d1%87%d0%b5-%d1%81-%d0%bd%d0%b0%d0%b4%d0%bd%d0%be%d1%80%d0%bc%d0%b5%d0%bd%d0%be-%d1%82%d0%b5%d0%b3%d0%bb/", "text": "Наблюдава се епидемия от затлъстяване в световен мащаб Всяко пето българче е с наднормено тегло, а около 7 процента от децата у нас страдат от затлъстяване. Това заяви д-р Цветелина Тотомирова, ендокринолог във ВМА, на кръгла маса “Спортът, децата и бъдещето” в НСА. По думите на специалиста в момента се наблюдава епидемия от затлъстяване в световен мащаб. От заболяването страдат близо три пъти повече хора спрямо 1975 година. Д-р Тотомирова обясни, че поставянето на диагнозата за затлъстяване е лесно и на ранен етап лекарят може да установи дали има отклонение и да се вземат навременни мерки. Тя допълни, че затлъстяването не е само проблем на външния вид, но води и до значими медицински последствия, които могат да засегнат всички органи и системи в организма. Децата със затлъстяване са и с по-ниска самооценка за себе си, могат да развият психически проблеми. Ендокринологът каза още, че освен заради прекален прием на храна, децата затлъстяват и заради обездвижване и прекалено застояване пред екрана на телевизора, компютъра или таблета. На кръглата маса участва и президентът Румен Радев, който даде начало на инициативата “Спортувай с президента”. Той призова за развитието на масовия спорт у нас и то от най-ранна възраст. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.10.17", "title": " Всяко пето българче с наднормено тегло"}
{"url": "https://trud.bg/%d0%b3%d1%80%d0%b8%d0%bf%d1%8a%d1%82-%d1%83%d0%b2%d0%b5%d0%bb%d0%b8%d1%87%d0%b0%d0%b2%d0%b0-%d1%80%d0%b8%d1%81%d0%ba%d0%b0-%d0%be%d1%82-%d0%b8%d0%bd%d1%84%d0%b0%d1%80%d0%ba%d1%82-6-%d0%bf%d1%8a%d1%82/", "text": "Проучване на Световната здравна организация (СЗО) сред 38 страни в европейския регион показва, че времето на епидемичния пик се променя от изток на запад като епидемиите настъпват по-късно в Западна Европа (например в Испания наблюдаваното закъснение за период от 10 години е 28 дни).  „Всяка година грипната епидемия е с различен интензитет и продължителност. Тези модели на предсказуемост, които създават от СЗО, са с цел да се планират правилно годишните кампании за ваксинация и да се постигне максимална защита на населението. Препоръчително е краят на ваксинационната кампанията да бъде удължен колкото е възможно повече, за да се осигури максимално възможното покритие на рисковите групи“, казва проф. д-р Тодор Кантарджиев, директор на Националния център по заразни и паразитни болести. Препоръчително е ваксинационните кампании да започнат най-малко две седмици преди настъпване на грипната епидемия, но не по-рано от 4 месеца преди нея, за да се генерира оптимално ниво и подходяща продължителност на имунитета след ваксинация срещу грип. Затова на база статистиката от предходни години за България експертите препоръчват ваксинация дори в първите седмици на януари. Новоприетата Национална програма за повишаване на ваксинопрофилактиката на сезонния грип, насочена към хората над 65-годишна възраст, бе представена от проф. Кантарджиев по време на Балканска среща на експертите по грипната профилактика, чийто домакин бе София. За първата година от програмата е предвидено тя да осигури ваксинация на 10% от тази възрастова група, като поетапно до четвъртата година ще достигне покритие от 25%. Програмата е голяма крачка към подобрение на ваксиналната защита, като се има предвид, че през последните години само около 3% от българското население се ваксинира срещу грип. Според проучване, проведено неотдавна, грипът и породените от него вторични респираторни инфекции е причина за 13% от смъртните случаи в световен мащаб. „39% от случаите на смърт поради грип са сред хората над 75 години. Проучванията показват, че ефективността на ваксинацията намалява с 6% до 11% на месец. Затова изключително важно е ваксината да не се слага прекалено рано, т.е. максимум 4 месеца преди очаквания грипен пик“, допълни доц. д-р Любомир Киров, председател на Националното сдружение на общопрактикуващите лекари в България. Сред останалите рискови групи за тежко протичащ грип и усложнения са деца на възраст под 5 години, особено тези под 2-годишна възраст, бременни жени, медицински лица и хора от всяка възраст със съпровождащи хронични  заболявания – белодробни, сърдечно-съдови, диабет, бъбречни, чернодробни. Бременните са изложени на повишен риск от усложнения в следствие на грипа. Четиривалентната противогрипна ваксина е единствената в България, която може да се прилага на всички над 6-месечна възраст. Тя е първата и единствена ваксина с разрешение за приложение на бременни, като осигурява пасивна защита от грип на новородените преди да навършат 6 месеца. Съгласно препоръката на СЗО, инактивираните ваксини срещу грип могат да се използват във всички етапи на бременността и не показват каквито и да са нежелани следствия за плода и майката. Наскоро проведено проучване показва, че грипът повишава също риска от сърдечни проблеми и инфаркт, също както от пневмония и други живозастрашаващи усложнения. Рискът от сърдечен удар е 6 пъти по-висок в седмицата след заразяването с грип. Затова противогрипната ваксинация остава най-сигурният начин за предпазване от усложнения и намалява риска от инфаркт с 15-45%.", "date": "2019.10.17", "title": " Грипът увеличава риска от инфаркт 6 пъти"}
{"url": "https://trud.bg/%d0%be%d0%b1%d0%b2%d0%b8%d0%bd%d0%b5%d0%bd%d0%b8%d0%b5-%d0%b7%d0%b0-%d1%85%d1%83%d0%bb%d0%b8%d0%b3%d0%b0%d0%bd%d1%81%d1%82%d0%b2%d0%be-%d1%81-%d0%be%d1%81%d0%be%d0%b1%d0%b5%d0%bd%d0%b0-%d0%b4%d1%8a/", "text": "Обвинение за хулиганство с особена дързост получи един от   задържани вчера в 1-во районно управление на МВР в столицата. Това е 18-годишният Цветан Гечев. Задържан е за 72 часа, предаде  . Той е в изпитателен срок на друга присъда и сега може да получи наказание затвор до 5 години. От записи на охранителните камери на Националния стадион се вижда, че именно Цветан Гечев е дал знак за начало на расистките скандирания и е показвал нацистки знаци. От Районната прокуратура съобщиха, че утре ще поискат от Районния съд Гечев да остане в ареста. Останалите 8 ще получат административни наказания по Закона за футболното хулиганство. На тях ще им бъде забранено да посещават мачове за срок от 1 до 2 години и ще им бъдат наложени глоби от 1000 до 2000 лева. Има още 6-ма заподозрени, които предстои да бъдат разпитани и на някои от тях също може да бъдат повдигнати обвинения и предадени на съд. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.10.17", "title": " Обвинение за хулиганство с особена дързост получи един от задържаните фенове от мача България – Англия"}
{"url": "https://trud.bg/%d1%81%d0%bb%d0%b0%d0%b2%d0%b8-%d1%82%d1%80%d0%b8%d1%84%d0%be%d0%bd%d0%be%d0%b2-%d0%b5-%d0%ba%d1%83%d0%bf%d0%b8%d0%bb-%d1%81%d1%82%d0%b0%d1%80%d0%be%d0%b7%d0%b0%d0%b3%d0%be%d1%80%d1%81%d0%ba%d0%b0/", "text": "На 10 октомври хората на Слави Трифонов – Евгени Димитров-Маестрото, Ася Тодорова и Диана Младенова, са влезли в управата на „Статис“ АД, показва справка в Търговския регистър. Дружеството е собственик на телевизия „Стара Загора“ и притежава лиценз от СЕМ за денонощен политематичен кабелен канал. Фирмата с капитал от 5100 лв. вече е с управител Евгени Димитров. В Агенцията по вписванията са подадени документи, които в момента се обработват, че новият собственик е Станислав Тодоров Трифонов. Досегашният е Дамян Желязков Георгиев.", "date": "2019.10.17", "title": " Слави Трифонов е купил старозагорска кабеларка\t"}
{"url": "https://trud.bg/%d0%bc%d0%b8%d0%bd%d0%b8%d1%81%d1%82%d0%b5%d1%80%d1%81%d1%82%d0%b2%d0%be%d1%82%d0%be-%d0%bd%d0%b0-%d1%82%d1%80%d0%b0%d0%bd%d1%81%d0%bf%d0%be%d1%80%d1%82%d0%b0-%d0%b3%d0%be%d1%82%d0%b2%d0%b8-%d0%bd/", "text": "Министерството на транспорта готви нова концесия на летище Пловдив, след като през 2018 г. предишната беше прекратена заради отказа от по-нататъшно участие на класирания на първо място кандидат – консорциума между „Хайнан“ и „Пловдив Еърпорт Инвест“. Вторият участник –  „Консорциум Летище Пловдив”,  не беше поканен на преговори. Новата процедура се очаква са стартира до края на годината, стана ясно от думите на транспортния министър Ресон Желязков на откриването на изложенията „Булколекто“ и „Пловдив Фила 2019“ в пловдивския панаир.“В момента приемаме концесионните анализи и предполагам, че до месец ще внесем в Министерски съвет предложениете за откриване на нова процедура“, каза Желязков. На изложбата “Пловдив Фила 2019“ са показани колекции от марки на стойност 100-200 хиляди до 500 000 евро, съобщи председателят на Съюза на филателистите Спас Панчев. На откриването беше валидирана поредицата „Стари ветроходни кораби“, на която са изобразени плавателни съдове от древността до Ренесанса. „Художествената стойност на изданието е висока, то е и много ценно, защото е отпечатано в едва 1000 екземпляра“, каза министър Желязков. Според него в дигиталнето време, в което живеем, само пощенската марка няма да се дигитализира. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.10.17", "title": " Министерството на транспорта готви нова концесия за летище Пловдив"}
{"url": "https://trud.bg/%d0%ba%d0%b0%d1%80%d0%b0%d0%b4%d0%b0%d0%b9%d1%8a-%d0%be%d1%82-%d0%ba%d1%8a%d1%80%d0%b4%d0%b6%d0%b0%d0%bb%d0%b8%d0%b9%d1%81%d0%ba%d0%be%d1%82%d0%be-%d1%81%d0%b5%d0%bb%d0%be-%d0%b5%d0%bd%d1%87%d0%b5/", "text": "Екипът на Централния лъч на ДПС присъства на предизборна среща с жителите на село Енчец, община Кърджали. Лидерът на ДПС Мустафа Карадайъ посочи област Враца за пример за постигнати добри резултати на последните избори за ЕП като нетрадиционен район на ДПС. „В общините Борован и Хайредин ДПС управлява от 2 мандата, а сега ще управлява и трети. В тези две общини не живее нито един турчин“, добави той. Председателят на ДПС каза, че моделът на заедността дава своя продукт. Днес имаме няколко общини, където не живеят мюсюлмани, но местната власт е на ДПС. Тази година жребия ни задължи общините на ДПС да не са по-малко от 55, подчерта Карадайъ. В България етническите българи и християни знаят, че философията и политиката на заедността на ДПС нямат алтернатива в нашата Родина, каза още председателят на ДПС. Затова искат техните общини да се управляват от знаещи, можещи, образовани и отговорни хора с политиката на ДПС, добави той. Зам.-председателят на ПГ на ДПС Йордан Цонев каза, че освен председателя на ДПС няма как да видите председателите на останалите системни партии да дойдат в Енчец. ГЕРБ ще вземе 300 000 гласа от София и 100 000 от Пловдив, Варна и Бургас. И след това като разпределят бюджета, познайте къде ще отидат парите от вашите данъци, добави той. Останалите партии нямат интерес към малките населени места и общини. ДПС е партията, която събира вашите гласове и подкрепа от малките села, махалите, малките и средните общини, обяви Цонев. Не позволявайте нито един наш глас да отиде в друга партия, а само за ДПС, само за вас и вашето бъдеще, заключи Йордан Цонев. На предизборната среща присъстваха още зам.-председателят на ДПС и кмет на община Кърджали инж. Хасан Азис, евродепутатът Атидже Алиева-Вели, членът на ЦОБ Ердинч Хайрула и народните представители Адлен Шевкед и Ерол Мехмед. Избори 2019. Платено съдържание. Купуването и продаването на гласове е престъпление.", "date": "2019.10.17", "title": " Карадайъ от кърджалийското село Енчец: Заедността няма алтернатива!\t"}
{"url": "https://trud.bg/%d0%be%d0%b1%d1%89%d0%b8%d0%bd%d0%b0-%d0%b1%d0%bb%d0%b0%d0%b3%d0%be%d0%b5%d0%b2%d0%b3%d1%80%d0%b0%d0%b4-%d0%bf%d0%be%d0%b4%d0%bf%d0%b8%d1%81%d0%b0-%d0%bc%d0%b5%d0%bc%d0%be%d1%80%d0%b0%d0%bd%d0%b4/", "text": "Изпълнителният директор на Национална компания „Индустриални зони“ Антоанета Барес и временно изпълняващият длъжността кмет на Благоевград – Иво Николов и подписаха Меморандум за изграждане на модерен бизнес парк в областния център. С това се дава началото по практическата реализация на мащабния проект, който се очаква да привлече редица български и чуждестранни инвеститори в Благоевград.  Индустриалната зона ще бъде разположена върху 115 дка общински терен, който се намира в непосредствена близост до главен път Е-79. „Преговорите по този проект са от една година. Община Благоевград е свършила изключително много работа до момента. Има осигурен пътен възел до терена, има подстанция за необходимите мощности, наблизо е пречиствателната станция. Остава само да се изгради инфраструктурата на самото място“, заяви Антоанета Барес. Тя бе категорична, че местоположението на бъдещата индустриалната зона ще привлече инвестиции от малкия и среден бизнес, включително и на чуждестранни компании, като целта е да се съсредоточи търсенето на високо технологични производства и логистики с висока добавена стойност. „Ние ще търсим инвестиции, които ще създадат добре платена и квалифицирана работна ръка за града и региона“, подчерта изпълнителният директор на Национална копания „Индустриални зони“. С подписването на Меморандума Националната компания започва да промотира терена край Благоевград пред инвеститорите, които искат да разширят производството си или да го ситуират в нови райони. „Дори и към момента се попълват заявления за отговори на инвеститори на най-различни производстава. Радвам се, че община Благоевград вече ще попадне в тези заявления с терена, с който стартираме дейността си“, подчерта Антоанета Барес. Временно изпълняващият длъжността кмет на Благоевград – Иво Николов, увери, че това е изключително важен стратегически обект за Благоевград и региона, който ще повиши активността на икономическите агенти, ще вдигне оборотите на компаниите, ще увеличи постъпленията в общинския и републиканския бюджет, и не на последно място – ще рефлектира благоприятно върху жизнения стандарт на хората. Терените в бъдещия бизнес парк ще се продават на потенциалните инвеститори на минимални цени и ще се търсят високо технологични производства.  Национална компания „Инудстриални зони“ пък ще гарантира, че всеки инвеститор ще изпълни проекта си. Затова ще бъдат пописвани договори с клаузи, които да предотвратят каквато и да е спекула. „Ако в рамките на три години инвеститорите не построят обекта си, ние си връщаме терена обратно. Имаме клауза със забрана три години след като се направи инвестицията терените и предприятията да бъдат продавани. Взимаме и банкова гаранция, за да се гарантира изграждането и устойчивостта на предприятието“, заяви Антоанета Барес. По този начин се гарантира, че недобросъвестни инвеститори няма да изкупят терените на минимални цени, а след това да ги препродават. Предвижда се в близките година и половина бъдещата Индустриална зона край Благоевград реално да започне да функционира. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.10.17", "title": " Община Благоевград подписа Меморандум за изграждане на Индустриална зона"}
{"url": "https://trud.bg/%d0%bf%d1%80%d0%be%d0%b3%d1%80%d0%b0%d0%bc%d0%b8%d1%81%d1%82-%d1%81%d0%bf%d0%b5%d1%87%d0%b5%d0%bb%d0%b8-%d0%b3%d0%be%d0%bb%d1%8f%d0%bc%d0%b0%d1%82%d0%b0-%d0%bd%d0%b0%d0%b3%d1%80%d0%b0%d0%b4%d0%b0/", "text": "Програмистът Веселин Пеев от София е победителят в голямата игра на бензиностанции „Лукойл“ – „Впусни се в приключението!“. Той спечели екскурзия за двама до Щутгарт с посещение на завода и музея на Порше. Номерът на неговата карта „Лукойл Клуб“ бе изтеглен между 11 000 редовни потребители на премиум-горивата ЕКТО. Акцията „Впусни се в приключението!“ е дала възможност на повече от 500 хиляди членове на програмата за лоялност да играят за над 5000 различни бонуси и награди. Тя е част от общата концепция на бензиностанции Лукойл да предлагат на лоялните си клиенти все по-качествени продукти и услуги. Сред тях водещо място заемат премиум-горивата ЕКТО с подобрени експлоатационни и екологични характеристики, които се утвърдиха на българския пазар с продуктите ЕКТО Дизел и двата вида бензини – ЕКТО Плюс и ЕКТО-100. Точно бензинът ЕКТО-100 донесъл голямата награда на победителя. „Клиент съм на Лукойл от от около 10 години. Отскоро съм с нов автомобил и установих, че той се чувства най-добре с бензина ЕКТО-100“, сподели програмистът. Девет такива зареждания в рамките на промоцията го изведоха до посещение в едно от култовите места за любителите на бързи автомобили – завода на Порше в германския град Щутгарт и музея на легендарната марка в същия град. Наградата му бе връчена от директора по търговските въпроси на „Лукойл-България“ Дмитрий Флоринский на една от бензиностанциите на компанията в София. „Днешната церемония и щастливото лице на победителя са достойният финал на поредната акция в полза на лоялните ни клиенти, проведена в рамките на програмата ни „Лукойл Клуб“ и серията висококачествени горива ЕКТО“, отбеляза Дмитрий Флоринский. „Картата ни за лоялност се развива в крак с времето, а именно освен стандартната пластика, тя вече е и електронна и всеки, който пожелае, може да я носи в своя мобилен телефон чрез приложението „Lukoil Club Bulgaria“. Желая на победителя успешно и интересно пътешествие, а на всички останали ще кажа: Добре дошли в Лукойл-Клуб, зареждайте повече и печелете повече!“  ", "date": "2019.10.17", "title": " Програмист спечели голямата награда на „Лукойл Клуб“"}
{"url": "https://trud.bg/%d0%bf%d0%b5%d1%82%d1%80-%d0%ba%d0%b5%d0%bb%d0%bd%d0%b5%d1%80-%d0%ba%d1%83%d0%bf%d1%83%d0%b2%d0%b0-%d0%b1%d0%b8-%d1%82%d0%b8-%d0%b2%d0%b8/", "text": "CME отчете печалба от 41 млн. долара за тримесечието Сделката трябва да бъде одобрена от Брюксел Най-богатият чех Петр Келнер вероятно ще бъде новият собственик на Би Ти Ви. Сделката се очаква да бъде официално обявена до дни, научи „Труд“ от свои източници. Фондът на чешкия бизнесмен PPF ще купи американската компания Central European Media Enterprises (СМЕ), част от която са Би Ти Ви и спортният канал „Ринг“. Основен акционер с дял от 75% в СМЕ е AT&T Inc. PPF се очаква да придобие контрола върху цялата група CME, която освен Би Ти Ви притежава едни от най-големите телевизии (като дял от рекламния пазар и аудитория) в още четири държави в Централна и Източна Европа – Румъния, Чехия, Словакия и Словения. Преговорите, които продължиха близо година, вече са пред финализиране. Сделката ще трябва да бъде одобрена, но не от българската Комисия за защита на конкуренцията, а от Брюксел, тъй като Петр Келнер не купува само Би Ти Ви, а компания с присъствия в пет страни от ЕС, обясниха източниците на „Труд“. СМЕ за трети път тази година увеличи прогнозите за печалбата си благодарение на добрите резултати за третото тримесечие. Печалбата за тримесечието е 41,4 млн. долара, което е над очакванията на анализаторите за 39,2 млн. долара, съобщи Ройтерс. Според неофициалната информация AT&T търси 1,82 млрд. евро за цялата група СМЕ. В България PPF притежава телекомуникационния оператор Telenor. Петр Келнер се опита да купи „Нова броудкастинг груп“, която притежава „Нова телевизия“. Комисията за защита на конкуренцията обаче не разреши сделката. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.10.17", "title": " Петр Келнер купува Би Ти Ви\t"}
{"url": "https://trud.bg/%d0%b8%d0%b2%d0%b0%d0%bd-%d0%bf%d0%be%d1%80%d1%82%d0%bd%d0%b8%d1%85-%d0%b8%d0%b7%d0%b3%d1%80%d0%b0%d0%b6%d0%b4%d0%b0%d0%bc%d0%b5-%d0%b8%d0%bd%d0%b4%d1%83%d1%81%d1%82%d1%80%d0%b8%d0%b0%d0%bb%d0%bd/", "text": "Индустриална зона, разположена на площ от над 8 000 дка в землището на Аксаково, ще бъде предлагана на инвеститори. Във Варна има остър дефицит на производствени площи, затова обединяваме усилия със съседната община – за създаване на по-добри условия за бизнес, като използваме кадровия потенциал на Варна. Преди дни представих проекта пред вицепремиера Томислав Дончев, получих неговите уверения, че можем да разчитаме на подкрепа от правителството. Това заяви досегашният кмет и кандидат за нов управленски мандат Иван Портних на среща с представители на строителния бранш, архитекти и проектанти, която се проведе по инициатива на варненската колегия на Камарата на строителите и нейния председател Пенко Стоянов. По думите на Портних предстои да бъдат приети промени в Общия устройствен план на Аксаково, в чиято територия попадат имотите, включени в индустриалната зона. „Надявам се това да се случи в рамките на шест месеца”, каза той. По думите му зоната има стратегическо местоположение. Основните й предимства са лесният достъп до пристанището, близостта до автомагистрала „Хемус”, жп гарата и летището. Иван Портних обърна внимание и на друг много важен инфраструктурен проект – изграждането на кръстовище тип „детелина” на АМ „Хемус” край Игнатиево. Така голяма част от трафика ще бъде отклонявана преди Варна – на север към курортите или на юг към пристанищата. Интерес сред бранша предизвика и визията за отваряне на Варна към морето – с новите общински рибарски пристанища в „Аспарухово” и развитието на зоната около Морската гара. „На тази зона й отива модерно яхтено пристанище, експоцентър и нов пристанищен терминал, разработени с международен конкурс”, каза Иван Портних. На въпрос какви мерки ще бъдат предприети за облекчаване на административните процедури, в подкрепа на бизнеса, той припомни, че Община Варна в момента предлага 20 електронни услуги, част от които са електронен прием за ясли, градини, както и за прием в първи клас. Онлайн платформи има за кандидатстване по Фонд „Култура”, за младежки проекти, за подаване на документи за категоризация на туристическите обекти, за декларации и начисляване на туристическия данък. В общината функционира електронен регистър за разрешенията за таксиметров превоз, правят се анализи и се работи активно за оптимизация на вътрешния документооборот, за внедряване на управленски модули за счетоводната документация, за управление на уличното осветление, за контрол на нивата на запрашеност и проводимост на каналите. „Амбицията ни е не само да увеличим броя на електронните услуги, но и да подобрим комуникацията с останалите администрации по електронен път, т.е. да не се налага гражданите и бизнесът да посещават няколко институции за подаване на една и съща информация”, изтъкна Портних. В рамките на срещата беше поставен въпросът и за втори Аспарухов мост. Пред присъстващите кандидатът за кмет каза, че изграждането на съоръжението е предвидено в Общия устройствен план, но в годините назад не са били възложени дори предпроектни проучвания. „Имаме уверението от Министерството на регионалното развитие и благоустройството, че ще заложат тяхното изработване. На всички е ясно, че процесът по изграждане на втори мост ще е доста дълъг, но е важно той да стартира”, каза Портних. Избори 2019. Платено съдържание. Купуването и продаването на гласове е престъпление.", "date": "2019.10.17", "title": " Иван Портних: Изграждаме индустриална зона на 8 000 дка край Аксаково\t"}
{"url": "https://trud.bg/a%d0%bd%d1%82%d0%b8%d0%ba%d0%be%d1%80%d1%83%d0%bf%d1%86%d0%b8%d0%be%d0%bd%d0%bd%d0%b0%d1%82%d0%b0-%d0%ba%d0%be%d0%bc%d0%b8%d1%81%d0%b8%d1%8f-%d1%81-%d0%b8%d1%81%d0%ba-%d0%b7%d0%b0-1163-%d0%bc%d0%bb/", "text": "Бившият шеф на разузнаването е подсъдим за присвояване на служебни пари  Отменено е спирането на наказателното дело Иск за 1,163 млн. лева срещу бившия шеф на разузнаването о. р. генерал Кирчо Киров и съпругата му Мария е внесен в Софийския градски съд (СГС) от Комисията за противодействие на корупцията и отнемане на незаконно придобито имущество (КПКОНПИ). Първото заседание по делото е насрочено за 10 февруари. Друг иск за конфискация на имущество за 1,54 млн. лв. е внесен и срещу Димитър Лидарев, бивш подчинен и съподсъдим на ген. Киров в процесите за длъжностни присвоявания на пари от разузнавателната служба. Според военната прокуратура присвояваните от генерала и неговия подчинен пари били представяни като разходи на разузнавателната служба. Процесът във военния съд срещу тях се води при закрити врати, тъй като според защитната версия на ген. Киров парите са били отпускани за разходи, свързани с националната сигурност. На първа инстанция ген. Киров получи 15 г. затвор, а Лидарев условна присъда, тъй като е признал, че е съставял фалшиви документи за теглене и отчитане на сумите от касата на разузнаването. Преди 3 месеца делото трябваше да се гледа на втора инстанция – Военно-апелативния съд, но заради заболяване на ген. Киров, който получи микроинсулт, бе спряно за 6 месеца. Върховният касационен съд обаче е уважил протест на прокуратурата и е отменил спирането на процеса. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.10.17", "title": " Внасят иск за 1,2 млн. лв. срещу генерал Кирчо Киров\t"}
{"url": "https://trud.bg/%d0%ba%d0%b0%d0%bd%d0%b4%d0%b8%d0%b4%d0%b0%d1%82-%d0%ba%d0%bc%d0%b5%d1%82%d1%8a%d1%82-%d0%b7%d0%b0-%d1%81%d0%be%d1%84%d0%b8%d1%8f-%d1%81%d0%b8%d0%b4%d0%b5%d1%80%d0%be%d0%b2-%d0%ba%d0%b5%d0%b2%d1%80/", "text": "Замразяване на цените на водата и парното в София искат от партия АТАКА. Кандидатът за кмет и лидер на партията Волен Сидеров внесе в Комисията за енергийно и водно регулиране писмо с такова настояване. Според него замразяването трябва да бъде факт, докато новият общински съвет не създаде специална комисия във връзка с цените на услугите на „Софийска вода” и „Топлофикация”. „Една от основните точки в моята програма за кмет на София е регулация и ревизия на цените на парното и водата. Ще прекратя и концесионния договор със „Софийска вода” с минимални щети за общината. Това е чужда фирма, която в момента буквално ни ограбва с цената на водата. Купува я за две стотинки кубика, а ни я продава на повече от 2 лева”, посочи Сидеров. „От момента, в който представители на АТАКА влязат в Столичния общински съвет, тази концесия ще бъде подложена на строг, подробен финансов анализ, въз основа на който ние ще имаме достатъчно аргументи, за да я прекратим, така както направиха Литва, Аржентина и някои френски градове”, допълни Магдалена Ташева от АТАКА. Във връзка с топлинната енергия Сидеров акцентира, че е необходимо общинското дружество да се ревизира и преструктурира така, че да не се налага тормоз с високите сметки върху социално слабите. Сидеров увери пред медиите, че АТАКА ще има група в Столичния общински съвет и хората му ще работят активно за изпълнение на заложените в програмата му за управление на столицата цели. Кандидатурата на Сидеров за кмет е под номер 4 в бюлетината. Избори 2019. Платено съдържание. Купуването и продаването на гласове е престъпление.", "date": "2019.10.17", "title": " Кандидат-кметът за София Сидеров: КЕВР да замрази цените на водата и парното\t"}
{"url": "https://trud.bg/%d0%b5%d0%bf%d0%b0%d1%80%d1%85%d0%b8%d0%b9%d1%81%d0%ba%d0%b8%d1%8f%d1%82-%d1%81%d1%8a%d0%b2%d0%b5%d1%82-%d0%bd%d0%b0-%d0%b0%d1%80%d0%bc%d0%b5%d0%bd%d1%81%d0%ba%d0%b0%d1%82%d0%b0-%d1%86%d1%8a%d1%80/", "text": "Епархийският съвет на Арменската Апостолическа Православна Света Църква /ААПСЦ/ в България свали доверието си от служебно назначения архиерейски наместник епископ Татев Акобян и призова Католикоса на всички арменци Карекин II да даде благословията си за организиране на демократичен избор за нов духовен водач на най-старата християнска общност у нас. Това обявиха членовете на съвета след заседание във Варна. То бе свикано след месеци на раздори в общността и оставянето на няколко епархии без свещеници. Епископ Акобян е архиерей на Румъния и бе назначен от Негово Светейшество Карекин II временно да бъде негов пълномощен представител в България. „Той категорично не изпълнява задълженията си на духовен пастир. Не пропуска случай да демонстрира своето неуважение към представителните органи на Арменската епархия и тласка енориашите към разделение и разкол“, мотивираха позицията си от Епархийския съвет на ААПСЦ. Според председателя на съвета Антраник Шакарян тази година се е стигнало до прецедент по Коледа и Великден да няма кой да служи в някои арменски храмове в страната. „Епископ Акобян забрани на свещениците и църковните настоятелства да комуникират с Епархийския съвет и отказа да изпълни целевия мандат, даден му от Католикоса Карекин II да води диалог за изчистване на спорни моменти в новоприетия устав на Епархията“, допълниха от съвета. Точно приетият миналата година на редовен Църковно-народен събор устав стана причина за скандала между централното и българското ръководство на вероизповеданието. Ябълката на раздора са две препоръчани от Светия престол и неприети у нас промени. Първата е да се даде право на свещениците управляват имуществото на църквата, за което отговарят църковните настоятелства, а втората – при закриване на енория имотите да остават в Свети Ечмиадзин /централата в Армения/. „Не се съгласихме с този текст, защото няма посочени критерии кога се закрива една енория, а и нашето вероизповедание се финансира от българската държава, от общините и от дарители“, посочи Мери Балян-Нурикян, председател на Църковно-народния събор. Нейни колеги от Ямбол и Пазарджик потвърдиха, че помощ за ремонти и изграждането на арменски храмове са осигурили местните власти. Членовете на Епархийския съвет изразиха надежда, че скоро Негово Светейшество Карекин II ще излъчи трима архиереи, от които българската арменската общност да си избере духовен водач. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.10.17", "title": " Епархийският съвет на Арменската църква свали доверието си от служебно назначен духовен водач"}
{"url": "https://trud.bg/%d1%89%d0%b5%d1%80%d0%ba%d0%b0%d1%82%d0%b0-%d0%bd%d0%b0-%d0%bb%d1%8e%d0%b1%d0%be-%d0%bd%d0%b5%d0%b9%d0%ba%d0%be%d0%b2-%d0%b2%d0%bb%d0%b8%d0%b7%d0%b0-%d0%b2-%d0%be%d1%82%d0%ba%d1%80%d0%b0%d0%b4%d0%bd/", "text": "По всичко изглежда осиновената дъщеря на актьора Любо Нейков – Ина, тръгва по неговите стъпки. Тя влиза в един от следващите епизоди на хитовия български сериал „Откраднат живот“, издава човек от екипа на продукцията. Тя ще прекрачи директно в операционните зали, които не са й чужди, тъй като по професия Ина е медицинско лице – тя е акушер-гинеколог и част от екипа на „Майчин дом”. Всъщност Ина е дете на починалия през 2013-а брат на актьора. Тогава момичето беше само на 16 години и оттогава Любо и съпругата му Гинка се грижат за момичето и са нейни официални настойници заедно с биологичната им дъщеря Анна. Въпреки голямата възрастова разлика, двете момичета се разбирали чудесно.", "date": "2019.10.17", "title": " Щерката на Любо Нейков влиза в „Откраднат живот“"}
{"url": "https://trud.bg/%d0%b3%d0%be%d1%80%d1%81%d0%ba%d0%b8-%d0%bf%d0%b5%d0%b4%d0%b0%d0%b3%d0%be%d0%b7%d0%b8-%d1%81%d0%b5-%d1%81%d1%8a%d0%b1%d0%b8%d1%80%d0%b0%d1%82-%d0%bd%d0%b0-%d0%bf%d1%8a%d1%80%d0%b2%d0%b0-%d0%ba%d0%be/", "text": "Първа национална конференция на горските педагози ще се проведе тази седмица в Учебна база УОГС „Г. Аврамов“ – Юндола. Във форума ще участват експерти от североизточното държавно предприятие и ПП „Шуменско плато“. По време на събирането ще бъдат набелязани основните задачи пред горските педагози през следващите години, ще бъде обсъдено създаването на сайт, както и други начини за популяризиране на Горската педагогика в страната. По време на конференцията ще бъдат показани и занимания с деца, които не са включени в двете нива на обучение, а са разработени от горските педагози в хода на работата им. Центровете, които предлагат нови занимания ще бъдат шест, като в два от тях изцяло авторски двучасови уроци ще презентират експерти от ПП „Шуменско плато“ и СИДП. Около 10 000 деца в страната са обхванати към момента в уроците по Горска педагогика. Над 3 000 от тях са учили и са се забавлявали с експерти на предприятието и парка, които работят в Шумен. През тази година горските педагози от града разработиха четири нови урока свързани с опазване на горите от пожари, оцеляване в гората и съвместното занимание с РИМ-Шумен. Преди дни в парка беше даден старт на ново занимание, което се провежда в една от най-красивите български пещери – „Бисерна“. Първата национална конференция по Горска педагогика се организира от Съюза на лесовъдите в България, като експертите на ПП „Шуменско плато“ и СИДП получиха поканите си за участие лично от проф. д-р Иван Палигоров, който е председател на Съюза. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.10.17", "title": " Горски педагози се събират на първа конференция\t"}
{"url": "https://trud.bg/%d0%b2%d0%be%d0%b4%d0%b5%d1%89%d0%b8-%d1%87%d1%83%d0%b6%d0%b4%d0%b8-%d1%84%d0%b8%d0%b7%d0%b8%d0%be%d1%82%d0%b5%d1%80%d0%b0%d0%bf%d0%b5%d0%b2%d1%82%d0%b8-%d0%be%d0%b1%d1%83%d1%87%d0%b0%d0%b2%d0%b0/", "text": "Водещи физиотерапевти от чужбина обучават лекарите, рехабилитаторите и кинезитерапевтите от Дома за медико-социални грижи за деца във Варна, където всяка година помощ търсят стотици подрастващи с различни заболявания. Последният лектор, който изнесе двудневен курс пред екипа, бе Беата Внук – инструктор по Бобат терапия за деца, преподавател в Академията по физиотерапия във Варшава и старши физиотерапевт в Център за интензивна терапия в полската столица. Такъв курс се провежда за първи път в България. В рамките му Беата Внук демонстрира доказани техники за терапия на деца от 2 до 16 г. с неврологични заболявания, с различна степен на засягане на функцията на ръцете и с детска церебрална парализа. Тя показа и новостите при използването на специализираните средства за ортезиране, съобщиха от дома. Практическото обучение е трето поред. Преди това специалистите усвояваха неинвазивни техники за преодоляване на спастичността при пациенти с двигателни увреждания. Знанията им предаде Бенедикт Бьомер – един от преподавателите с най-висок ранг в света в двете концепции – PNF (проприоцевтивно невромускулно улеснение) и Бобат. Спастичността е нарушение в мускулния контрол, при което мускулите стават твърди и движението е силно затруднено или невъзможно. От такъв проблем най-често страдат децата с церебрална парализа, посочиха специалистите от Дома за медико-социални грижи. Те споделиха, че вече са натрупали опит и за преодоляване на проблемите в походката след курс с Марсел Гжебелуш, председател на Международната PNF асоциация. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.10.17", "title": " Водещи чужди физиотерапевти обучават екипа на Дома за медико-социални грижи за деца"}
{"url": "https://trud.bg/%d0%b6%d0%b0%d0%bd-%d0%ba%d0%bb%d0%be%d0%b4-%d1%8e%d0%bd%d0%ba%d0%b5%d1%80-%d0%bd%d0%b5-%d0%b2%d0%b8%d0%b6%d0%b4%d0%b0%d0%bc-%d0%bf%d1%80%d0%b8%d1%87%d0%b8%d0%bd%d0%b0-%d0%b4%d0%b0-%d0%b1%d0%b0%d0%b2/", "text": "Председателят на Европейската комисия Жан Клод Юнкер поздрави премиера на Великобритания Борис Джонсън за постигането на съгласие с Брюксел по споразуменията за Брекзит и заяви, че оттеглянето на Лондон от структурите на Европейския съюз не е нужно да бъде бавено повече, предава АFP. „Имаме сделка и тази сделка означава, че вече няма нужда от каквото и да е бавене“, заяви Юнкер пред репортери, след като посрещна пристигналия за срещата от високо равнище в Брюксел Джонсън. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.10.17", "title": " Жан Клод Юнкер: Не виждам причина да бавим Брекзит след сделката"}
{"url": "https://trud.bg/20-%d0%be%d0%ba%d1%82%d0%be%d0%bc%d0%b2%d1%80%d0%b8-%d0%b5-%d1%81%d0%b2%d0%b5%d1%82%d0%be%d0%b2%d0%bd%d0%b8%d1%8f%d1%82-%d0%b4%d0%b5%d0%bd-%d0%b7%d0%b0-%d0%b1%d0%be%d1%80%d0%b1%d0%b0-%d1%81-%d0%be/", "text": "Отделението по ревматология на УМБАЛ Бургас се включва в отбелязването на Световния ден за борба с остеопорозата – 20 октомври, съобщи неговият началник д-р Иван Казмин. Община Бургас, Зонта Клуб – Бургас и лекарите от отделението тази неделя призовават всички да определят своя личен риск от остеопороза. Това можете да се направи на две места в града – в шатра на площад „Тройката“ и в Морското казино. От 10 до 17 ч. доброволките от Зонта Клуб ще раздават информационни материали за заболяването, а всеки посетител ще може да направи едноминутен тест на риска от остеопороза. Тестът е разработен от Международната фондация по остеопороза и съдържа 19 въпроса, чиито отговори дават насоки за по-нататъшно поведение. Остеопорозата е заболяване, което засяга всяка трета жена и всеки пети мъж над 50-годишна възраст. Тя е болест, при която плътността и качеството на костта се влошават, което води до намаляване на здравината на скелета и повишаване на риска от фрактури, особено в областта на гръбначния стълб, бедрото и китката. Загубата на костна плътност няма симптоми и често първият знак за наличието на остеопороза е фрактурата.  Сред факторите за повишен риск са генетичната предразположеност, както  и  възникнали медицински проблеми, които влияят негативно върху здравето на костите. Много важно значение има също начина на живот – нездравословно хранене, липса на физически упражнения, тютюнопушене и прекомерна употреба на алкохол и кафе. Профилактичните мерки, които всеки човек може да предприеме за да намали риска от остеопороза са редовните упражнения, диета с достатъчен прием на калций, набавяне на витамин Д чрез излагане на слънчева светлина, здравословен начин на живот и редовни медицински прегледи. Приемането на богати на протеин храни, както растителни, така и животински допринасят за по-здрави кости и мускули и за превенция на остеопорозата. Когато теглото е под нормалното, също се увеличава рискът от  остеопороза.", "date": "2019.10.17", "title": " 20 октомври е Световният ден за борба с остеопорозата\t"}
{"url": "https://trud.bg/%d0%b1%d0%be%d1%80%d0%b8%d1%81%d0%be%d0%b2-%d1%89%d0%b5-%d0%b1%d1%8a%d0%b4%d0%b5-%d0%b8%d1%81%d1%82%d0%be%d1%80%d0%b8%d1%87%d0%b5%d1%81%d0%ba%d0%b0-%d0%b3%d1%80%d0%b5%d1%88%d0%ba%d0%b0-%d0%b0%d0%ba/", "text": "„Нямам коментар за споразумението за Брекзит, докато събота и неделя не мине през техния парламент. Това сме го играли вече толкова пъти. Това коментира пред журналисти премиерът Бойко Борисов преди заседанието на Европейския съвет в Брюксел. „Имаме много ясно становище, важно за Балканите, за региона и съветските ни отношения, относно Албания и Северна Македония – да им бъде дадена перспектива за влизане в Европейския съюз. В противен случай това ще бъде историческа грешка“, коментира Борисов. „Имаме толкова претенции към тях, но не бихме си позволили да ги спрем да започнат преговори. Това ще бъде тежък удар за народите в тези държави, допълни той. „Сега забелязвам, че различните политически семейства си връщат една на друга. Това е моят прочит. С всичките им кусури – те заслужат перспектива. Ако не ги допуснем, после няма защо да се сърдим, че има джихадисти или влияние на Русия или Китай. След като ние не искаме, някой друг ще се поинтересува от тях“, каза Борисов. „Северна Македония като население е колкото София, какъв риск трябва да има. Изведнъж си показваме характера срещу тях. Но много от големите европейски държави си имат вътрешни проблеми, и както на Изток от нас или на Юг има проблем, най-лесно е да намериш външен дразнител“, допълни той. „Фолксваген е частна компания, аз се удивлявам на българските политици, които се изказват. Чест прави на България и да влезем в първата двойка на държавите, от които да избира Фолксваген. Работа е на компанията да си вземе решение. Аз мисля, че ако се продължи с този тон, че едва ли не. защото ние ги топим Фолксваген ще изберат други, а ние всъщност нищо не сме направили, всичко сме им дали. Ние с Турция се съревноваваме“ каза премиерът. „А що се касае за това, което правят Турция в момента, считам, че най-гадното нещо е войната. Незабавно трябва да прекратят действия. Защото и България плаща пари за споразумението с Турция и отново миграционният натиск идва към нас“, заяви Борисов. „Преди да започне офанзивата САЩ се изтеглиха, още не мога да намеря логика“, каза той. „Ние сме подкрепяли Турция винаги, когато е имала проблеми с миграцията, с лагерите и затова сме давали пари. Но докато води война, военни действия аз не мога да подкрепя. Никаква солидарност не мога да имам за война. Към никого. Каквато и да е цената на това – пак го повтарям. За всичко друго сме ги подкрепяли, защото сме партньори и в НАТО, комшии сме и те ни пазят от мигрантската вълна. За войната не могат да очакват подкрепа“. Министър-председателят Бойко Борисов беше категоричен, че войната трябва да спре. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.10.17", "title": " Борисов: Ще бъде историческа грешка, ако не бъде дадена перспектива за ЕС на Албания и Северна Македония (ВИДЕО)"}
{"url": "https://trud.bg/%d1%82%d1%83%d1%80%d1%86%d0%b8%d1%8f-%d0%b2%d0%b4%d0%b8%d0%b3%d0%b0-%d1%80%d0%b0%d0%b7%d1%85%d0%be%d0%b4%d0%b8%d1%82%d0%b5-%d0%b7%d0%b0-%d0%be%d1%82%d0%b1%d1%80%d0%b0%d0%bd%d0%b0-%d1%81-%d0%be%d1%89/", "text": "Проектобюджетът на Турция за 2020 г. предвижда увеличаване на разходите за отбрана и сигурност с 5 милиарда долара, съобщава „Хабер Турк”. Предлага се през 2020 г. за финансиране на всички структури, свързани с отбраната и сигурността да бъдат предвидени 141 милиарда лири (23,9 милиарда долара). От бюджета за 2019 г. бяха заделени 18,8 милиарда долара за нуждите на правоприлагащите органи. С помощта на различни административни промени управляващите трябваше да увеличат бюджета на силите за сигурност с 3-4% от първоначално заложената сума. Увеличените разходи за отбрана са свързани с военната операция на Турция в Сирия. Очаква се общите бюджетни разходи за следващата година да достигнат 186 милиарда долара, а бюджетният дефицит да достигне 23,4 милиарда долара. Анкара ще изразходи 16 % от бюджета си за образование (29, 8 милиарда долара за 2020 г. срещу 19 милиарда долара за 2019 г.) и 31 милиарда долара за здравеопазване (за 2019 г. тези разходи са били 8,2 милиарда долара). АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.10.17", "title": " Турция вдига разходите за отбрана с още 5 млрд. долара"}
{"url": "https://trud.bg/%d0%b1%d1%83%d1%80%d0%b3%d0%b0%d1%81%d0%ba%d0%b8-%d0%bc%d0%b0%d1%80%d0%b8%d0%bd%d0%b8%d1%81%d1%82-%d1%81-35-%d0%bf%d0%bb%d0%b0%d1%82%d0%bd%d0%b0-%d0%b7%d0%b0-%d1%8e%d0%b1%d0%b8%d0%bb%d0%b5%d1%8f/", "text": "35 творби са включени в юбилейната изложба на художника Йордан Маринов по повод 75-годишния му юбилей. Експозицията бе открита  в Дружеството на бургаските художници. „Когато бях на 16-17 години се разхождах по морския бряг, където художник рисуваше морето. Оттогава тази гледка се вписа в душата ми и знаех, че ще се занимавам с изкуство. Баща ми започна да ми прави кутии, да се купуват бои… дори във времето на Прехода не съм съжалявал за избора си. Изкуството е добрият дявол вътре в теб, който никога не те напуска “ – споделя с усмивка творецът. Художникът не крие, че има още две музи – дъщеря си и съпругата си, на които също посвещава част от изкуството си. Акцент в експозицията са четири платна, рисувани преди 90-та година. Едно от тях носи името „Юбилейни дни“, създадено 1978 година. В него се преплитат битови образи и емблематични моменти от Освобождението на България. Посетителите на експозицията ще видят още емблематичната картина „Viva Espana“. В нея са събрани емоциите от пътуване до Испания и образите на Ненко Токмакчиев, Кирил Симеонов и други популярни творци. Йордан Маринов завършва стенопис във Велико Търново през 1971 година и е един от първите, които налагат тази школа в Бургас. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.10.17", "title": " Бургаски маринист с 35 платна за юбилея си"}
{"url": "https://trud.bg/%d0%b3%d1%80%d0%b8%d0%b3%d0%be%d1%80-%d0%be%d1%82%d0%bb%d0%be%d0%b6%d0%b8-%d0%bf%d0%be%d0%b1%d0%b5%d0%b4%d0%b0-%e2%84%96300/", "text": "Григор Димитров отложи победа № 300 в тура, постижение, с което могат да се похвалят 25 действащи тенисисти в момента. Българинът имаше възможност да направи това в Стокхолм, но допусна ранна загуба от Сам Куерти – 7:6, 3:6, 6:7 във втория кръг. Това бе първо поражение на аса ни от американеца в 4-те мача помежду им досега.  В средата на втория сет Куерти успя да промени коренно играта си и да повиши оборотите, а Димитров започна да греши твърде много. Третата част бе много оспорвана, но съперникът му се оказа по-устойчив и взе победата. Битката продължи 2,14 часа. Все пак Григор ще има шансове да стигне до юбилейния успех още следващата седмица на турнира във Виена. Участие са заявили още Даниил Медведев, Доминик Тийм, Матео Беретини, Карен Хачанов, Гаел Монфис..Българинът обаче има не особено добри спомени от миналата година в австрийската столица, след загубата си още на старта от Михаил Кукушкин (Русия). Тогава той допусна 65 непредизвикани грешки и 11 двойни. А след Виена първата ни ракета ще играе на „Мастърс“-а в Париж в края на месеца. Миналия сезон той стигна до 3-ия кръг. В зала „Берси“ Димитров планира участе и на двойки с португалеца Жоао Соуса, с когото са първа резерва.", "date": "2019.10.17", "title": " Григор отложи победа №300"}
{"url": "https://trud.bg/%d0%bf%d1%83%d1%81%d0%ba%d0%b0%d1%82-%d0%bd%d0%be%d0%b2%d0%b0-%d0%b1%d0%b0%d0%bd%d0%ba%d0%bd%d0%be%d1%82%d0%b0-%d0%be%d1%82-50-%d0%bb%d0%b2/", "text": "Нова банкнота ще представи утре БНБ. Вероятно става въпрос за банкнота от 50 лв. с повече защити. В края на миналата година в обращение беше пусната нова стотачка, която беше първата банкнота от изцяло нова серия. Общият дизайн и основните елементи на банкнотите от новата серия се запазват без съществени изменения спрямо банкнотите, които са в обращение. Промените в банкнотите от новата серия произтичат от въвеждането на нови защитни елементи. По принцип на десетина години е добре да бъдат пускани нови банкноти с по-добра защита тъй като технологиите в тази област бързо се развиват, коментираха експерти. Настоящата банкнота от 50 лв. е в обращение от 2006 г. В новата вероятно ще има някои от защитите на новите 100 лв. – допълнителен знак за незрящи, холограмна лента с оптични ефекти, мастило с оптичен ефект и осигурителна нишка. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.10.17", "title": " Пускат нова банкнота от 50 лв."}
{"url": "https://trud.bg/%d0%bb%d0%b5%d0%b3%d0%b5%d0%bd%d0%b4%d0%b0%d1%82%d0%b0-%d0%b0%d1%82%d0%b0%d0%bd%d0%b0%d1%81-%d0%b3%d0%be%d0%bb%d0%be%d0%bc%d0%b5%d0%b5%d0%b2-%d1%81-%d0%be%d1%80%d0%b4%d0%b5%d0%bd-%d1%81%d1%82/", "text": "Легендата на българския баскетбол Атанас Голомеев получи най-високото държавно отличие – орден „Стара планина“, първа степен. То му бе връчено от президента на републиката Румен Радев на церемонията в „Гербовата зала“. Голомеев е една от емблемите на родния баскетбол, а признанието идва само месец, след като бе приет и в Залата на славата на Международната федерация (ФИБА). С това той стана четвъртият българин, получил подобна чест след Ваня Войнова, Артеник Арабаджиан и Валентин Лазаров. Именитият баскетболист е 9-кратен шампион на България, 5 пъти играе на европейски първенства и е избиран на 4 от тях в идеалния отбор. Два пъти е топреализатор на евробаскет. И участик в Мача на звездите на ФИБА през 1975 г. Избран е за един от 50-те най-велики играчи на ФИБА (1991).", "date": "2019.10.17", "title": " Легендата Атанас Голомеев с орден „Стара планина“"}
{"url": "https://trud.bg/%d1%87%d1%83%d0%b4%d0%be%d1%82%d0%b2%d0%be%d1%80%d0%bd%d0%b0%d1%82%d0%b0-%d0%b8%d0%ba%d0%be%d0%bd%d0%b0-%d1%81%d0%b2-%d0%b1%d0%be%d0%b3%d0%be%d1%80%d0%be%d0%b4%d0%b8%d1%86%d0%b0-%d0%ba%d0%b0/", "text": "Чудотворната икона „Св. Богородица Касперовская“ от град Ананиев – Украйна, бе донесена за поклонение в Бургас. На 17 октомври, четвъртък, светинята бе внесена в храм „Св. св. Кирил и Методий“ и ще остане там до събота – 19 октомври. след това чудотворната икона ще бъде изложена в още няколко храма в Бургаската духовна околия: в храм „Св. Богородица“ в Поморие; в царевския храм „Св. цар Борис, в църквата на Приморско „Св. св. Кирил и Методий“ и в созополската „Св. вмчк Георги Победоносец“. По време на престоя на иконата в храмовете ще се отслужва Акатист към „Св. Богородица Касперовская“ за здраве, спасение и изцеление.", "date": "2019.10.17", "title": " Чудотворната икона „Св. Богородица Касперовская“ в Бургас"}
{"url": "https://trud.bg/%d0%b7%d0%b0%d0%b4%d1%8a%d1%80%d0%b6%d0%b0%d1%85%d0%b0-%d0%b4%d0%b8%d0%bb%d1%8a%d1%80-%d0%b8-%d0%bd%d0%b5%d0%b3%d0%be%d0%b2-%d0%ba%d0%bb%d0%b8%d0%b5%d0%bd%d1%82-%d0%b2-%d0%bc%d0%be%d0%bc%d0%b5%d0%bd/", "text": "Задържаха криминално проявен 26-годишен мъж за притежание и разпространение на наркотични вещества в София, съобщиха от пресслужбата на МВР. Той е привлечен като обвиняем по чл. 354 от НК и му е наложена мярка за неотклонение „задържане под стража“ за срок до 72 часа. На 12 октомври, в района на ж.к. „Красно село“, в хода на полицейска операция за противодействие на престъпления, свързани с наркотици, полицаите засекли и задържали в момент на покупко-продажба дилър и негов клиент. Разпространителят, на 26 години, е познат на органите на реда. У задържания са намерени два полиетиленови плика с растителна маса и бяло вещество на бучка, и мобилен телефон. При последвалите процесуално-следствени действия в таванско помещение от къща на ул. „Родопски извор“, стопанисвано от дилъра, са намерени и иззети още два полиетиленови плика с растителна маса, плик с три бучки бяло вещество, розови на цвят таблетки и електронна везна. Резултатът от направената експертна справка показал, че иззетите вещества са марихуана – 440 грама, амфетамин – 33.07 грама и таблетки МДМА – 2 грама. По случая е образувано досъдебно производство, а двамата мъже били задържани с полицейска мярка до 24 часа, работата по документирането му продължава под наблюдението на прокуратурата. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.10.17", "title": " Задържаха дилър и негов клиент в момент на сделка в ж.к. „Красно село“ в София"}
{"url": "https://trud.bg/%d1%87%d1%83%d0%b6%d0%b4%d0%b5%d0%bd%d0%b5%d1%86-%d0%b8%d0%b7%d1%82%d1%80%d0%b5%d0%b7%d0%bd%d1%8f%d0%b2%d0%b0-%d0%b2-%d0%b0%d1%80%d0%b5%d1%81%d1%82%d0%b0-%d1%88%d0%be%d1%84%d0%b8%d1%80%d0%b0%d0%bb/", "text": "Гражданин на Турция изтрезнява в полицейския арест в Нова Загора, след като е бил заловен в нарушение на пътя, съобщиха от ОД на МВР. Проверката е била извършена по сигнал на 16 октомври. Пътуващи по главния път, който минава през Нова Загора, съобщили, че пътя лъкатуши ТИР между лентите и водачът му има много рисково поведение. Служителите на реда веднага се отзовали и спрели товарния камион. Оказало се, че шофьорът е с 2,01 промила алкохол. Той е задържан за 24 часа. Ще бъде изправен пред съда по бързото производство. Бързо производство е образувано и срещу шофьор, установен, че кара нерегистрирано моторно превозно средство, при това – с отнета книжка. По време на акцията в сряда новозагорските полицаи са установили 46 нарушения, проверени са 98 превозни средства, 12 обекта и 115 лица. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.10.17", "title": " Чужденец изтрезнява в ареста, шофирал ТИР с 2 промила алкохол"}
{"url": "https://trud.bg/%d0%b1%d1%8a%d0%bb%d0%b3%d0%b0%d1%80%d0%b8%d1%82%d0%b5-%d0%b2%d1%8f%d1%80%d0%b2%d0%b0%d1%82-%d0%bf%d0%be%d0%b2%d0%b5%d1%87%d0%b5-%d0%bd%d0%b0-%d0%bf%d1%83%d1%82%d0%b8%d0%bd-%d0%be%d1%82%d0%ba%d0%be/", "text": "Изследвани са 14 страни от ЕС, Русия и Украйна Почти 2/3 от българите имат по-високо доверие в лидерските качества на Владимир Путин, отколкото в тези на Ангела Меркел и Еманюел Макрон. Мнозинството българи изразяват по-високо доверие към възможностите на световната сцена на руския президент Владимир Путин, отколкото към тези на германската канцлерка Ангела Меркел и френския президент Еманюел Макрон. Това показва проучване на „Пю рисърч център” сред 14 държави от Европейския съюз, Русия и Украйна. Предпочитанията, представени в проучването на „Пю”, са свързани с „увереност, че (лидерът) ще направи каквото трябва в световните въпроси”. В България такава увереност изразяват 62%, което е над два пъти по-голямо доверие от средното (28%) сред изследваните държави. След България по доверие към руския президент се нареждат Гърция (52%), Словакия (49%) и Италия (38%). Путин е най-малко одобряван като световен лидер в Швеция (17%) и в Полша (15%). Доверие към Меркел изразяват 40% от българите, което ни нарежда на 8-о място сред изследваните държави. В Швеция канцлерката се радва на одобрението на 86%, във Франция – на 74%, а в Литва – на 63%. Заявеното към Макрон доверие сред българите е 32%. Френският президент е възприеман по-лошо само в Гърция, Чехия, Италия и Унгария. Най-одобряван е в Германия – 73%.", "date": "2019.10.17", "title": " Българите вярват повече на Путин, отколкото на Меркел\t"}
{"url": "https://trud.bg/744-%d0%bf%d1%80%d0%b5%d0%b4%d0%bf%d1%80%d0%b8%d1%8f%d1%82%d0%b8%d1%8f-%d0%b4%d0%b2%d0%b8%d0%b6%d0%b0%d1%82-%d0%b8%d0%ba%d0%be%d0%bd%d0%be%d0%bc%d0%b8%d0%ba%d0%b0%d1%82%d0%b0/", "text": "В 92% от фирмите в страната има до 9 души В много дружества няма персонал Точно 744 предприятия са гръбнакът на българската икономика. Това са фирмите, в които работят по над 250 души. Именно тези големи компании дават работа на над 25% от заетите в страната, сочат данните на Националния статистически институт. 406 хил. е общият брой на нефинансовите дружества. От тях над 92%, или 375 хил. фирми имат до 9 души персонал. Като в много от тях няма нито един зает работник, а са семейни фирми, в които всички от домакинството помагат. Над 35% от най-малките фирми, или 134 хил. дружества, работят в сектора на търговията и ремонта на автомобили. За огромния брой на малките търговски фирми допринася това, че много хора, които останат без работа, се опитват да стартират собствен бизнес в тази сфера. Но не всички успяват да се задържат на пазара. Въпреки, че доходите на хората нарастват, броят на магазините през последните години намалява, сочат данните на НСИ. Като намалява броят както на магазините за храни, така и на тези за нехранителни стоки. Това се дължи както на ръста на онлайн продажбите, така и на разрастването на големите търговски вериги. На следващо място по брой са най-малките фирми в областта на професионалните дейности – над 44 хил., като това основно са майстори, занаятчии и хора, които предоставят различни услуги. Голям е и делът на най-малките фирми, които работят в сферата на хотелиерството и ресторантьорството – над 24 хил. Сериозен е и делът на малките фирми в сектора на преработващата промишленост, като броят им също е над 24 хил. Фирмите с персонал между 10 и 49 човека са 25 212 броя, а с между 50 и 249 работника – 4601 броя, сочат данните на НСИ. Дейността на 283 големи компании, или 38% от предприятията с над 250 души персонал, е в сферата на преработващата промишленост. В тях работят 193 хил. души. 81 от най-големите фирми в страната са в областта на търговията и ремонта на коли, 68 са в сферата на здравеопазването. Само 35 са големите фирми в строителството. 41 от големите компании работят в сферата на доставките на вода, канализационните услуги и управлението на отпадъци. Само 10 са големите фирми в селското стопанство, 13 са в добивната промишленост, а 17 са в хотелиерството.   22% са заети в търговията Заводите дават работа на 193 хил. граждани В сферата на търговията и ремонта на автомобили работят близо 500 хил. души, или 22,6% от заетите в страната, сочат данните на Националния статистически институт. А половината от заетите в търговията работят във фирми с до 9 души персонал. Причината за това е, че търговията е най-подходящата сфера за стартиране на малък семеен бизнес. В преработващата промишленост са заети близо 550 хил. души, или близо 25% от работниците в страната, сочат още данните на НСИ. За разлика от търговията обаче, където повечето от заетите са в микро фирми, в преработващата промишленост над 193 хил. души, или 35% от заетите в бранша, работят в големи предприятия с над 250 души персонал. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.10.17", "title": " 744 предприятия движат икономиката\t"}
{"url": "https://trud.bg/%d0%b2%d0%b8%d1%82%d1%80%d1%83%d0%b2%d0%b8%d0%b0%d0%bd%d1%81%d0%ba%d0%b8-%d1%87%d0%be%d0%b2%d0%b5%d0%ba-%d0%bd%d0%b0-%d0%b4%d0%b0-%d0%b2%d0%b8%d0%bd%d1%87%d0%b8-%d0%bf%d0%be%d0%ba/", "text": "От организацията „Италия Ностра” твърдят, че светлината в музея ще увреди легендарната картина В момента „Витрувиански човек” се съхранява в специален трезор  Административният съд във Венеция разреши показването на творби на Леонардо да Винчи, сред които и „Витрувиански човек”, в Лувъра за изложба, която започва на 24 октомври. Съдът отхвърли искането рисунката да не бъде изпращана в Париж, за което настояваха „Италия Ностра” – организация с нестопанска цел, посветена на защитата и популяризирането на историческото и художествено наследство на страната. От там бяха против заемането на творбата за експозиция във Франция – тъй като е „твърде крехка” и има риск да бъде увредена от осветлението в Лувъра, ако е изложена за по-дълъг период от време. В момента „Витрувиански човек” се съхранява в специален трезор с контролирана температура и влажност в Галерия „Академия” във Венеция. В жалбата си до съда от „Италия Ностра” настояваха, че „Витрувиански човек” може да бъде излаган за кратки периоди на всеки шест години – според тях, след това творбата не трябва да излиза от трезора за цяло десетилетие, тъй като тази година бе показана за по-дълго във Венеция. Съдебните спорове заплашиха да провалят споразумение между Италия и Франция за седем творби на Леонардо, които да бъдат заети на Лувъра за изложба, отбелязваща 500 години от смъртта на гениалния художник. Лувърът притежава пет от картините, приписвани на Леонардо. Сред останалите творби, които ще отпътуват за Лувъра, са „Битката при Ангиари” и „Поклонението на влъхвите”. И двете се съхраняват в галерия „Уфици” във Флоренция.", "date": "2019.10.17", "title": " „Витрувиански човек” на Да Винчи показват в Лувъра"}
{"url": "https://trud.bg/%d0%b0%d1%82%d0%b0%d0%bd%d0%b0%d1%81-%d1%84%d1%83%d1%80%d0%bd%d0%b0%d0%b4%d0%b6%d0%b8%d0%b5%d0%b2-%d0%bf%d0%be%d0%b4%d0%b0%d0%b4%d0%b5-%d0%be%d1%81%d1%82%d0%b0%d0%b2%d0%ba%d0%b0-%d0%ba%d0%b0%d1%82/", "text": "Обрат в родния футбол след вчерашния трус. Хвърлена беше още една оставка. След размисъл изненадващо временният шеф на Българския футболен съюз Атанас Фурнаджиев се отказа от поста и свиква конгрес на съюза. Това съобщи Дарик. Това оповести самият той в съобщение за медиите. В него вицепрезидентът на БФС, който зае мястото на подалия оставка Борислав Михайлов, посочва, че е направил „своя сериозен анализ на създалата се ситуация“ и счита, че „единствено конгрес може да се справи с преодоляването й“. „Затова решавам да подам оставка като вицепрезидент на БФС и призовавам колегите да ме последват“, апелира за още оставки в ръководстото човекът, който остана начело на родния футбол само 24 часа. „Вярвам, че ще подкрепят свикването на конгрес през февруари 2020 г.“, завършва съобщението на Фурнаджиев. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.10.17", "title": " Атанас Фурнаджиев подаде оставка като Вицепрезидент на БФС"}
{"url": "https://trud.bg/%d1%82%d1%80%d1%8a%d0%b3%d0%bd%d0%b0%d1%85%d0%b0-%d0%bf%d1%8a%d1%80%d0%b2%d0%b8%d1%82%d0%b5-%d0%ba%d0%b0%d0%bc%d0%b8%d0%be%d0%bd%d0%b8-%d1%81-%d0%b1%d1%8e%d0%bb%d0%b5%d1%82%d0%b8%d0%bd%d0%b8-%d0%b7/", "text": "Днес тръгнаха първите камиони с бюлетини за 5 области – Варна, Бургас, Шумен, Търговище и Русе, съобщиха от Централната избирателна комисия. ЦИК напомни, че всеки, който е открил неточности в данните си в избирателните списъци, може да направи корекции като подаде заявление до 19 октомври. До 21 октомври пък е срокът за хора с увреждания да заяват гласуване в подвижни избирателни кутии. От ЦИК поясниха, че сгъването на бюлетините е като при предишните избори. По-късите бюлетини се прегъват два пъти, а за дългите препоръката е да бъдат сгънати и трети път по вертикала, за да се запази тайната на вота. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.10.17", "title": " Тръгнаха първите камиони с бюлетини за 5 области в страната"}
{"url": "https://trud.bg/%d0%bf%d1%80%d0%b5%d0%b4%d1%81%d0%b5%d0%b4%d0%b0%d1%82%d0%b5%d0%bb%d1%8f%d1%82-%d0%bd%d0%b0-%d0%b5%d0%bf-%d0%bf%d1%80%d0%b8%d0%b7%d0%be%d0%b2%d0%b0-%d0%b7%d0%b0-%d0%bf%d0%be-%d1%81%d1%82%d1%80%d0%be/", "text": "Председателят на Европейския парламент Давид Сасоли призова днес ЕС да наложи по-строги санкции на Турция заради нахлуването й в Северна Сирия, предаде Ройтерс. „Санкциите трябва да бъдат много по-строги и да включват съществуващи договори“, каза италианецът на пресконференция в Брюксел. Тази седмица правителствата на страните от ЕС се съгласиха да не сключват с Турция нови договори за продажба на оръжия. Но спрямо съществуващите договори не бяха предприети мерки. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.10.17", "title": " Председателят на ЕП призова за по-строги санкции на ЕС срещу Турция заради военната й операция в Сирия"}
{"url": "https://trud.bg/%d0%b2%d0%b8%d0%b6%d1%82%d0%b5-%d0%b0%d0%ba%d1%86%d0%b5%d0%bd%d1%82%d0%b8%d1%82%d0%b5-%d0%b2-%d0%b1%d1%80%d0%be%d1%8f-%d0%bd%d0%b0-%d0%b2%d0%b5%d1%81%d1%82%d0%bd%d0%b8%d0%ba-%d1%82%d1%80%d1%83-505/", "text": "Червената Мая вече лъже, без да мисли Кюстендилката твърди, че няма билбордове, наела е 10 и ще ги удвоявала другата седмица.               Мъртви души гласуват за спуснатите от Централата послушковци Трагично е, че няма социалист кандидат за кмет на София, казва юристът Иван Драганов, дългогодишен деятел на БСП, в интервю за „Труд“.         Поколението Z и политиката Зелените успяват да продадат „наближаващата гибел“ на впечатляващи млади умове и да ги подтиква към ярост – анализ на Ерик Алексиев.         Какви територии искаше Гърция от България през 1946 г. На Парижката мирна конференция съседите ни претендираха за наша територия с площ от 10 000 кв. км с население над 400 000 души – статия на Петър Величков.               Цар Калоян освобождава и обединява български земи Той е не само енергичен военачалник и талантлив дипломат, но и образован, просветен владетел – „Мистериите на българските земи“ с проф. Пламен Павлов.           Френската Пепеляшка Силует на Мирей Матийо. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.10.17", "title": " Вижте акцентите в броя на вестник „Труд“ в петък, 18 октомври 2019"}
{"url": "https://trud.bg/%d1%87%d0%b5%d1%80%d0%b2%d0%b5%d0%bd%d0%b0%d1%82%d0%b0-%d0%bc%d0%b0%d1%8f-%d0%b2%d0%b5%d1%87%d0%b5-%d0%bb%d1%8a%d0%b6%d0%b5-%d0%b1%d0%b5%d0%b7-%d0%b4%d0%b0-%d0%bc%d0%b8%d1%81%d0%bb%d0%b8/", "text": "БСП и ДБГ не плащали рекламата й По 300 евро за две седмици е всеки билборд Така наречената “гражданска кандидатка” Мая Манолова обяви по време на днешния дебат по Нова телевизия, че провежда кампания без билбордове и без плакати. Оказа се, че е излъгала безогледно, тъй като към момента кюстендилката има десет билборда из София. Проверка на “Труд” установи, че за наетите от “Метрополис груп” АД бордове за две седмици таксата е по 300 евро на борд. “Труд” попита “Метрополис Груп” АД, кой е платил десетте билборда на Манолова и от фирмата обещаха да проверят, но до редакционното приключване на броя не отговориха. Манолова ползва и два калкана на блок да се рекламира. Тарифата е 400 евро на месец. От следващата седмица кюстендилката щяла да удвои рекламата си по билбордове. От централата на БСП на “Позитано” 20 съобщиха, че не плащат тази реклама. Същият отговор получихме и от столичната червена организация. Шефът на ДБГ Димитър Делчев също не се сети за подобен разход на партията му. Манолова няма регистрирани договори с посочен предмет билбордове, показва справка в Единния регистър по Изборния кодекс на Сметната палата. Инициативният комитет за издигането й е наел “Алианс принт” ЕООД за печат на плакати и картички, “Пропаганда Прадъкшънс” ООД за изработка на 3D mapping и “РС 1” ЕООД за рекламни материали. Манолова е регистрирала 66 дарения от общо над 42 хил. лв. Една трета от тях са точно по 950 лв., още толкова са около тази сума.  Отделно самата кандидатка е декларирала, че финансира кампанията си с 15 000 лв. свои пари с произход кредити от банки. Веска Волева от нейния комитет е дала 9 500 лв., като липсва декларация за произход на средствата.   Манолова отърва от затвора сутеньорите Ванко 1 и Кондьо Излязоха от затвора след скандалния текст Кандидатът за кмет на София Мая Манолова е на първо място в списъка на четиримата депутати, внесли през 2006 г. в Наказателния кодекс скандалната поправка “Ванко 1”, която освободи сутеньора от затвора. Какви точно “хуманни” мотиви са ръководили социалистката, така и не стана ясно. Гласуваната поправка облагодетелства двама известни сводници. Ванко 1 вместо 12 г., лежа три. Наказанието на фолк певеца Кондьо, също осъден за склоняване към проституция, беше намалено от 10 г. на три години, а глобата му от 100 000 лв. стана 8000 лв. Според НК към момента на поправката, склоняването към проституция се наказва с лишаване от свобода до 3 години и глоба от 1000 до 3000 лева, но в два от случаите наказанието е по-високо – когато за принуда се използват наркотици и когато престъплението е извършено повторно или по поръчение на организирана престъпна група. Манолова обаче предложи към последния текст, който беше с най-тежките наказания – до 20 г. затвор и глоба до 300 хил. лв. и по който беше осъден рапърът, да бъде добавено категоричното изискване да бъдат употребени и наркотици. Така рапърът получи присъда по първата точка – до 3 г. затвор, които беше излежал и излезе на свобода. “Невинният” мотив на червената депутатка за предложението беше – “редакционно изменение за по-голяма яснота”. Скандалният закон, предназначен очевидна за освобождаването на сутеньора Ванко, предизвика масови протести не само у нас. Белгийския главен прокурор веднага изрази недоумението си защо в България присъдите за сводничество се намаляват, след като във всички страни от ЕС те се увеличават. По времето, когато бе приета скандалната поправка имаше още 25 дела за сводничество. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.10.17", "title": " Червената Мая вече лъже, без да мисли\t"}
{"url": "https://trud.bg/%d0%b3%d0%b0%d1%84-%d0%bd%d0%b0-%d0%bf%d1%80%d0%b5%d0%b7%d0%b8%d0%b4%d0%b5%d0%bd%d1%82%d0%b0-%d1%81-%d0%b2%d0%b5%d0%bd%d0%b5%d1%86%d0%b0-%d0%b7%d0%b0-%d0%bb%d0%b5%d1%82%d1%86%d0%b8%d1%82%d0%b5-%d1%81/", "text": "Румен Радев е поднесъл вчера венец на паметника на летците, на който пише 170 вместо 107 години от създаването на Военно-въздушните сили, забеляза читател на „Труд“. Гафът не е забелязан нито от държавния глава, който е бивш командир на ВВС, по време на церемонията, нито от служителите на неговия протокол след това, тъй като лентата с грешка стоеше на паметника и днес. Утре от 12.00 часа пред Паметника на парашутиста до сградата на Народното събрание Радев ще приеме почетния караул по случай Празника на военните парашутисти и ще поднесе венци пред Паметника на парашутиста. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.10.17", "title": " Гаф на президента с венеца за летците (СНИМКИ)\t"}
{"url": "https://trud.bg/%d0%bb%d0%b8%d0%b4%d0%b5%d1%80%d0%b8%d1%82%d0%b5-%d0%bd%d0%b0-%d1%81%d1%82%d1%80%d0%b0%d0%bd%d0%b8%d1%82%d0%b5-%d0%be%d1%82-%d0%b5%d1%81-%d0%be%d0%b4%d0%be%d0%b1%d1%80%d0%b8%d1%85%d0%b0-%d1%81%d0%b4/", "text": "Лидерите на страните членки на Европейския съюз одобриха постигнатото през тази нощ споразумение с Обединеното кралство за Брекзит. Всичките 28 лидери са съгласни споразумението да влезе в сила на 1 ноември. Агенция „Ройтерс“ съобщава, че британският премиер Борис Джонсън е заявил пред останалите държавни ръководители, че е относително оптимистичен за приемането на споразумението в британската Камара на общините и след това е напуснал срещата. Председателят на Европейския съвет Доналд Туск заяви, че с новото споразумение интересите на европейските граждани са защитени. Ще се запази и целостта на единния пазар. „Ако един ден Обединеното кралство реши да се върне, вратата ни остава отворена“, обеща Туск. Новото решение за избягване на граница на остров Ирландия защитава стабилността както там, така и на вътрешния пазар на Евросъюза, заяви председателят на Еврокомисията Жан-Клод Юнкер. И посочи, че сделката предоставя възможност за постигане на спораумение за свободна търговия с Великобритания – без мита. Ирландският премиер Лио Варадкар заяви, че преходният период може да бъде удължен и до 2022 година. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.10.17", "title": " Лидерите на страните от ЕС одобриха сделката за Брекзит"}
{"url": "https://trud.bg/%d0%b1%d0%be%d1%80%d0%b8%d1%81%d0%be%d0%b2-%d0%ba%d1%8a%d0%bc-%d1%81%d1%82%d0%b5%d1%84%d0%b0%d0%bd-%d0%b4%d0%b0%d0%bd%d0%b0%d0%b8%d0%bb%d0%be%d0%b2-%d1%81-%d1%82%d0%b5%d0%b1-%d1%81%d1%8a%d0%bc/", "text": "Премиерът Бойко Борисов се обърна към Стефан Данаилов с думите „С теб съм“ в профила си във „Фейсбук“. Той публикува снимка в социалната мрежа, на която е заедно с големия актьор Стефан Данаилов, който в момента е в болница и състоянието му остава тежко. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.10.17", "title": " Борисов към Стефан Данаилов: С теб съм"}
{"url": "https://trud.bg/%d0%b1%d1%83%d1%80%d0%b3%d0%b0%d0%b7%d0%bb%d0%b8%d0%b9%d0%ba%d0%b0-%d0%bd%d0%b0-%d1%81%d0%b2%d0%b5%d1%82%d0%be%d0%b2%d0%bd%d0%b8%d1%8f-%d0%ba%d0%be%d0%bd%d0%ba%d1%83%d1%80%d1%81-%d0%bc%d0%b8%d1%81/", "text": "„Мис България 2018“ Теодора Мудева ще представя България на Световния финал „Мис Планет“, който се провежда от днес, 16-и, до 21 октомври в Тбилиси, Грузия. Представителки от над 30 държави пристигнаха в грузинската столица. Програмата на конкурса е интересна и напрегната. Ежедневно с момичетата ще се занимават професионални хореографи, дизайнери, стилисти и коафьори. Международното жури е съставено от национални директори, модни специалисти, рекламодатели, представители на пресата, артисти, певци. В програмата са предвидени вечер на нациите, шоу на таланта, интервю с интернационалното жури, спортни надпревари и разбира се – вечерта на Световния финал, когато ще бъде обявена носителката на титлата „Мис Планет 2019“. Хубавата бургазлийка от месеци се подготвя за представянето си на международния подиум. За тура на талантите Теди и нейната треньорка Добрина Паричкова са сътворили специален танц, съчетание от латино с български фолклорни мотиви в модерно звучене, а артистичният й тоалет е изработен от „Make a wish“ Ана Грънчарова. За гардероба на красавицата се погрижиха плажни облекла „Шугърфрий“, дизайнерите Гергана Апостолова от „Киара Фешън“, Мариета Славчева с модна къща „Перлита“, която подготви оригинална съвременна носия. За финалното си представяне „Мис България 2018“ ще блесне с официална рокля, подготвена специално за нея от дизайнера Стоян Радичев.", "date": "2019.10.17", "title": " Бургазлийка на световния конкурс „Мис Планет“"}
{"url": "https://trud.bg/%d0%b7%d0%b0%d0%bc%d0%b5%d1%81%d1%82%d0%bd%d0%b8%d0%ba-%d0%ba%d0%bc%d0%b5%d1%82%d0%b0-%d0%bf%d0%be-%d0%ba%d1%83%d0%bb%d1%82%d1%83%d1%80%d0%b0-%d0%b8-%d1%85%d1%83%d0%bc%d0%b0%d0%bd%d0%b8%d1%82%d0%b0/", "text": "Днес се проведе първия по рода си турнир по БОЧА за лица с физически и ментални увреждания, в който взеха участие потребители на социални услуги от Благоевград, Кюстендил и Ловеч. Участниците в състезанието бяха приветствани от г-жа Христина Шопова – зам.-кмет по култура и хуманитарни дейности, която даде началото на турнира като хвърли първата – джак–топка. В турнира веза участие 6 отбора – отбор „Ильо войвода“ – гр.Кюстендил – потребители от Дом за лица с физически увреждания, отбор „Люляков град“ – гр.Ловеч – потребители от Център за социална рехабилитация и интеграция, отбор „Слънчев дом“ – Благоевград – потребители от Защитено жилище „Слънчев дом“, отбор „Струма“ – Благоевград – потребители от Защитено жилище „Струма“, отбор „Искра – Зорница“ – Благоевград – потребители от Дневен център за деца с увреждания „Зорница“, Дневен център за пълнолетни лица с увреждания „Зорница“, Защитено жилище „Искра“, отбор „Струмско“ – потребители от Защитено жилище „Струма“. След изключително оспорвани игри се получиха следните резултати:  На 1-во място се класира отбор „Струма“-гр. Благоевград, които получиха купа, грамота и златни медали;  2-ро място – сребърни медали и купа за  отбор „Слънчев дом“ – гр.Благоевград;  3-то  място – бронзови медали и купа за отбор „Люляков град“ – гр.Ловеч;  4-то място – отбор „Струмско“ – Благоевград;  5-то място – отбор „ Искра- Зорница“ –Благоевград;  6-то място – отбор „Ильо войвода“ – Кюстендил. Идеята е в бъдеще турнирът да се провежда ежегодно с участието на отбори на потребители на социални услуги от България и чужбина. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.10.17", "title": " Заместник-кмета по култура и хуманитарни дейности Христина Шопова даде началото на първия по рода си турнир по Боча в Благоевград"}
{"url": "https://trud.bg/%d1%83%d1%81%d0%bb%d0%be%d0%b2%d0%bd%d0%b0-%d0%bf%d1%80%d0%b8%d1%81%d1%8a%d0%b4%d0%b0-%d0%b7%d0%b0-%d0%bf%d1%80%d0%b8%d1%87%d0%b8%d0%bd%d0%b5%d0%bd%d0%b0-%d1%81%d0%bc%d1%8a%d1%80%d1%82-%d0%bf%d0%be/", "text": "Условна присъда постанови Окръжният съд в Разград за Димо В. от село Хърсово за причинена смърт по непредпазливост на 40-годишен мъж по време на дърводобив. Това съобщиха от съда. След съкратено съдебно следствие присъдата е 4 месеца лишаване от свобода с 3 години изпитателен срок. Инцидентът е станал в началото на април тази година в землището на село Дряновец. Димо работел с моторен трион без да има необходимата правоспособност. Едно от дърветата паднало върху короната на съседно, което пък се стоварило върху Иван С., който трябвало да извлича стволовете. Мъжът веднага е откаран в болницата, но седмица по-късно издъхнал от тежка мозъчно-черепа травма. Димо е подведен под отговорност за немарливо изпълнение на правно регламентирана дейност, представляваща източник на повишена опасност, която той нямал право да упражнява. Секачът и помагачът му били роднини. Били наети от фирма. Осъденият имал пет деца, но сега помагал на осиротялото семейство на Иван. Присъдата на Окръжния съд в Разград подлежи на обжалване пред Апелативния съд във Варна. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.10.17", "title": " Условна присъда за причинена смърт по непредпазливост при дърводобив"}
{"url": "https://trud.bg/%d0%ba%d0%b0%d0%bd%d0%b4%d0%b8%d0%b4%d0%b0%d1%82%d1%8a%d1%82-%d0%bd%d0%b0-%d0%b1%d1%81%d0%bf-%d0%b7%d0%b0-%d0%ba%d0%bc%d0%b5%d1%82-%d0%bd%d0%b0-%d0%b8%d0%bb%d0%b8%d0%bd%d0%b4%d0%b5%d0%bd-%d1%81/", "text": "Кандидатът на БСП за кмет на район „Илинден“ Георги Томов беше домакин на среща със столичното ръководство на Съюза на офицерите и сержантите от запаса и резерва (СОСЗР). На нея му беше връчена членска карта за районната организация на СОСЗР лично от ген. Стефан Стефанов – председател на СОСЗР София-град. На събитието присъстваха кандидатите за общински съветници от листата на БСП Владимир Данев и ген. Иван Мечков, полк. о. з. Павел Станев – главен секретар на СОСЗР, полк. Кирил Шакрачки – преседател на областния съвет на СОСЗР и други членове на съюза, както и заместник-председателят на ПП „Обединена Социалдемокрация“ Иван Банков. На срещата бяха дискутирани различни теми, сред които популяризиране на дейността на СОСЗР, важността на съюза и подобни организации за поддържането на българския дух, както и необходимостта от провеждане на военно-обучителни кампании сред подрастващите. Георги Томов декларира пред участниците в събитието, че, като бъде избран за кмет на район „Илинден“, ще предприеме необходимите действия по осигуряване на места за срещи на членовете на СОСЗР, както и информационна дейност за популяризирането на дейността на съюза. Избори 2019. Платено съдържание. Купуването и продаването на гласове е престъпление. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.10.17", "title": " Кандидатът на БСП за кмет на „Илинден“ се срещна със запасни офицери\t"}
{"url": "https://trud.bg/co%d1%84%d0%b8%d0%b9ck%d0%b8%d1%8f%d1%82-%d0%b3pa%d0%b4ck%d0%b8-c%d1%8a%d0%b4-%d0%be%d1%82%d0%bc%d0%b5%d0%bd%d0%b8-%d0%bf%d1%80%d0%be%d0%bc%d1%8f%d0%bd%d0%b0%d1%82%d0%b0-%d0%bd%d0%b0-%d1%80%d0%b5/", "text": "Coфийcĸият гpaдcĸи cъд oтмeни зaпoвeдтa нa нaчaлниĸa нa Coфийcĸия зaтвop, c ĸoятo peжимът нa изтъpпявaнe нa нaĸaзaниeтo нa Бyдимиp Kyйoвич беше променен oт „лeĸ“ нa „oбщ“. Peшeниeтo e oĸoнчaтeлнo и не подлежи на обжалване. Будимир Куйович беше задържан в края на август на магистрала „Тракия“ да шофира с фалшива книжка, издадена в Португалия. Черногорецът излежава присъда от 16 години за наркотрафик. Той е настанен в открито общежитие в Казичене, но е бил в годишен отпуск за добро поведение. Според съда Куйович не е имал ограничение да напуска София, освен това не са открити груби нарушения на затворническите правила, които да налагат смяна на режима . В съдебната зала стана ясно, че Куйович вече е бил санкциониран заради случая на ,,Тракия“ с 3 месеца лишаване от отпуск. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.10.17", "title": " Coфийcĸият гpaдcĸи cъд отмени промяната на режима на Бyдимиp Kyйoвич"}
{"url": "https://trud.bg/%d0%b0%d0%bc%d0%b5%d1%80%d0%b8%d0%ba%d0%b0%d0%bd%d1%81%d0%ba%d0%b8-%d0%b4%d0%b8%d0%bf%d0%bb%d0%be%d0%bc%d0%b0%d1%82%d0%b8-%d0%b7%d0%b0%d0%bb%d0%be%d0%b2%d0%b5%d0%bd%d0%b8-%d0%ba%d1%80%d0%b0%d0%b9/", "text": "Трима американски дипломати бяха свалени от влак, пътуващ за северния руски град Северодвинск, където се намират военни обекти и затова достъпът на чужденци до него е ограничен, предаде Би Би Си. В самия Северодвинск е разположена военна корабостроителница, а в близкото село Ньонокса – полигон за ракетни изпитания. Там през август стана експлозия, която взе пет жертви и за кратко повиши радиационното ниво. Заловените дипломати, двама от които военни аташета, обяснили, че пътували за Архангелск, намиращ се на около 30 км от Северодвинск. „Изглежда са се загубили. Готови сме да подарим карта на посолството на САЩ”, коментира лаконично руското МВнР.", "date": "2019.10.17", "title": " Американски дипломати заловени край руски военен полигон\t"}
