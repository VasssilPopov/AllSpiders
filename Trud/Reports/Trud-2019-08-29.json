{"url": "https://trud.bg/%d0%b5%d0%b4%d0%b8%d0%bd-%d0%b7%d0%b0%d0%b3%d0%b8%d0%bd%d0%b0%d0%bb-%d0%bf%d1%80%d0%b8-%d1%82%d0%b5%d0%b6%d0%ba%d0%b0-%d0%ba%d0%b0%d1%82%d0%b0%d1%81%d1%82%d1%80%d0%be%d1%84%d0%b0-%d0%bd%d0%b0-%d0%bf/", "text": "Временно е променена организацията на движението по главен път Е-83 в района на местността Хумата, съобщиха от Областната дирекция на МВР в Плевен. Тежък пътен инцидент е наложил днес от около 15, 00 ч. движението на моторни превозни средства да се пренасочи през селата Радомирци, Ракита и разклона за Телиш. По първоначална информация след сблъсък между два леки автомобила има загинал и пострадали. Екип на сектор „Пътна полиция“ при ОДМВР – Плевен е на мястото на произшествието и се провеждат огледи. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.08.29", "title": " Един загинал при тежка катастрофа на пътя Плевен-София"}
{"url": "https://trud.bg/%d0%b1%d1%8a%d0%bb%d0%b3%d0%b0%d1%80%d1%81%d0%ba%d0%b0-%d0%bd%d0%b0%d1%80%d0%be%d0%b4%d0%bd%d0%b0-%d0%bf%d0%b5%d1%81%d0%b5%d0%bd-%d0%be%d0%b7%d0%b2%d1%83%d1%87%d0%b0%d0%b2%d0%b0-%d1%80%d0%b5%d0%ba/", "text": "Българската народна песен „Бре Петрунко” в аранжимент на Емил Струнджев озвучи рекламен клип на автомобилния гигант „Мерцедес”. Фолклорната ни музика е фон във видеото, което е гледано близо 7 милиона пъти в YouTube. Клипът, в който е използвана българската песен, се промотира „звярът“ S63 AMG. Това е поредното признание за нашия фолклор. За първи път през миналата година българска народна песен звуча в големия финал на музикалното шоу „The Voice” във Франция, аналогично на нашето „Гласът на България”“. Тогава песента „Бре, Петрунко, мори малай моме” беше изпято на български език, с типичните извивки и провиквания, по време на които публиката бурно ръкопляска, а музикалните експерти изразиха възхищение от трудните за изпяване извивки. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.08.29", "title": " Българска народна песен озвучава реклама на „Мерцедес“ (ВИДЕО)"}
{"url": "https://trud.bg/%d0%be%d1%81%d0%b2%d0%be%d0%b1%d0%be%d0%b4%d0%b5%d0%bd%d0%b8%d1%8f%d1%82-%d0%b8%d1%80%d0%b0%d0%bd%d1%81%d0%ba%d0%b8-%d1%82%d0%b0%d0%bd%d0%ba%d0%b5%d1%80-%d0%bf%d1%80%d0%be%d0%bc%d0%b5%d0%bd%d0%b8/", "text": "Иранският танкер „Адриан Дария“, който се оказа поредна причина за изостряне на отношенията между Вашингтон и Техеран, промени курса си на плаване и се отдалечава от турския бряг, съобщи Reuters. Танкерът, наричан по-рано „Грейс 1“, бе освободен от задържане в Гибралтар в средата на август след петседмичен арст по подозрение, че пренася петрол за Сирия в нарушение на санкциите на Европейския съюз. Източник от Анкара заяви, че иранският танкер не е влязъл в турските води. Данните от проследяването показват, че корабът се намира между бреговете на Турция и Кипър и се отправя на запад. В понеделник агенция IRIB цитира говорител на иранското правителство, който увери, че Техеран е продал петрола от „Адриан Дария“ и собственикът на кораба ще вземе решение за следващата му дестинация.", "date": "2019.08.29", "title": " Освободеният ирански танкер промени курса си"}
{"url": "https://trud.bg/%d0%b1%d1%8a%d0%bb%d0%b3%d0%b0%d1%80%d1%81%d0%ba%d0%b0-%d0%b0%d1%80%d0%bc%d0%b8%d1%8f-%d1%89%d0%b5-%d0%b5-%d0%be%d1%82-%d0%bd%d0%b0%d0%b9-%d0%b2%d0%b8%d1%81%d0%be%d0%ba%d0%b0-%d0%ba/", "text": "ЦСКА е на път да завърши докрай мисията си за тотално обновяване на стадион „Българска армия“. Собствениците Гриша Ганчев и Юлиян Инджов се срещнаха със Здравко Здравков, главен архитект на София, по наболелия въпрос. Присъстваха и хора от Министерството на спорта, където „червената“ делегация от най-високо ниво беше в сряда. „ЦСКА срещна разбиране от Столична община, която ще съдейства с всички възможни и законови средства за реализиране на мащабните ни инвестиционни намерения – пише в декларация армейският клуб. – Искаме да приведем стадион „Българска армия“ във вид, който да отговаря на най-високите категории на УЕФА. Имаме уверението и обещанието на главния архитект, че в срок до 15-20 септември ще бъде издадена „Виза за проектиране на цялостна реконструкция на стадиона“ и ние ще можем да пристъпим към изготвянето на конкретни проекти. Уверени сме, че заедно с държавата и общината и занапред ще работим в една посока, за да има армейската общност наистина стадион, който привържениците заслужават.“", "date": "2019.08.29", "title": " „Българска армия“ ще е от най-висока категория"}
{"url": "https://trud.bg/%d0%ba%d0%bc%d0%b5%d1%82%d1%8a%d1%82-%d0%bd%d0%b0-%d0%bf%d0%bb%d0%be%d0%b2%d0%b4%d0%b8%d0%b2%d1%81%d0%ba%d0%b8%d1%8f-%d1%80%d0%b0%d0%b9%d0%be%d0%bd-%d1%81%d0%b5%d0%b2%d0%b5%d1%80%d0%b5%d0%bd/", "text": "Апелативният специализиран съд освободи кмета на пловдивския район „Северен“ Ральо Ралев под парична гаранция от 150 000 лв. Така съдът промени решението на предходната инстанция, която му бе определила гаранция от 3000 лв., съобщи  . При новите обстоятелства Ралев ще може да напусне ареста едва след внасянето на сумата, поясниха от институцията. Ральо Ралев бе задържан на 30 май след сигнал за корупция от строителен предприемач и после – обвинен в търговия с влияние. Заседанието във вторник бе отложено заради пропуски в документацията, след като се оказа, че в представените от прокуратурата документи за здравословното състояние на Ралев липсват лекарските заключения. Защитата на кмета алармира, че здравето му трайно се влошава и той е отслабнал с над 15 кг в ареста. Дни след арестуването му, премиерът Бойко Борисов заяви, че самият той е разпоредил да се разследва сигналът за рекет от бизнесмена, който лично го е адресирал до него. Оказа се, че районният кмет е бил проучван и следен със СРС още от началото на година – цели пет месеца преди да бъде задържан.", "date": "2019.08.29", "title": " Кметът на пловдивския район „Северен“ на свобода срещу 150 000 лв. гаранция"}
{"url": "https://trud.bg/%d0%bc%d0%bb%d0%b0%d0%b4%d0%b5%d0%b6%d0%b8-%d0%b4%d1%8a%d1%80%d0%b6%d0%b0%d0%bd%d0%b8-%d0%ba%d0%b0%d1%82%d0%be-%d1%80%d0%be%d0%b1%d0%b8-%d0%b2%d1%8a%d0%b2-%d1%84%d0%b5%d1%80%d0%bc%d0%b0-%d0%b2-%d1%80/", "text": "Младежи са били държани в робски условия и принуждавани на тежък труд във ферма в Румъния, рекламирана като място за “рехабилитация” на проблемни деца, предаде Би Би Си. По случая са задържани петима заподозрени, включително германец, на които е постановен 30 дни предварителен арест. Във фермата, разположена в Северна Румъния, са били настанени общо 20 германски тийнейджъри. Те са били част от проект, финансиран от германската държава. Според сайта на програмата, наречена “Проект Марамуреш”, тя била насочена към проблемни непълнолетни от Германия, страдащи от поведенчески разстройства или наркомании. Целта била те да бъдат рехабилитирани чрез “образователни и развлекателни дейности сред природата”, под наблюдението на експерти по педагогика и психология. Всъщност обаче младежите били лишавани от храна, не им било позволявано да учат и да приемат лекарства, предписани от медик. Ограничени им били контактите с външния свят и били подлагани на сурови и брутални методи на превъзпитание, включително изтощителен физически труд и унизително отношение.", "date": "2019.08.29", "title": " Младежи държани като роби във ферма в Румъния\t"}
{"url": "https://trud.bg/%d0%b4%d0%be%d0%ba%d0%bb%d0%b0%d0%b4-%d0%bd%d0%b0-%d0%be%d0%be%d0%bd-%d0%be%d1%87%d0%b0%d0%ba%d0%b2%d0%b0%d1%82-%d0%bd%d0%b8-%d1%81%d1%83%d0%bf%d0%b5%d1%80%d0%b1%d1%83%d1%80%d0%b8-%d0%b8-%d1%81%d1%82/", "text": "Човечеството трябва да се подготви за сериозен удар от океаните и замръзналите зони на Земята през следващите няколко века, твърди мащабен доклад на ООН. Дори при оптимистични сценарии, при които затоплянето на атмосферата е ограничено до 2 градуса по Целзий, Земята вероятно ще претърпи 100-кратно увеличение на щетите, причинени от супербури, а 280 милиона души ще бъдат изселени заради покачващите се морета, се посочва в доклада на Междуправителствената група по изменение на климата (IPCC), пише  . Ледените покривки на планетаата всяка година намаляват с повече от 400 милиарда тона, а планинските ледници – източник на прясна вода за милиарди души в Андите, Хималаите и на други места – са застрашени от изчезване. От една трета до 99% от световните ледове също могат да се стопят до 2100 г., ако емисиите продължат да се покачват, което потенциално ще се освободи въглеродна бомба от парникови газове, гласят заключенията. В Северното полукълбо пермафростът ще освободи „парникова бомба“ от въглероден двуокис и метан и ще засили затоплянето. Явленията, които вече са в ход, като спадане на кислорода в морската вода и покачване на температурата, могат да намалят трайно рибните запаси, с които се изхранват много хора. Щетите от наводненията могат да се увеличат 100, ако не и 1000 пъти до 2100 г. От топенето на ледовете ще се получи голямо количество сладка вода, но след това тя ще намалее драстично. Това ще засегне милиарди хора. Научната оценка на 900 страници е четвъртият подобен на ООН за по-малко от година, като други се фокусират върху 1,5-градусовата граница, ограничаваща глобалното затопляне, състоянието на биологичното разнообразие и начина на управление на горите и глобалната хранителна система. И четирите доклада стигат до заключението, че човечеството трябва да промени начина, по който произвежда и консумира почти всичко, за да избегне най-лошите опустошения от изменението на климата и влошаването на околната среда. Правителствата се събират в Монако следващия месец, за да разгледат официалното резюме на новия доклад.", "date": "2019.08.29", "title": " Доклад на ООН: Очакват ни супербури и стопяване на ледовете"}
{"url": "https://trud.bg/%d0%b0%d0%bd%d0%b3%d0%bb%d0%b8%d1%8f-%d0%bd%d0%b8-%d0%bf%d0%bb%d0%b0%d1%88%d0%b8-%d1%81-%d0%bd%d0%be%d0%b2%d0%b8%d1%82%d0%b5-%d0%bf%d0%b5%d1%80%d0%bb%d0%b8/", "text": "Англия излиза с новите си перли в европейската квалификация срещу България на 7 септември на стадион „Уембли“. Селекционерът Гарет Саутгейт повика за първи път в състава Аарън Уан-Бисака от „Манчестър Юнайтед“ и Мейсън Маунт от „Челси“. Защитникът е сред новите попълнения на „червените дяволи“. Той бе привлечен за 50 млн. паунда през лятото от „Кристъл Палас“. Маунт пък е възнаграден за силните си игри под ръководството на Франк Лампард на „Стамфорд Бридж“. Халфът вкара два гола в първите три срещи на „Челси“. Първа повиквателна получи и Тайрън Мингс от „Астън Вила“. Хари Уинкс от „Тотнъм“ се завръща в тима, след като през лятото пропусна финалните битки в Лигата на нациите. Деле Али, също от състава на „шпорите“, пък още не е възстановен от травма и Саутгейт не го е повикал за мачовете на Англия с България и Косово. Същото важи и за левия бранител Люк Шоу от „Юнайтед“, който също е с контузия. В атака „Трите лъва“ обаче ще разполага с най-ударните си имена – Хари Кейн от „Тотнъм“, Маркъс Рашфорд от „Манчестър Юнайтед“, Стърлинг от „Манчестър Сити“, Санчо от „Борусия“ (Дортмунд) и Калум Уилсън от „Борнемут“. Англия е абсолютен фаворит в нашата група с пълен актив от 6 точки. Толкова има и Чехия, който е на второ място, но с мач повече. България пък е четвърта с 2 точки, като само първите два отбора се класират на Евро 2020.", "date": "2019.08.29", "title": " Англия ни плаши с новите перли"}
{"url": "https://trud.bg/%d0%bc%d0%b8%d1%88%d0%b5%d0%bb-%d0%b1%d0%b0%d1%80%d0%bd%d0%b8%d0%b5-%d0%b5%d1%81-%d1%89%d0%b5-%d0%b7%d0%b0%d1%89%d0%b8%d1%82%d0%b0%d0%b2%d0%b0-%d1%81%d0%b2%d0%be%d0%b8%d1%82%d0%b5-%d0%b3%d1%80%d0%b0/", "text": "Главният преговарящ на Европейския съюз за Брекзит Мишел Барние каза днес, че общността ще защитава своите граждани, фирми и мира в Ирландия при всички обстоятелства. „Министър-председателят Борис Джонсън казва, че Великобритания ще напусне ЕС на 31 октомври. При всички обстоятелства ЕС ще продължи да защитава интересите на своите граждани и компании, както и условията за мира и стабилността на остров Ирландия. Това е наш дълг и наша отговорност“, заяви Барние в Туитър, предаде БТА.   Министрите на външните работи и на отбраната от ЕС призоваха Великобритания да избере подредено излизане от общността, а някои открито изразиха тревога, че решението на британския премиер да прекрати работата на парламента увеличава опасността от хаотичен Брекзит. Британският преговарящ за Брекзит Дейвид Фрост беше вчера в Брюксел за разговори с Европейската комисия. Toй каза, че двете страни не са успели да преодолеят разногласията. Повечето министри на срещата в Хелзинки избегнаха да коментират прекратяването на работата на британския парламент, като заявиха, че това е вътрешен въпрос. Джонсън насрочи за 14 октомври речта на кралица Елизабет Втора, с която официално се открива новата сесия на парламента и в която се представят приоритетите и законодателният дневен ред на правителството. Парламентът обикновено прекратява работа за няколко дни преди речта на кралицата, но решението предизвика възмущение заради избрания момент и заради продължителността на спирането (над месец). Според противниците на Джонсън това е опит да се ограничи възможността на парламента да попречи на плановете на премиера за Брекзит броени седмици преди датата на излизане на Великобритания от ЕС.", "date": "2019.08.29", "title": " Мишел Барние: ЕС ще защитава своите граждани и мира в Ирландия при всички обстоятелства"}
{"url": "https://trud.bg/%d0%b6%d1%83%d1%80%d0%bd%d0%b0%d0%bb%d0%b8%d1%81%d1%82%d1%8a%d1%82-%d0%b4%d0%b0%d0%bc%d1%8f%d0%bd-%d0%be%d0%b1%d1%80%d0%b5%d1%88%d0%ba%d0%be%d0%b2-%d0%bd%d0%b0-90-%d0%b3%d0%be%d0%b4%d0%b8%d0%bd%d0%b8/", "text": "Да се служи на истината е трудно, журналистите най-добре знаят защо  Казват, че журналистиката е доживотен занаят.   Бившият главен редактор на „Труд“ Дамян Обрешков е живото доказателство за това.   Ще празнуваме 90-годишния му юбилей през септември, но той няма никакво намерение да приключва професионалната си дейност.   „Професията на журналиста – казва Бай Дамян – се състои в писане или говорене на истината. Изглежда лесно, но е трудно. И затуй в медиите не всеки занаятчия е професионалист.“ – Когато те наричат „доайен на журналистиката“, Бай Дамяне, как ти звучи? Веднъж ми беше казал, че донякъде продължаваш да бъдеш селянчето, което прави първи стъпки в професията във вестник „Народна младеж?“  – Донякъде…съм онова момче, селянчето Дамян. И аз, като него съм скромен, харесвам повечето хора и гледам да им правя добро – да им помагам, ако мога, винаги, както майка ми ме е учила. – Мнозина се занимават с журналистика на младини, но малцина остават журналисти на зряла възраст и до стари години, забелязал ли си?   – Да. Но не е вярно, че журналистиката е занаят за млади хора. Тоя занаят изисква много знания, много опит и кураж. На млади години хората не притежават и трите неща. Амбицията не е достатъчна. Писането и говоренето не е проста работа. Някои истини трябва да се представят така умело, че да не предизвикат остри реакции, но да станат известни, от което да настъпят положителни последствия. Животът не е гладко шосе, има и дебри, в които журналистът трябва да влезе, защото много истини са скрити там, които са важни и трябва да бъдат намерени и извадени на светло. Истината е върховната кауза на журналиста. Единствената, на която той трябва да служи. – Това е лозунг, в живота е друго, ще ви каже някой млад журналист. Ще ви каже и някой друг, работил по времето, наречено социалистическо.  – Вярно е, че в живота всеки журналист, който упорства в писането на истината, се сблъсква, рано или късно, с цензурата, или с нечие отрицателно отношение. Случва се и да пострада – да бъде уволнен, да изтърпи насилие в пряк или преносен смисъл. Да се служи на истината е трудно и журналистите най-добре знаят защо. И в днешното демократично общество е препоръчително понякога новините да се изопачават. Много колеги пригласят на институции или на личности с власт, на които истината не им изнася. Аз лично съм работил във всички видове средства за масова информация – във вестници, телевизия, радио – и не винаги съм имал възможността да кажа всичко, каквото желая. За такива случаи съм си изработил едно правило: ако не можеш да кажеш цялата истина, кажи част от нея, но не казвай лъжа, не подвеждай читателите и не се предавай. – Спомняш ли си първата публикация, първия път, когато видя името си във вестника, като автор?   – Беше информация за един герой на социалистическия труд в завод „Васил Коларов“….великолепен човек! После написах за ДМЗ „Ленин“ – огромен строеж! Коминът – в небето! Качих се по едни скоби догоре! За да говоря с коминджията, докато работи. Той ме гледа и пита: „Абе, момче, как ще слезеш? Слизането е по-трудно!“ Слязох някак си, не гледах надолу…Едни руснаци взеха да ръкопляскат: „Маладец! Маладец!“ (от руски – юнак). А аз лежа изтръпнал на земята и си викам: милион да ми дават, вече няма да се кача… Ужас! Аз влязох без никакъв опит в журналистиката. Бях едно селянче от тревненския Балкан. Дойдох в София, за да уча право. Цяла година гладувах. Глад невъобразим! Един колега от факултета, Стоян Петров работеше във в. „Народна младеж“ и ми вика: „Дамяне, я ела в редакцията!“ Беше 1952 г. Почнах с писане на информации и стигнах до проблемни кореспонденции, много напреднах за 2-3 г. Но Стоян го изгубих, големият ми приятел. Едно лято отидохме на море, удави се пред очите ми. Не можах да го спася. Пътувах с ковчега му в едно самолетче до София – тъжна история… Малко по-рано в „Народна младеж“ дойде Йордан Радичков, като начинаещ журналист. Светкавично се сприятелихме. Дойде да живеем в квартирата ми на „Иван Асен“. Такъв късмет за мен! Цяло чудо! Той не знаеше, че ще стане писател тогава, но непрекъснато ръкомахаше и разказваше за своето село. Сладкодумец! Първият му разказ се появи в „Литературен фронт“ – „Слънце в чинийка“… Ходихме с него в Родопския край да отразяваме индустриализацията, направихме пътепис: „С широка крачка“. Първият му разказ се появи в „Литературен фронт“ – „Слънце в чинийка“… След това Йордан се ожени за Сузи Маркова, колежка от редакцията. Отидохме до райсъвета, подписаха се и се върнахме на работа… После той отиде във „Вечерни новини“, за да получи жилище от общината, при нас, в „Народна младеж“, квартири не осигуряваха. – Като млади журналисти усещахте ли цензурата тогава? Партийната. На ДС? В редакцията имаше ли ченгета?   – Ченгета нямаше, но се знаеше от по-старите: не можеш да критикуваш правителството и политбюро, можеш да критикуваш шеф на предприятие, да провериш сигнал за него от писмо на читател. Много писма получавахме за нередности по върховете, проверявахме ги и публикувахме. Като главен редактор на „Труд“ често ми се случваше да се обяснявам „горе“ защо това или онова сме писали… Големи разправии имах. – Емблематична за твоя творчески живот ще остане публикацията „ Корупция, облечена с власт“. Като главен редактор на „Труд“ през 80-те ти я пускаш, въпреки забраната „отгоре“ и те уволняват. Какво толкова се разказваше в нея? Какво беше сторил главният й герой – един етрополски прокурор?   – Той е бил осиновен от активен борец против фашизма, за да ползва привилегии – директен прием в университета и други. Читател ни писа. Това ме вбеси. С колегата Георги Тамбуев проверявахме случая във върховната прокуратура, в окръжния комитет на партията… доказахме нещата. Но не знаехме, че той има приятелство с Владко, сина на Тодор Живков. Тамбуев написа кореспонденцията и аз я пуснах, с големи букви: „ Корупция, облечена с власт“. Впрочем, трябва да призная, че тая корупция ми изглежда доста безобидна, като я сравнявам със сегашната. Тия корупционни явления – толкова мащабни – които ни заобикалят скрито или явно, тогава бяха непознати. – И какво стана тогава с критичната ви публикация?  – Малко след 14 часа един ден ми се обадиха от кабинета на Йордан Йотов, членът на Политбюро: Спрете тази кореспонденция! Беше върховна заповед, прокурорът се беше оплакал от нас… Реших, че няма да я изпълня, каквото и да ми струва това. Същата вечер пуснах кореспонденцията за печат. Беше нещо нечувано в българската журналистика дотогава! Стефан Продев беше 2 пъти уволняван, но от идеологическия отдел на ЦК на БКП. А мен и Тамбуев ни изправиха, като на съд пред Централната ревизионна комисия! Не си направих нито грам самокритика. Казах, че с цялата си съвест поемам отговорност за всичко. Уволниха ни с решение на Политбюро – категорично! Останах на улицата. На Тамбуев му дадоха възможност да постъпи в „Поглед“, на мен – нищо. Добре, че след време Стефан Петров, мой редактор от вестник „Народна младеж“, ме взе на работа в агенция „София прес“, където беше станал шеф… След година ме повикаха в Голямата къща, при Живков. Беше му докладвано сигурно, че малко по-рано имаше конгрес на Съюза на българските журналисти (СБЖ), там избухнаха противоречия, мен ме извикаха, аз поех председателството и за половин час ги помирих. Срещата ми с Живков продължи 10 минути. Той извика секретарката си и й каза: „Пусни на мой подпис, че Дамян Обрешков се връща за главен редактор на „Труд“. След това ме попита: „Какво е положението?“ И знаете ли аз какво му отговорих? „Другарю Живков, положението не е добро.“ Имах предвид настроенията на хората. В социалистическия живот имахме големи придобивки – безплатно образование, здравеопазване, строителство, дребни пари за ток, за парно, за почивка… но те научаваха какво има в останалия свят, демокрацията им липсваше, нямаше толерантност мислещите различно… Живков се ядоса много: „Аз – вика – ще ви натоваря вас, журналистите на един самолет, за да видите България отгоре! „ Отвърнах: „Аз, другарю Живков, познавам България отлично“. Остана недоволен, но не промени решението си, вече го беше подписал… Отидох в „Труд“, там ме посрещнаха като на празник. Отидохме в Клуба на журналистите, там празнуваха Деня на съветския печат, ако не греша. Като влязох, се развикаха: „Дамян воскресе! Дамян воскресе!“ Обичаха ме. Аз обикалях райсъветите, борех се да им дадат жилища, коли, тогава не можеше така просто да се купуват. Министър Караманев раздаваше колите. Аз му нося 5-6 молби, той ги разписва, добър човек беше, но вика: „Дамяне, стига, бе!“ В замяна на доброто съм бил обичан навсякъде, където съм работил. Преди да дойда в София, бях комсомолски деятел, секретар на околийския комитет на Съюза на народната младеж в Дряново. Хвърчах по селата, които бяха многолюдни тогава – пеша, коли нямаше…После обикалях границите, пишех за в. „Граничар“. След това създадохме с двама-трима колеги „Студентска трибуна“. После – „Народна младеж“, „Поглед“… там където бяхме всички накуп в редакцията (аз делях с Тамара Джеджева едно бюро)… – А после?   – После правихме в. „Отечествен фронт“, направихме го по-добър от „Работническо дело“ по едно време. И в телевизията работих, и в радиото – в „Хоризонт“. Бях по едно време близък приятел с Александър Фол – той много беше пътувал, много знаеше… Като стана министър на образованието, аз се отдалечих от него някак си – отдалечавам се винаги от приятелите си, като се издигнат – но, тъй или иначе, той ми се обади и ме прати за главен редактор на вестник „Учителско дело“. Там работехме и пеехме. Беше прекрасно! Със сълзи се разделихме, като си тръгнах след 2 години, за да стана главен редактор в „Труд“. Там ме пратиха от профсъюзите – от 1983 до 1988 г., когато ме уволниха. После ме върна Живков, но аз напуснах през 1990 г., когато Тошо Тошев и други колеги решиха да купят вестника. Аз бях против, смятах, че трябва да си остане профсъюзен. Накрая, през 1995-1996 г. отидох да спасявам вестник „Поглед“, но не успях. Загробихме го. Та така… Два пъти са ме уволнявали. Първият път заради баща ми. Той беше кмет на с. Черновръх. Арестуваха го през 1949 г., защото отказа да дава наряди от жито на декар…Казал: „Няма да дам и грам!“ и го прибрали в околийското, 2-3 дни без хляб и вода. Като уволниха него, уволниха от комсомола и мен, та отидох в София да следвам. По вестниците, като станах фактор, съкращавах жестоко официалните материали. Десетия конгрес на БКП пуснах в 50 реда, в другите вестници беше на цели страници. Без да питам, с питане нищо не ставаше. Такова беше положението. – А сега какво е положението, бай Дамяне?   – И сега не е добро. При демокрацията много е направено, но голяма част от хората са отчаяни. Повечето от половината на българския народ от немотия изнемогва. И се стопява… Впрочем, аз написах статия, току що пратих на Петьо Блъсков, главния редактор на „Труд“ за публикация. – Какво си написал?  – За демографския срив. Не проблем, а срив! По време на турското робство българската нация оживява, а в днешно време може и да не оживее. Голяма част от населението живее в голяма бедност. Това е причината да намалява много бързо раждаемостта. Много семейства отглеждат по едно дете само. След 30-40 години българите ще са малцинство в сравнение с другите етноси. Това е пропадане на българската нация! То може да се спре само с решителни действия. Аз съм съгласен с премиера, че доста неща вървят нагоре – в икономиката и в заплащането на труда на хората. Но, като цяло, голяма част от българите са в трудно положение, най-добрите и младите напускат страната и застарява населението. В статията аз предлагам 10 мерки за реорганизация на държавата. Първо – намаляване на огромния чиновнически апарат. Бойко го обеща, но не виждам да става. В държавната администрация кадрите са некачествени, объркват всяка работа, с която се захванат. Корупция има в цял свят, но тук е безобразна… Но не тя е темата на статията. – А как се пише статия? Какво отговаряш, когато те питат така журналистите, които имат шансът да бъдат твои ученици?   – Пише се така, че хората, които четат, да научат някоя истина. Сега е модерно да се казва, че журналистиката е коректив на властта. Според мен е илюзия това. Достатъчно е журналистите да пишат и да казват истини и тогава, когато те са неприятни за управляващите. Ако те не си правят оглушки и не мижат, а следят за грешките си и ги поправят – толкова по-добре и за тях. Ако предпочитат да слушат химни – рано или късно си плащат. – Каква е рецептата за бодрия ти дух, за силата, която не те напуска?   – Освен с бодър дух, на моите години аз съм и с добро здраве. По болници ходя, но не за мен, за близки хора. Моята здравна книжка е празна. Дължи се на това, че като малък съм се хранил в изобилие с пресни зеленчуци и плодове от нашата градина. На млади години доста си пийвах – след работа с приятели, във „Феята“, в Клуба на журналистите. Бай ти Дамян обичаше да пее… имам хубав глас. След 70-ата си година, си наложих да си пийвам по-малко – 50 грама ракийка, домашно вино през зимата – на обед и вечер, по половин литър. В такова количество е полезно за здравето. Оттам нататък е Божа работа… Аз се радвам на живота и това е. Нашият гост  Дамян Обрешков е роден на 1 септември 1929 г. в село Добревци, Тревненско. Завършил е журналистика в СУ, дипломната му работа е за сутришното и следобедното издание на “Отечествен фронт”, където по онова време работи. 40 години се труди в различни издания на пресата, телевизията и радиото. Главен редактор на в. “Труд”, с кратко прекъсване, при което е уволнен и после възстановен на длъжността (1982-1988-1991). Сега е журналист на свободна практика.", "date": "2019.08.29", "title": " Журналистът Дамян Обрешков, на 90 години, пред „Труд“: Казах на Живков: “Положението не е добро”, той се ядоса много"}
{"url": "https://trud.bg/%d0%b5%d0%b4%d0%b2%d0%b0-%d0%b5%d0%b4%d0%bd%d0%b0-%d0%bf%d0%b5%d1%82%d0%b0-%d0%be%d1%82-%d0%b1%d1%8a%d0%bb%d0%b3%d0%b0%d1%80%d0%b8%d1%82%d0%b5-%d0%b2%d1%8a%d0%b2-%d0%b2%d0%b5%d0%bb%d0%b8%d0%ba%d0%be/", "text": "При Брекзит без сделка няма да има визи при престой до 90 дни на Острова. Сънародниците ни във Великобритания все още не знаят каква ще е съдбата им, след като страната окончателно скъса с Европейския съюз. Според различни данни във Великобритания живеят между 200 и 280 хиляди българи. 120 000 от тях са работещите. Към юли тази година с изрядни документи за уседналост са 54 000, съобщи  . Документът дава право за пребиваване в страната, за достъп до здравеопазване и социално-осигурителната система, както и възможност за кандидатстване за британско гражданство. Затова сънародниците ни искат спешни мерки, които да им помогнат, за да не се стига в ситуация да пребивават незаконно, горещ телефон за информация, повече персонал в посолството ни на Острова, където вече са изпратени още двама служители, а в случай на Брекзит без сделка външно министерство ще открие нови офиси за обслужване на граждани – в Шотландия или в Северна Ирландия. Към този момент всички българи, които имат намерение да останат във Великобритания трябва да придобият статут на уседналост. А това става лесно – чрез мобилно приложение. „Великобритания даде безспорна гаранция на всички 3,2 милиона европейски граждани, които живеят на Острова. Ние искаме те да останат и да работят в нашата държава. Те са наши приятели и семейства”, заяви Лин Чарлз, зам.-посланик на Великобритания в България.", "date": "2019.08.29", "title": " Едва една пета от българите във Великобритания са с изрядни документи за уседналост"}
{"url": "https://trud.bg/%d0%bb%d0%b0%d0%bb%d0%be%d0%b2%d0%b0-%d1%89%d0%b5-%d0%b1%d1%8f%d0%b3%d0%b0-%d1%81%d0%b0%d0%bc%d0%be-200-%d0%bc-%d0%b2-%d0%b4%d0%be%d1%85%d0%b0-%d0%bd%d0%be-%d0%b2-%d0%bf%d1%80%d0%b0%d0%b2%d0%b5/", "text": "Ивет Лалова обяви, че най-вероятно ще откаже бягането на 100 метра, и ще се концентрира върху 200 м на световното в Доха през септември. „Късият спринт е ден преди дългия – поясни тя. – Тогава са полуфиналите и финалът, и ако има допинг контрол, най-рано до 1-2 часа след полунощ ще приключи всичко. А на следващия ден са 200-та метра, които са толкова популярни сега и мисля да се концентрирам изцяло върху тази дисциплина. И дано да бягам финал.“  Все пак Ивет ще стартира на двете дистанции на Балканидата в Правец (2-3 септември).  „Да бягам в България е най-прекрасното нещо – продължи спринтьорката. – Получавам толкова обич и заряд, че правя и най-хубавите си бягания.“ На родна земя тя има две слизания под 11 секунди – националния рекорд на 100 м от 10,77 сек в Пловдив през 2004-а и 10,96 сек от Балканиадата в Сливен през 2011 г. В надпреварата ще стартират над 400 състезатели от 19 страни, като все още под въпрос е Сан Марино. Страната ни ще бъде представена с най-добрите си атлети – Тихомир Иванов, който вече се класира за финала на Диамантената лига в скок на височина, еврошампионката на закрито Радослава Мавродиева (гюле), както и спортист №1 на България за 2015-а Габриела Петрова (троен скок). Гост на първенството ще бъде президентът на световната атлетика Себастиан Коул, който през септември ще бъде утвърден на поста за втори мандат от общото събрание. Форумът е в навечерието на мондиала в Доха. Сред гостите на балканидата ще е и шефът на европейската федерация Свен Арне Хансен (Норвегия).  Входът за зрителите е свободен.", "date": "2019.08.29", "title": " Лалова ще бяга само 200 м в Доха, но в Правец и в  двете дисциплини"}
{"url": "https://trud.bg/%d0%bf%d1%80%d0%b0%d0%b2%d1%8f%d1%82-%d1%80%d0%b5%d0%b3%d0%b8%d1%81%d1%82%d1%8a%d1%80-%d0%bd%d0%b0-%d1%82%d1%8a%d1%80%d0%b3%d0%be%d0%b2%d1%86%d0%b8%d1%82%d0%b5-%d0%bd%d0%b0-%d0%bc%d0%b0%d1%88%d0%b8/", "text": "Вносителите и производителите на машини и съоръжения за производство на тютюневи изделия ще бъдат включени в регистър. Той ще се води и поддържа от министъра на икономиката,  предвижда наредба, предложена за обществено обсъждане. Производителите и търговците на такива машини трябва да подават уведомление по образец до министъра на икономиката. Предвижда се още в регистъра да се вписват и лицата, придобили машини и/или съоръжения за производство на тютюневи изделия след проведена публична продан или от лице, което е извършвало дейност с тях като лицензиран складодържател. Наредбата се издава заради промени Закона за тютюна, тютюневите и свързаните с тях изделия, уточняват вносителите.", "date": "2019.08.29", "title": " Правят регистър на търговците на машини за цигари"}
{"url": "https://trud.bg/%d1%85%d1%8e-%d0%b3%d1%80%d0%b0%d0%bd%d1%82-%d0%b7%d0%b0%d1%88%d0%bb%d0%b5%d0%b2%d0%b8-%d0%b1%d0%be%d1%80%d0%b8%d1%81-%d0%b4%d0%b6%d0%be%d0%bd%d1%81%d1%8a%d0%bd-%d0%b2-%d1%82%d1%83%d0%b8%d1%82%d1%8a/", "text": "Британският актьор Хю Грант избухна в туитър срещу премиера Борис Джонсън. В гневен пост Грант нарече Джонсън „гумена играчка за баня“. „Няма да прецакваш бъдещето на децата ми. Няма да унищожаваш свободите, за които дядо ми воюва в две световни войни, за да ги защити. Разкарай се, ти твърде промотирана гумена играчко за баня. Великобритания е разбунтувана заради теб и твоята малка банда мастурбиращи префекти“, пише Грант.   Недоволството на актьора изглежда е провокирано от решението на Джонсън да разпусне британския парламент до 14 октомври – само 17 дни преди Брекзит на 31 октомври. Туитът на Грант е ретуитнат от над 65 000 потребители и харесан от още 267 000, което го превърна в гореща тема в социалната платформа мрежа. Мнозина от коментиралите припомнят ролята на Грант като министър-председател в „Наистина любов“ на Ричард Куртос.", "date": "2019.08.29", "title": " Хю Грант зашлеви Борис Джонсън в туитър: Разкарай се, гумена играчко!"}
{"url": "https://trud.bg/%d1%81%d0%be%d1%86%d0%b8%d0%be%d0%bb%d0%be%d0%b7%d0%b8%d1%82%d0%b5-%d0%bd%d0%b5-%d0%b2%d0%b7%d0%b5%d1%85%d0%b0-%d0%bf%d0%be%d1%83%d0%ba%d0%b0-%d0%be%d1%82-%d0%b5%d0%b2%d1%80%d0%be%d0%b8%d0%b7%d0%b1/", "text": "България няма дълга традиция на телефонни социологически проучвания. Затова трябва да гледаме непредубедено на резултатите. Технически това са несложни начини на съставяне на база данни и предвид отдалечеността на изборната дата – самото гласуване ще бъде чак след два месеца – няма как да отчетем резултатите от интервютата като свързани с изборния резултат. В такива условия резултатите са индикатор за някакви настроения, но не и затова как ще се гласува в изборния ден. Проучвания понякога се публикуват всеки ден, защото са част от кампанията. Т.е. бих препоръчал на резултатите да се гледа като част от кампанията на единия или другия кандидат. Ако при интервютата са ползвани стационарни телефони, нещата изглеждат още по-сложно. Подозирам, че някои от мобилните оператори е възможно да направи случаен избор на 800 свои номера. Колкото до стационарните телефони – при тях има преселекция на възрастова група, която е над средната на тези, които ще гласуват. Това отчетено като зависимости означава, че са интервюирани притежатели или титуляри на телефонни номера, които са със склонност да подкрепят БСП – това е известна зависимост. Кандидатите нямат нищо против за тях да бъдат разпространявани данни, поставящи ги в печеливши позиции, дори и тези данни да не са реалистични. Всеки от тях трябва да прави кампания и трябва да избира измежду наличните инструменти. Един от тях е представяне на данни от различни по формат допитвания. От последните социолозите евроизбори би следвало да имат една голяма обеца на ухото, тъй като имитираха силно сближаване на резултатите на БСП и ГЕРБ, а някои дори не се поколебаха да дадат преднина на БСП. Резултатите просто не бяха такива. Всички видяхме каква значителна разлика се получи. Сега се правят отново опити за използване на същата технология. Не очаквам намаляването на партийната субсидия на 1 лев на глас да доведе до отказ на партиите от социологически проучвани. Причината е,че формата на директни плащания за проучвания като цяло не е предпочитана. До нея се прибягва само, когато няма друг вариант. Намаляването на субсидията ще се отрази върху всичко, но не и пагубно. Партиите просто ще бъдат по-малко разточителни. ГЕРБ няколко пъти поканиха БСП да направят конкретно предложение за размер на субсидията – 2, 5, 7 лв., но те се въздържаха. Партиите се ръководят от ясен мотив, че в очите на избоирателите не бива да изглеждат зле под каквато и да е форма и по какъвто и да е повод. Това е. Колкото до местните избори, вече няколко пъти казах, че е добре да погледнем всички кандидати за кметове – както на голямата столична община, така и на районите в София, някои от които са твърде големи. Освен това, кампанията между първия и втория тур изглежда по много различен начини и до голяма степен е зависима от това, какви балотажи ще има в отделните софийски райони. Пророкуванията от типа „Загубата на София е началото на края на ГЕРБ“ имат десетилетна давност. ГЕРБ продължава да бъде доминираща партия, показаха го и евроизборите, които бяха преди три месеца. Не може за три месеца да се срути, все пак това не е пожарът в Амазония, дори и някои да се опитват да имитират подобно събитие. Въпросът дали Мая Манолова достатъчно се е еманципирала от БСП, за да мине за независим кандидат за кмет на столицата е сложен въпрос. Ще трябва да погледнем как изглеждат регистрациите, ако разбира се няма регистрация от коалиция на БСП, или само на БСП, това ще е ясна демонстрация, че тя е кандидатът на тази партия. Най-вероятно формулата за участие на Манолова в изборите за кмет на София ще бъде опит да се повтори технологията от президентските избори. Факт е че положителният резултат с избора на Румен Радев за президент се дължи на много обстоятелства, включително и на това, че едновременно с президентските избори се провеждаше и референдум. Трудно е да се очаква повторение на резултата, референдум няма да има, ще има съпътстващи избори на кандидати за районни кметове. Има и още един фактор, който заслужава внимание – т.нар. софийска градска десница не е мит. Доказаха го и резултатите от евроизборите. Тя има близо 100 000 гласа във вариант местни избори, а това е значим контингент. Ако се стигне до балотаж за някаква част от младата кохорта избиратели на десницата е възможно да подкрепят кандидат, различен от кандидата на ГЕРБ. Но за традиционните избиратели на десницата в столицата не ми изглежда като възможна преобладаваща нагласа. Общо за страната се очаква инерцията на ГЕРБ за изборни победи да се запази, без резултатът да е така впечатляващ както през 2015 г. Очаквам още в началото на септември да се засилят публичните послания, свързани с местния вот. Но те няма да бъда така компактни както при всички останали избори. Добре е партиите да са си направили своите изводи от евроизборите, които доказаха че дискредитирането между политиците не носи дивидент на никого. Често компроматните войни водят единствено до криза на доверието. Особеност на такива кризи е, че при натрупването на много обстоятелства, обикновеният гражданин губи чувствителност и способност да реагира.   Не познавам неподли избори За съжаление, след евроизборите, чиито резултати повечето социолози не познаха, никой не си взе поука. Причината е обяснима – агенциите няма как да си вземат урок, те са поставени в ситуация на пазарна конкуренция и много от тях се изкушават да работят по правилата на както казваме „този, който плаща музиката, той си я поръчва“. Аз не познавам неподли избори. Всъщност, особено у нас мярка за подлост могат да бъдат прогнозните резултати два месеца преди изборите и преди да бъдат регистрирани кандидатите.", "date": "2019.08.29", "title": " Социолозите не взеха поука от евроизборите\t"}
{"url": "https://trud.bg/%d1%81%d0%b2%d0%b5%d1%82%d0%be%d0%b2%d0%bd%d0%b8%d1%8f%d1%82-%d1%80%d0%b5%d0%ba%d0%be%d1%80%d0%b4-%d0%bd%d0%b0-%d1%81%d0%ba%d0%be%d0%ba-%d0%b2%d0%b8%d1%81%d0%be%d1%87%d0%b8%d0%bd%d0%b0-%d0%be%d1%89/", "text": "„Винаги съм имала този рекорд за български и съм щастлива, че той все още е наш, на България – заяви Стефка Костадинова, по повод годишнината от поставянето на световния рекорд в скока на височина при жените. – За да стигна до него ми помогнаха най-вече моите български съпернички, които с конкуренцията извисиха летвата толкова високо. Също така и треньорът, целия екип, хората край мен, всички, които тогава бяха отговорни за  просперитета на българския спорт. 32 години не са малко, през 1987 година изобщо не съм и предполагала, че това постижение ще се запази като световен рекорд толкова дълго. Със сигурност 209 см няма да са винаги върхът във възможностите на дамите да скачат на високо. Един ден и този резултат ще бъде подобрен, но искрено се надявам това да бъде направено отново от българка. Стискам палци на Мирела Демирева, която бележи значим прогрес напоследък.“ На 30 август 1987 г. по време на шампионата на планетата в Рим, българката прелетя над 209 см. Тази кота маркира поредния връх в кариерата на феноменалната Стефка Костадинова, чийто световен рекорд е недостижим за останалите вече 32 години. Атлетката, призната за абсолютен хегемон в дисциплината за всички времена. И за една от най-великите в световната спортна история.", "date": "2019.08.29", "title": " Световният рекорд на скок височина още е български"}
{"url": "https://trud.bg/3-916-%d0%b4%d0%be%d0%bc%d0%b0%d1%88%d0%bd%d0%b8-%d1%81%d1%82%d0%be%d0%bf%d0%b0%d0%bd%d1%81%d1%82%d0%b2%d0%b0-%d1%87%d0%b0%d0%ba%d0%b0%d1%82-%d0%be%d0%b1%d0%b5%d0%b7%d1%89%d0%b5%d1%82%d0%b5%d0%bd/", "text": "3 916 домашни стопанства в Сливенска област, в които прасетата са били доброволно умъртвени от собствениците, имат право на обезщетения от държавата в размер на 300 лева, съобщиха от областната администрация. В тези обекти от типа „заден двор“ са били отглеждани 6 713 животни. Най-много са домашните стопанства в община Сливен, която е и най-голямата сред останалите три общини в областта – домашните стопанства са 2 587 с 4 337 животни. Най-малко са в община Котел – 234 с 355 прасета. Списъците са били изготвени и подписани от кметовете или кметските наместници на населените места, както и от ветеринарните доктори. След това са били заверени от областния управител Чавдар Божурски и изпратени в земеделското министерство. От ОДБХ заявиха, че изплащането, което се очаква да започне след 1 септември, ще става по банков път или на ръка, ако стопаните нямат разкрита банкова сметка. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.08.29", "title": " 3 916 домашни стопанства чакат обезщетения по 300 лева"}
{"url": "https://trud.bg/%d0%b2%d0%b8%d0%b6%d1%82%d0%b5-%d1%81%d0%bd%d0%b8%d0%bc%d0%ba%d0%b8-%d0%b8-%d0%b2%d0%b8%d0%b4%d0%b5%d0%be-%d0%be%d1%82-%d0%b0%d0%ba%d1%86%d0%b8%d1%8f%d1%82%d0%b0-%d0%bd%d0%b0-%d0%b3%d0%b4%d0%b1%d0%be/", "text": "Петимата служители бяха задържани вчера в Бургас, Несебър и Поморие при съвместни действия по разследването на ГДБОП и Специализираната прокуратура. Сред тях е и директорът на дирекцията, на когото е повдигнато обвинение като ръководител на групата. Петимата са привлечени към наказателна отговорност за участие в организирана престъпна група за искане и получаване на подкупи. Събраните до момента доказателства сочат, че групата е действала от началото на 2016 г. В качеството си на държавни служители и с цел получаване на подкупи участниците системно извършвали фиктивни проверки на търговски обекти на територията на Бургаска област и са спирали реални проверки, извършвани от други служители в Областната дирекция. Документирани са редица случаи на неизвършени и прекратени проверки в търговски обекти в Бургас, комплекса Слънчев бряг, Приморско, Созопол и Китен. Между 400 и 900 лева получавали участниците в групата от собственици на търговски обекти в Бургаско за изготвяне на задължителната за всеки обект „Система за самоконтрол“. На търговците бил посочван конкретен човек, който да им изготви въпросната система. В случай че те я изготвяли сами, от ОДБХ им били издавани писмени предписания, като при неизпълнение следвали санкции. За да избегнат глобите, собствениците на търговски обекти били принудени да приемат изготвянето на нова „Система за самоконтрол“ от посочения от групата. При извършените претърсвания в жилищата на задържаните и в  4 служебни помещения са намерени и иззети пари в различни валути с равностойност около 25 000 лева (левове, евро и долари), документи, записки, мобилни телефони, компютри и други доказателства за престъпната дейност. На ръководителя на групата е определена парична гаранция от 150 000 лева. Парични гаранции от по 75 000 лева са наложени останалите участници. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.08.29", "title": " Вижте СНИМКИ и ВИДЕО от акцията на ГДБОП и Спецпрокуратурата срещу БАБХ-Бургас"}
{"url": "https://trud.bg/%d0%b1%d0%bb%d0%b8%d0%b7%d0%be-11-000-%d0%b6%d0%b8%d1%82%d0%b5%d0%bb%d0%b8-%d0%b2-%d0%be%d0%b1%d0%bb%d0%b0%d1%81%d1%82-%d1%82%d1%8a%d1%80%d0%b3%d0%be%d0%b2%d0%b8%d1%89%d0%b5-%d1%81%d0%b0-%d0%bd%d0%b0/", "text": "Близо 11 000 жители от три общини в област Търговище са с ограничено водоснабдяване в края на август, става ясно от справката на местното „ВиК”. Проблемът засяга общо 37 населени места, сред които и град Омуртаг, който половин век е на режими. В момента жителите му имат вода три пъти дневно, около 11 часа общо. Проблемът в Омуртаг и 4 села в община Търговище е в компрометираната водопроводна мрежа, която се нуждае от реконструкция. Останалите са в режими заради недостиг на вода в местните водоизточници. Най-тежко е положението в село Презвитер Козма, където вода има по 48 часа на всеки 240 безводни. В село Тъпчилещово пък режимът е през 120 часа, които са последвани от 2 дни с течащи чешми. 10 села получават през ден, а други през два.", "date": "2019.08.29", "title": " Близо 11 000 жители в област Търговище са на режимно водоснабдяване"}
{"url": "https://trud.bg/%d1%81%d0%bf%d0%b8%d0%bf%d0%b0%d1%85%d0%b0-%d0%b2%d0%b0%d0%bd%d0%b4%d0%b0%d0%bb-%d0%bf%d0%be%d1%82%d1%80%d0%be%d1%88%d0%b8%d0%bb-%d1%87%d0%b5%d1%82%d0%b8%d1%80%d0%b8-%d0%ba%d0%be%d0%bb%d0%b8/", "text": "28-годишен варненец преспа в ареста и стана клиент на Районната прокуратура, след като потроши четири автомобила на ул. „Родопи“. Сигнал за посегателството бил подаден на тел. 112 на 28 август около 1,30 ч. Пристигналите на мястото униформени хванали вандала на местопрестъплението. Огледът установил, че мъжът е надрал боята на паркираните на улицата возила и е счупил страничните им огледала. Повдигнато му е обвинение в рамките на образуваното по случая досъдебно производство, уточниха от полицията. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.08.29", "title": " Спипаха вандал, потрошил четири коли"}
{"url": "https://trud.bg/%d0%bd%d1%81%d0%b8-%d0%be%d1%82%d1%87%d0%b5%d1%82%d0%b5-%d0%b2%d0%bb%d0%be%d1%88%d0%b0%d0%b2%d0%b0%d0%bd%d0%b5-%d0%bd%d0%b0-%d0%b1%d0%b8%d0%b7%d0%bd%d0%b5%d1%81-%d0%ba%d0%bb%d0%b8%d0%bc%d0%b0%d1%82/", "text": "През август 2019 г. стопанската конюнктура в страната се оценява като неблагоприятна. Общият показател на бизнес климата намалява с 3.1 процентни пункта спрямо нивото си от юли, като понижение на показателя е регистрирано във всички наблюдавани сектори – промишленост, строителство, търговия на дребно и услуги, показват данни на Националния статистически институт. Промишленост  Съставният показател „бизнес климат в промишлеността“ се понижава с 0.8 пункта, което се дължи на изместване на оценките на промишлените предприемачи за бизнес състоянието на предприятията от „по-добро“ към „задоволително“. През последния месец се засилва негативното влияние на фактора „несигурна икономическа среда“, който измества на второ място затрудненията на предприятията, свързани с недостига на работна сила. Строителство  През август съставният показател „бизнес климат в строителството“ спада с 5.1 пункта в резултат на по-неблагоприятните оценки и очаквания на строителните предприемачи за бизнес състоянието на предприятията. Прогнозите им за строителната активност през следващите три месеца са също резервирани, като анкетата регистрира и увеличение на броя на клиентите със закъснения в плащането. Недостигът на работна сила продължава да е най-сериозната пречка за развитието на бизнеса. Търговия на дребно  Съставният показател „бизнес климат в търговията на дребно“ намалява с 3.5 пункта, което се дължи на по-умерените оценки и  очаквания на търговците на дребно за бизнес състоянието на предприятията. Прогнозите им за обема на продажбите и поръчките към доставчиците през следващите три месеца са също по-резервирани.  Основните фактори, затрудняващи дейността на предприятията, остават конкуренцията в бранша, недостатъчното търсене и несигурната икономическа среда. Услуги През август съставният показател „бизнес климат в сектора на услугите“ се понижава с 4.9 пункта в резултат на изместване на оценките и очакванията на мениджърите за бизнес състоянието на предприятията от „по-добро“ към запазване на „същото“. Относно търсенето на услуги настоящата тенденция се оценява като подобрена, докато очакванията за следващите три месеца са по-умерени. Конкуренцията в бранша, несигурната икономическа среда и недостигът на работна сила продължават да са основните пречки за развитието на бизнеса в сектора, като анкетата отчита засилване на негативното влияние на първия фактор.", "date": "2019.08.29", "title": " НСИ отчете влошаване на бизнес климата в страната"}
{"url": "https://trud.bg/%d0%b4%d0%b2%d0%be%d0%b9%d0%bd%d0%be%d1%82%d0%be-%d1%83%d0%b1%d0%b8%d0%b9%d1%81%d1%82%d0%b2%d0%be-%d0%b8%d0%b7%d0%b2%d1%8a%d1%80%d1%88%d0%b5%d0%bd%d0%be-%d0%b7%d0%b0%d1%80%d0%b0%d0%b4%d0%b8-%d0%bf/", "text": "Софийска градска прокуратура (СГП) повдигна обвинение на Георги Н. и Пламен Ш. за извършено от тях предумишлено убийство с користна цел на повече от едно лице, съобщиха от държавното обвинение. Двамата извършители са привлечени към наказателна отговорност затова, че на 14.07.2019г. в гр. София, в съучастие умишлено са умъртвили с огнестрелно оръжие повече от едно лице – Й.А. и М.А. Деянието е извършено предумишлено, като преди осъществяването му те са взели решение за начина и средствата за извършването му. Мотивът им е бил да придобият парични средства и бижута, собственост на жетвите. След осъществяването му Георги Н. и Пламен Ш. са предприели действия по укриване на телата,  като са ги разчленили, поставили в пластмасови бидони и найлонови чували и изхвърлили във водоем, находящ се в землището на село Негован, общ. Столична. На 18.08.2019г. тленните останки на жертвите са открити случайно от граждани в близост до водоема. Само десет дни по-късно, в резултат на неотложните процесуално-следствени действия, проведени под ръководството на наблюдаващия прокурор от Софийска градска прокуратура, са събрани множество доказателства, чрез които е установена самоличността на убитите лица и извършителите и е конкретизирано местопрестъплението. Приобщен е голям обем доказателствен материал и предстои да бъде анализиран. Георги Н. е на 44 години, криминално проявен, но не осъждан. Пламен Ш. е на 39 години, осъждан. За престъплението, за което двамата са привлечени към наказателна отговорност, законът предвижда наказание „лишаване от свобода“ от 15 /петнадесет/ до 20 /двадесет/ години, „доживотен затвор“ или „доживотен затвор без замяна“ Двамата обвиняеми са задържани с постановление на наблюдаващия прокурор за срок до 72 часа, с оглед внасяне на искане в Софийски градски съд за налагане спрямо тях на мярка за неотклонение „задържане под стража“. Разследването по случая продължава. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.08.29", "title": " Двойното убийство, покрито в Негован, извършено заради пари и бижута\t"}
{"url": "https://trud.bg/%d0%bc%d0%bb%d0%b0%d0%b4%d0%b8-%d1%82%d1%8a%d1%80%d0%bd%d0%be%d0%b2%d1%86%d0%b8-%d0%bc%d0%b0%d1%81%d0%be%d0%b2%d0%be-%d0%b4%d0%b0-%d1%81%d0%b5-%d0%b7%d0%b0%d0%b2%d1%80%d1%8a%d1%89%d0%b0%d1%82-%d0%b2/", "text": "През последните години се наблюдава тенденция младите хора да се завръщат във Велико Търново. Има примери с млади семейства, които започват бизнес в старата столица, както и с младежи, завършили висшето си образование в чужбина и дошли да се реализират в родния град. Това обяви в четвъртък кметът на община Велико Търново Даниел Панов по време на заседание на местния парламент. Градоначалникът даде подробна информация на питате на страна на съветника Николай Илчев какво предприема Общината за професионалната реализация на ученици и студенти. „След допитване до Регионалното управление на образованието беше изготвена статистика, че 10% от завършващите гимназии се реализират веднага на пазара на труда. 25% отиват в чужбина, 2,5% си отиват по родните места, а същият процент не успяват да намерят реализация. След разговори с фирми вече бизнесът в общината предоставя базите си, за да могат ученици и студенти да провеждат стажове. Гимназиите се стараят да отговарят на търсенето на работодателите, като включват атрактивни специалности“, каза още Даниел Панов. На особен интерес се радва профилът „Графичен дизайн” в СУ „Емилиян Станев” и специалността „Софтуерно инженерство” във Великотърновския университет, посочи кметът и допълни, че старата столица е в топ 6 на градовете с развит IT сектор.  В момента община Велико Търново разработва концепция за създаване на нови технологични зони и бизнес инкубатори.", "date": "2019.08.29", "title": " Млади търновци масово да се завръщат в родния град\t"}
{"url": "https://trud.bg/%d0%bf%d1%83%d1%82%d0%b8%d0%bd-%d0%b8-%d0%bc%d0%b5%d1%80%d0%ba%d0%b5%d0%bb-%d0%be%d0%b1%d1%81%d1%8a%d0%b4%d0%b8%d1%85%d0%b0-%d1%81%d0%b8%d1%80%d0%b8%d1%8f-%d0%b8-%d1%83%d0%ba%d1%80%d0%b0%d0%b9%d0%bd/", "text": "Президентът на Русия Владимир Путин проведе телефонен разговор с канцлера на Германия Ангела Меркал, по време на който беше обсъдена ситуацията в Сирия, предава РИА Новости. Руският президент е информирал за предприетите действия по неутрализиране на терористичните заплахи в зоната на деескалация в Идлиб. И Меркел, и Путин са констатирали необходимостта от възможно по-бързо сформиране на Конституционния комитет. Другата обсъдена тема е била необходимостта от сериозна предварителна подготовка преди срещата на върха на така наречената „Нормандска четворка“ с цел постигане на положителни резултати. Двете страни са се съгласили, че комплексът от мерки, предвиден в Минските споразумения, нямат алтернатива по отношение на нормализирането на ситуацията в Украйна. Заявено е било и положително отношение за продължаване на съвместната работа в рамките на „нормандския формат“, в това число между помощниците на лидерите на Франция, Германия, Русия и Украйна. Подчертана е необходимостта Киев да изпълни своята част от договореното по време на срещите в Париж и в Берлин през 2015 и 2016 г. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.08.29", "title": " Путин и Меркел обсъдиха Сирия и Украйна по телефона"}
{"url": "https://trud.bg/%d0%ba%d1%83%d0%bf%d1%83%d0%b2%d0%b0%d1%82-60-%d0%b5%d0%bb%d0%b5%d0%ba%d1%82%d1%80%d0%be%d0%b1%d1%83%d1%81%d0%b0-%d0%b7%d0%b0-%d0%b3%d1%80%d0%b0%d0%b4%d1%81%d0%ba%d0%b8%d1%8f-%d1%82%d1%80%d0%b0%d0%bd/", "text": "Община Варна кандидатства за 71 392 044 лв. еврофинансиране за закупуването на 60 електрически автобуса. Това стана ясно, след като администрацията подаде проектно предложение „Екологично чист транспорт за Варна“ по ОП „Околна среда 2014-2020“, изготвено съвместно с „Градски транспорт“ ЕАД. Броят на новите превозни средства – 40 соло и 20 съчленени електробуса, е бил уточнен след проучване на пазара, а целта е обновяване на автопарка на общинския превозвач с автобуси, които не замърсяват въздуха, съобщиха от кметството. За ековозилата ще бъдат изградени бързозарядни станции на два обръщача – „Почивка“ и „Владиславово“, както и в базата на „Градски транспорт“. „Това е поредна стъпка за намаляване на вредните емисии във въздуха“, коментира кметът на града Иван Портних. До момента за „Градски транспорт“ са доставени 85 нови автобуса и 35  тролейбуса, осигурени чрез проекти по оперативни програми. Преди дни ОП „Общински паркинги и синя зона“ получи 18 нови електрически автомобила за контрол на паркирането, а в края на юли бе обявена обществена поръчка за доставка и изграждане на 31 зарядни станции в центъра на града. 22 от тях ще се ползват безплатно от гражданите и гостите на Варна. Друг бонус за собствениците на електрически автомобили е, че паркират без такса в платената синя зона в морската столица. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.08.29", "title": " Купуват 60 електробуса за градския транспорт на Варна"}
{"url": "https://trud.bg/%d1%81%d0%bf%d0%b0%d1%81%d0%b8%d1%85%d0%b0-%d0%be%d1%82-%d0%b8%d0%b7%d0%bf%d0%b5%d0%bf%d0%b5%d0%bb%d1%8f%d0%b2%d0%b0%d0%bd%d0%b5-700-%d0%b4%d0%ba%d0%b0-%d1%88%d0%b8%d1%80%d0%be%d0%ba%d0%be%d0%bb%d0%b8/", "text": "700 дка широколистна гора са спасили пожарникарите от изпепеляване в свищовското с. Червена. Огънят лумнал в землището минути след 17 ч. в сряда и унищожил 17 дка от гората и 20 дка посеви с царевица. Запалена суха трева в двор пък едва не подпалила къща в павликенското с. Дъскот. Пристигналите на място огнеборци изгасили пламъците, тръгнали заради човешка небрежност. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.08.29", "title": " Спасиха от изпепеляване 700 дка широколистна гора в Свищовско\t"}
{"url": "https://trud.bg/%d1%82%d0%be%d0%bf%d1%80%d0%b5%d1%84%d0%b5%d1%80%d1%8a%d1%82-%d0%bd%d0%b0-%d0%b1%d1%8a%d0%bb%d0%b3%d0%b0%d1%80%d0%b8%d1%8f-%d1%81%d0%b2%d0%b8%d1%80%d0%b8-%d0%b2%d0%b5%d1%87%d0%bd%d0%be%d1%82%d0%be/", "text": "Георги Кабаков ще ръководи големия мач ЦСКА – „Левски“ в неделя. Пловдивчанинът е и най-елитният ни рефер. Кабаков получи мач от груповата фаза на Шампионската лига между „Валенсия“ и „Манчестър Юнайтед“ през миналия сезон. Четири пъти в кариерата си Кабаков е ръководил вечното дерби на България. Нито веднъж „Левски“ не излизал краен победител при неговата свирка. Кабаков дебютира с огненото 1:0 за ЦСКА през 2014 година. Тогана „червените“ спечелиха с 1:0 на 8 март. Емил Гъргоров вкара от дузпа, при която Станислав Ангелов получи червен картон. Още преди почивката арбитърът изгони Борис Галчев от ЦСКА. А в последната минута прати под душовете вратарят Раис Мболи и Ларсен Туре. При масовия бой червени картони от пейката получиха Омар Косоко и Владимир Гаджев. Историята не помни друг рефер да е изгонил шест души в едно вечно дерби. При следващия мач на Кабаков „червените“ спечелиха много по-лесно – 3:0. Мачът бе на 28 май, но нямаше никакво значение за крайното класиране. А последното вечно дерби между двата гранда под неговата свирка завърши 2:2. Съдийската комисия на БФС нареди Никола Попов да бъде рефер на другия голям мач през уикенда. На стадион в парк „Лаута“ един срещу друг излизат пловдивските „Локомотив“ и „Ботев“.", "date": "2019.08.29", "title": " Топреферът на България свири вечното дерби"}
{"url": "https://trud.bg/%d0%bf%d1%80%d0%b5%d0%bc%d0%b8%d0%b5%d1%80%d1%8a%d1%82-%d0%b1%d0%be%d1%80%d0%b8%d1%81%d0%be%d0%b2-%d0%bf%d0%be%d1%81%d1%80%d0%b5%d1%89%d0%bd%d0%b0-%d0%bd%d0%be%d0%b2%d0%be%d0%b8%d0%b7%d0%b1%d1%80/", "text": "Министър-председателят Бойко Борисов посрещна новоизбрания председател на Европейската комисия Урсула фон дер Лайен, която пристига на посещение в България. Двамата предстои да проведат работна среща в Министерския съвет, на която ще обсъдят различни теми от европейския дневен ред и от световната политика. Визитата е част от консултациите, които Урсула фон дер Лайен провежда с лидерите на държавите членки на ЕС преди представянето на пълния състав на новата Комисия за одобрение пред ЕП. През юли тази година Европейският парламент избра Урсула фон дер Лайен за бъдещ председател на Европейската комисия. Тя е първата жена, избрана за председател на Комисията. През последните 12 години на членство на нашата страна в Европейския съюз е установено силно доверие и отличното сътрудничество между България и Европейската комисия. Конструктивното взаимодействие с всички европейски институции допринесе страната ни да проведе успешно първото си председателство на Съвета на ЕС. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.08.29", "title": " Премиерът Борисов посрещна в София новоизбрания председател на ЕК Урсула фон дер Лайен"}
{"url": "https://trud.bg/%d0%b7%d0%b0%d0%bf%d0%be%d1%87%d0%bd%d0%b0%d1%85%d0%b0-%d0%b4%d0%b5%d0%b9%d0%bd%d0%be%d1%81%d1%82%d0%b8%d1%82%d0%b5-%d0%bf%d0%be-%d1%80%d0%b5%d0%bc%d0%be%d0%bd%d1%82%d0%b0-%d0%b8-%d1%83%d0%b4%d1%8a/", "text": "Първият от общо осем самолета Су-25 с регистрационен знак 002 замина вчера, 28 август, за ремонт в „558-и авиоремонтен завод“ в град Барановичи, Беларус. Там на машината ще бъде извършен основен ремонт, увеличаване на ресурса и преоборудване. Това съобщиха от Министерството на отбраната. Су-25 беше разглобен на основни части и натоварен на самолет Ил-76. Транспортирането до авиоремонтния завод беше извършено успешно. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.08.29", "title": " Започнаха дейностите по ремонта и удължаване на ресурса на самолети Су-25"}
{"url": "https://trud.bg/%d0%bd%d0%b5%d1%81%d0%b5%d0%b1%d1%8a%d1%80-%d1%81%d1%82%d0%b0%d0%b2%d0%b0-%d1%81%d1%82%d0%be%d0%bb%d0%b8%d1%86%d0%b0-%d0%bd%d0%b0-%d1%80%d0%be%d0%ba%d0%b0-%d0%b7%d0%b0-xxii-%d0%bf%d1%8a%d1%82/", "text": "Несебър става столица на рока за ХХII път. Фестивалът за поп и рок ще започне на 30-ти август от 18.00 часа амфитеатъра в Стария град. В него участие ще вземат 4 групи, над 50 индивидуални изпълнители и 8 вокални формации. Участниците ще бъдат оценявани от жури в състав: Мая Райкова – продуцент на български поп, рок и джаз в БНР; Звездомир Керемидчиев – вокал на група „Ахат“; Константин Марков – композитор и основател на група „Тангра“ и Петър Георгиев – Пешето – композитор и китарист, свирил с групите „Щурците“ и „Фактор“. Финалът на поп-рок феста е в неделя, когато от 18.00 часа ще започне церемонията по награждаване и гала-концерт на отличените в отделните категории. Форумът се организира от Община Несебър и народно читалище „Яна Лъскова-1905”. Вече двадесет и две години фестивалът дава сцена за изява на млади изпълнители, като се стреми да популяризира новата авторска песен, и чрез езика на музиката, създава онази неповторима атмосфера за творческа изява на младите хора, която ги стимулира за активно участие в създаването на оригинален музикален продукт.", "date": "2019.08.29", "title": " Несебър става столица на рока за XXII път"}
{"url": "https://trud.bg/%d1%85%d1%8a%d1%80%d0%b2%d0%b0%d1%82%d0%b8%d1%8f-%d0%b8-%d0%b1%d1%8a%d0%bb%d0%b3%d0%b0%d1%80%d0%b8%d1%8f-%d1%89%d0%b5-%d0%ba%d0%be%d0%be%d1%80%d0%b4%d0%b8%d0%bd%d0%b8%d1%80%d0%b0%d1%82-%d0%bf%d1%80/", "text": "Хърватия и България ще координират заедно приоритетите и работата на двете председателства, които ще поемат от Нова година. Това се договориха вицепремиерът и министър на външните работи Екатерина Захариева и хърватският министър на външните работи и на европейските въпроси Гордан Гърлич-Радман. Двамата се срещнаха в Хелзинки, където участват в неформалната среща на външните министри от ЕС, съобщиха от пресцентъра на Министерство на външните работи. От 1 януари до 31 юни 2020 г. Хърватия ще бъде председател на Съвета на ЕС, а през цялата следваща година България и Република Северна Македония ще поемат съвместното председателство на Берлинския процес. “Ще се радвам да ви посрещна в София през октомври – каза министър Захариева. –  Двата ни екипа още преди това трябва да се координират и по приоритетите, и по инициативите по време на двете председателства, посветени на Западните Балкани. Имаме да организираме два големи съмита за една година – първо през май 2020 г. срещата на върха на  ЕС в Хърватия, а през юли – лидерската среща на Берлинския процес в България”, каза министър Захариева. “Хърватия подкрепя Кристалина Георгиева за поста изпълнителен директор на Международния валутен фонд. Благодаря за подкрепата от страна на България за моята предшественичка Мария Пейчинович-Бурич, която бе избрана за генерален секретар на Съвета на Европа”, каза министър Гърлич-Радман. Той заяви, че двете ни страни имат отлични отношения. Част от разговорът между двамата министри премина на български език, тъй като Гордан Грлич-Радман владее езика ни от своя мандат в София като дипломат в хърватското посолство в периода 1994-1996 година.", "date": "2019.08.29", "title": " Хърватия и България ще координират председателствата на Съвета на ЕС и Берлинския процес"}
{"url": "https://trud.bg/%d0%bc%d0%b8%d0%bd%d0%b8%d1%81%d1%82%d1%8a%d1%80-%d0%ba%d1%80%d0%b0%d0%bb%d0%b5%d0%b2-%d0%b8%d0%bd%d1%81%d0%bf%d0%b5%d0%ba%d1%82%d0%b8%d1%80%d0%b0-%d1%80%d0%b5%d0%bc%d0%be%d0%bd%d1%82%d0%b0-%d0%bd/", "text": "Министърът на младежта и спорта Красен Кралев и областният управител на Варна Стоян Пасев инспектираха ремонтните дейности на залата за вдигане на тежести към Спортно училище „Георги Бенковски и водна спортна база “Бриз”. И двата обекта ще бъдат открити до месец. Модернизирането на залата в спортното училище ще осигури отлични условия за тренировките на учениците. В момента се подобрява енергийната ефективност на сградите, санитарните помещения и пожарната безопасност, съобщиха от министерството. Проектът, който ММС подпомага финансово е внесен от директора на Спортно училище „Георги Бенковски“ и е на стойност 110 450 лв. с ДДС. По време на инспекцията присъстваха още Христо Христов, олимпийски вицешампион и европейски и световен за младежи,  Стефчо Христов – световен шампион за кадети, президентът на спортен клуб по вдигане на тежести “Титан” Радостин Димитров, треньорът на клуба Живко Николов и г-жа Евелина Янчева, директор на СУ “Георги Бенковски”. Във водна спортна база “Бриз” се ремонтират съществуващите хангари, съблекални, бани и тоалетни, като основната цел на проекта е реновиране на материално-техническото състояние. ММС подпомага финансово строителните дейности след внесен проект от Спортен клуб „Черно море“ – Бриз на стойност 160 202,14 лв. с ДДС. С реализирането му, ще се създадат по-добри условия за всички трениращи спорта ветроходство, а така ще нарасне и интересът към морските спортове.", "date": "2019.08.29", "title": " Министър Кралев инспектира ремонта на спортни обекти във Варна"}
{"url": "https://trud.bg/%d1%83%d1%80%d1%81%d1%83%d0%bb%d0%b0-%d1%84%d0%be%d0%bd-%d0%b4%d0%b5%d1%80-%d0%bb%d0%b0%d0%b9%d0%b5%d0%bd-%d0%b2%d0%b8%d0%b6%d0%b4%d0%b0%d0%bc-%d0%b5%d0%b4%d0%bd%d0%b0-%d0%b4%d1%8a%d1%80%d0%b6%d0%b0/", "text": "Тук съм, за да слушам, да слушам много внимателно министър-председателя Бойко Борисов. За мен е много важно да се постигне баланс в ЕС, каза новоизбраният председател на ЕК Урсула фон дер Лайен на брифинг в Министерския съвет в София. „През последната седмица разговарям с кандидатите за сформирането на Европейската комисия. Тук съм, за да чуя вашите приоритети и очаквания. Отдавам огромно значение на приноса на централно и източноевропейските страни“, добави тя. „Чест и удоволствие е, че съм в София. България е много важен член на ЕС“, подчерта Фон дер Лайен. Виждам колко големи са инвестициите в университети, в училища, в заплатите на учителите в България. Икономиката бележи най-високия ръст на БВП за всички времена, зная, че имате бюджетен излишък и виждам една държава, която просперира и е готова за бъдещето – за инвестиции в младите хора и иновациите, каза новоизбраният председател на ЕК. Фон дер Лайен очерта предизвикателствата, пред които е изправен Съюзът – цифровизацията, демографските проблеми и сигурността. „Необходимо е да намерим ново начало по отношение на миграцията. Ние разчитаме на България за действия и за информация. Промяната на климата е друго предизвикателство“, добави новоизбраният председател на Европейската комисия. „За радост, и Европейският парламент, и Европейският съвет излъчиха един изключителен човек, голям експерт и професионалист в много сфери, майка – това е изключително важно“, коментира премиерът Бойко Борисов. Не бива да се спекулира с ресори и какво сме се договорили. В ЕС важи принципа – докато всичко не е договорено, нищо не е договорено, призова той. Борисов заяви, че през изминалите години много млади хора от региона са отишли да работят на Запад. „Сега Западът е длъжен да инвестира много пари, за да можем отново да повишим квалификацията и конкурентоспособностт ана нашите държави“, подчерта той. Министър-председателят посочи още, че ЕС трябва да навакса в развитието на иновациите, тъй като е изостанал от САЩ и Китай.", "date": "2019.08.29", "title": " Урсула фон дер Лайен в България: Виждам една държава, която просперира\t"}
{"url": "https://trud.bg/%d0%b7%d0%b0%d1%81%d0%b8%d0%bb%d0%b2%d0%b0%d1%82-%d0%ba%d0%be%d0%bd%d1%82%d1%80%d0%be%d0%bb%d0%b0-%d0%b2-%d0%bf%d0%b0%d1%80%d0%ba%d0%be%d0%b2%d0%b5%d1%82%d0%b5-%d0%b2-%d1%82%d1%8a%d1%80%d0%bd%d0%be/", "text": "Кметът на община Велико Търново Даниел Панов е провел разговор с ръководството на Областната дирекция на МВР за засилване на контрола в местните паркове и зони за отдих. Причината е зачестилите вандалски прояви. За съжаление, извършителите трудно се разкриват, защото действат предимно през нощта. „Последните случаи на рушене на общинско имущество е в парк „Света гора”, където има счупени маси. Те ще бъдат подменени от фирмата и изпълнител, редом с амортизираните, тъй като вредата е в рамките на гаранционния период“, съобщи Панов. 56 камери за видеонаблюдение работят на обществени места на територията на старата столица. Сигналът им се предава едновременно в Общината и в Областната дирекция на МВР. Камери има в парковете „Картала”, „Марно поле”, „Бузлуджа” и „Чолаковци”. Предстои монтиране на видеонаблюдение в парковете „Колю Фичето”, „Света гора” и „Зона В”. Пет обществени тоалетни стопанисва Общината, като в момента се ремонтира тази в парк „Никола Габровски”. Тя ще е готова до края на септември и ще се поддържа от ОП „Зелени системи”. Тоалетната над Халите е затворена с решение на Великотърновския общински съвет след внесена подписка от живущи в близост. Обществената тоалетна под Пощата, която беше основно ремонтирана, е станала обект на вандализъм и също е затворена. За нея са проведени няколко процедури за отдаване под наем, но са провалени заради липса на кандидати.", "date": "2019.08.29", "title": " Засилват контрола в парковете в Търново заради вандалски прояви\t"}
{"url": "https://trud.bg/%d0%b1%d0%be%d1%82%d0%b0%d1%81-%d0%be%d1%81%d1%82%d0%b0%d0%b2%d0%b0-%d1%81%d1%8a%d0%be%d1%82%d0%b1%d0%be%d1%80%d0%bd%d0%b8%d0%ba-%d0%bd%d0%b0-%d1%85%d0%b0%d0%bc%d0%b8%d0%bb%d1%82%d1%8a%d0%bd-%d0%b8/", "text": "Валтери Ботас остава съотборник на световния шампион Люис Хамилтън и през 2020-а, обявиха от „Мерцедес“.  Шефът на тима Тото Волф разкри, че основната конкуренция на Ботас за мястото му бе резервният пилот Естебан Окон, който според последния информации ще премине в „Рено“.  За две години и половина в „сребърните стрели“ финландецът постигна 5 победи, а през 2018-а бе най-тежкият му сезон, в който не записа нито един триумф. „Той отлично работи с Хамилтън и показа силен характер дори след неуспехите“, каза Волф.  „Целта ми е стана шампион във „Формула 1“, а договорът с „Мерцедес“ ми дава възможност да постигна това през 2020-а.“  Валтери е втори в класирането след първата половина от сезона, който ще бъде подновен в Белгия през уикенда.", "date": "2019.08.29", "title": " Ботас остава съотборник на Хамилтън и през 2020-а"}
{"url": "https://trud.bg/%d1%84%d0%b5%d0%b4%d0%b5%d1%80%d0%b5%d1%80-%d1%81-%d1%82%d1%80%d1%83%d0%b4%d0%bd%d0%b0-%d0%bf%d0%be%d0%b1%d0%b5%d0%b4%d0%b0-%d0%b2-%d0%bc%d0%b0%d1%87-%e2%84%96100/", "text": "Рождър Федерер постигна трудна победа в 100-ия си мач на Ю Ес Оупън. Все пак Маестрото успя да направи обрат и да елиминира 99-ия в света босненец Дамир Джумхур – 3:6, 6:2, 6:3, 6:4 и се класира за третия кръг. „Знаех какво ще направи Дамир, но не очаквах да допусна 15-20 непредизвикани грешки в рамките на сет, което реално е подарък за него – коментира Федерер. – Бил съм много пъти в тази позиция. Не започваш толкова добре турнира и всички те питат какво ти има. Просто оставаш в играта.“ Същевременно Григор Димитров ще спори с Пабло Куевас (Уругвай) или Камил Майхржак (Полша) в третия кръг, до който стигна без игра след отказа на Борна Чорич (Хърватия) поради травма.  Любопитен е, че Димитров никога не е губил двубой в тази фаза на турнира в Ню Йорк (2-0).", "date": "2019.08.29", "title": " Федерер с трудна победа в мач №100"}
{"url": "https://trud.bg/%d1%82%d1%80%d1%8a%d0%bc%d0%bf-%d0%b0%d0%ba%d0%be-%d1%81%d0%b5-%d1%81%d0%bf%d0%be%d1%80%d0%b0%d0%b7%d1%83%d0%bc%d0%b5%d0%b5%d0%bc-%d1%81-%d1%82%d0%b0%d0%bb%d0%b8%d0%b1%d0%b0%d0%bd%d0%b8%d1%82%d0%b5/", "text": "Президентът на САЩ Доналд Тръмп разкри, че ако бъде постигнато споразумение с талибаните, броят на американските войници в Афганистан ще бъде намален до 8600 – контингент, който ще остане в страната за постоянно. „Намаляваме ги на 8600 и тогава вземаме решение“, заяви Тръмп в интервю за Fox News. „Винаги ще имаме присъствие“ в Афганистан“, категоричен бе американският президент. Тръмп същевременно предупреди, че ако има нападение срещу САЩ от Афганистан, „ние ще се върнем със сила…, каквато не е използвана никога досега“.", "date": "2019.08.29", "title": " Тръмп: Ако се споразумеем с талибаните, в Афганистан ще останат 8600 американски военни"}
{"url": "https://trud.bg/%d1%80%d0%b5%d0%bc%d0%be%d0%bd%d1%82%d0%b8%d1%80%d0%b0%d1%85%d0%b0-%d0%be%d1%89%d0%b5-20-%d0%ba%d0%bc-%d0%be%d1%82-%d0%bf%d0%b5%d1%82%d1%80%d0%be%d1%85%d0%b0%d0%bd/", "text": "Работи се по още една отсечка Близо 21 км от прохода “Петрохан” са изцяло обновени. Над 12 милиона лева струва рехабилитацията на трасето между Бучин проход и Берковица. По-голяма част от тях – 10,6 млн. лв., са европейски финансиране по ОПРР. Участъкът е построен през 1970 година и свързва Северна с Южна България. Второкласният път е най-пряката връзка за жителите от областите Монтана и Видин със София, както и с Дунав мост II, пристанище Лом и балнеоложкия курорт Вършец. Трасето е с подобрено отводняване, нова асфалтова настилка, хоризонтална маркировка, ограничителни системи и пътни знаци. На много места е извършено възстановяване на пътната конструкция и е разширен габаритът до 6,5 м. В момента се ремонтират и още 22,2 километра от прохода между Костинброд и Бучин проход. След като работата приключи “Петрохан” ще е изцяло обновен, уточниха от пътната агенция.", "date": "2019.08.29", "title": " Ремонтираха още 20 км от „Петрохан”\t"}
{"url": "https://trud.bg/%d0%bd%d0%b0%d0%bf-%d0%b3%d0%bb%d0%be%d0%b1%d0%b5%d0%bd%d0%b0-%d1%81-51-%d0%bc%d0%bb%d0%bd-%d0%bb%d0%b2-%d1%89%d0%b5-%d1%81%d1%8a%d0%b4%d0%b8-%d1%85%d0%b0%d0%ba%d0%b5%d1%80%d0%b8%d1%82%d0%b5/", "text": "Данъчните пускат справка за изтеклите данни Агенцията по приходите обжалва санкцията на Комисията за защита на личните данни  Националната агенция по приходите обмисля да заведе дело срещу извършителите на хакерската атака, отговорни за изтичането на личните данни на 5,1 милиона души. Агенцията може да заведе гражданско дело срещу извършителите или да се присъедини към наказателното производство, уточниха данъчните. Така финансовата претенция в размер, покриващ наложената на приходната агенция имуществената санкция, ще бъде насочена към извършителите на престъпното посегателство. Обвинени след атаката срещу НАП са хакерът Кристиан Бойков и шефът на “Тад груп” Иван Тодоров, както и търговският директор на фирмата Георги Янков. Днес се разбра, че Комисията за защита на личните данни е наложила глоба в размер на 5,1 милиона лева на приходната агенция. По закон санкцията можеше да достигне до 20 млн. лв. Според Венцислав Караджов, председател на КЗЛД глобата е достатъчна, като се отчита отговорното поведение на администратора. Санкцията е, за да не се повтаря това поведение, каза Караджов. От НАП са обжалвали глобата. Актът за установяване на административно нарушение е оспорен в законовия 3-дневен срок, съобщиха от приходното ведомство. Наказателното постановление, с което комисията налага санкция в размер на 5,1 млн. лв., също ще бъде обжалвано пред съда.  Главният мотив за оспорването на акта на КЗЛД е, че неоторизираният достъп, кражбата на данни и последващото им публично оповестяване са резултат от действия, представляващи престъпление по смисъла на Наказателния кодекс, осъществени независимо и въпреки предприетите от НАП технически и организационни мерки за защита. Справката в приложението за това какъв вид лични данни са били разкрити за български граждани, ще бъде пусната в експлоатация през следващата седмица, съобщават още от НАП. Проверката ще може да бъде извършена чрез идентификация с персонален идентификационен код (ПИК), издаден от приходната агенция, или с електронен подпис. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.08.29", "title": " НАП глобена с 5,1 млн. лв., ще съди хакерите (обзор)\t"}
{"url": "https://trud.bg/%d1%84%d0%bb%d0%be%d1%80%d0%b8%d0%b4%d0%b0-%d1%81%d0%b5-%d0%b3%d0%be%d1%82%d0%b2%d0%b8-%d0%b7%d0%b0-%d1%83%d1%80%d0%b0%d0%b3%d0%b0%d0%bd%d0%b0-%d0%b4%d0%be%d1%80%d0%b8%d0%b0%d0%bd/", "text": "Ураганът „Дориан“ е на път да се засили до трета категория, преди да удари източното крайбрежие на Флорида с опасни бури и ветрове през уикенда, предупреждават медиите в САЩ. „Дориан“ остави Карибите сравнително невредими, премина през Пуерто Рико и Британските Вирджински острови в сряда. Но синоптиците от Националния център за урагани твърдят, че бурята може да се засили до ураган от 4-та категория.   Президентът Доналд Тръмп предупреди, че бурята може да се окаже една от най-големите, преживявани от САЩ.  „Както изглежда ураганът Дориан ще връхлети Флорида в неделя късно вечерта. Бъдете готови и моля ви, следвайте инструкциите на щата и на федералното правителство. Това ще бъде един много голям ураган, може би един от най-големите“, написа Тръмп в туитър.   „Вероятно „Дориан“ ще набере значителна сила на ураган през следващия ден или два и се очаква да запази този статус, докато достигне сушата“, заявиха от метеорологичната служба.   Губернаторът на Флорида Рон Десантис обяви извънредно положение за 26 района по възможния маршрут на „Дориан“ и дори разговаря с президента Доналд Тръмп за подготовката за бурята. „Всеки жител на Флорида трябва да има доставки за седем дни, включително храна, вода и лекарства, и трябва да има план в случай на бедствие“, се казва в изявление на властите.", "date": "2019.08.29", "title": " Флорида се готви за урагана „Дориан“\t"}
{"url": "https://trud.bg/%d0%b2%d1%81%d1%81-%d0%b8-%d0%b4%d0%bd%d0%b5%d1%81-%d0%bd%d0%b5-%d0%be%d1%81%d0%b2%d0%be%d0%b1%d0%be%d0%b4%d0%b8-%d0%ba%d0%b0%d1%82%d0%be-%d1%81%d1%8a%d0%b4%d0%b8%d1%8f-%d0%bc%d0%b5%d1%82%d0%be%d0%b4/", "text": "Известна е максимата, че най-добрата защита е нападението, особено когато знаеш, че не си прав, а и си виновен в нещо. Тя от години е практикувана от имащите претенции да са „автентично десни“ политици, като Иван Костов, Христо Иванов, Радан Кънев и Атанас Атанасов. Когато нещо не им е изгодно да се коментира, те просто го пропускат, все едно не се е случило, като в такива моменти превръщат вербалната си атака в правило, за да изместят фокуса от нелицеприятните за тях факти. Примерите са безбройни, а се оказва, че „новите“ им последователи, като Методи Лалов – вече обявен от тях като човека, който ще оглави листата на „Демократична България“ на предстоящите местни избори в София, очевидно добре е усвоил този маниер. След като на 15 август съдийската колегия на ВСС не успя да събере кворум, за да гласува оставката на Лалов като съдия, депозирана две седмици по-рано, беше насрочено ново заседание. Кадровият магистратски орган обаче отново не се събра в пълен състав, заради отсъствието на негови членове, ползващи годишния си отпуск. И след двете провалени по обективни причини заседания, както Лалов, така и медиите от кръга „Капитал“ не пропуснаха веднага да обвинят ВСС в двоен аршин, давайки пример със скоростното възстановяване на правата на Пламен Георгиев като прокурор. Разбира се, двата случая са напълно различни, но казусът с Лалов е показателен не за двойния стандарт на съдебните кадровици, а за опита за манипулация, налаган именно от Методи Лалов и „Демократична България“. Докато при Георгиев се произнася прокурорската колегия, и назначаването му не е свързано с участието във висящи съдебни дела, по които не може да бъде заместен – напротив, касае се за връщането му в системата, при Методи Лалов нещата съвсем не стоят така. Нито дума обаче няма в медиите, даващи трибуна на Лалов – „Медиапул“, „Капитал“ и „Дневник“ за факта, че политизираният магистрат има ненаписани съдебни актове по цели 111 съдебни дела. Преди седмица Вероника Имова от ВСС даде подробни разяснения защо съдията не може да бъде освободен от длъжност преди да ги напише, като се оказа, че това съвсем не е прецедент – по същия начин е подходено и в случаите на съдия Олга Кадъкова и на съдия Таня Радуловска, на които е даден допълнителен срок да изготвят съдебните си актове. Тоест в случая няма никаква обективна причина към Методи Лалов да бъде подхождано по различен начин. А дори хипотетично да се допусне, че за по-малко от месец Лалов е успял някак да напише присъди и решения по 111-те си обявени за приключили дела, да се превръща в политически въпрос отсъствието поради годишен отпуск на част от членовете на ВСС и в основание за пореден „удар“ по кадровия орган на съдебната власт, е непълно неуместно. Съвсем отделен е въпросът как ще се отрази на законосъобразността на съдебните актове на Лалов фактът, че политическата му принадлежност вече беше осветена от „Демократична България“ преди формалното му освобождаване от длъжност. Но за последиците от това, нито Лалов иска да мисли или говори, нито пък някой от „журналистите“ от кръга „Капитал“ би написал и ред.", "date": "2019.08.29", "title": " ВСС не освободи като съдия Методи Лалов\t"}
{"url": "https://trud.bg/%d0%b1%d0%be%d1%80%d0%b8%d1%81%d0%be%d0%b2-%d0%bf%d0%be%d0%ba%d0%b0%d0%b7%d0%b0-%d0%bd%d0%b0-%d1%83%d1%80%d1%81%d1%83%d0%bb%d0%b0-%d1%84%d0%be%d0%bd-%d0%b4%d0%b5%d1%80-%d0%bb%d0%b0%d0%b9%d0%b5%d0%bd/", "text": "След   в Министерския съвет, премиерът Борисов и новоизбраният председател на ЕК Урсула фон дер Лайен посетиха храм-паметник „Свети Александър Невски“ и храм „Света София“. Българският министър-председател изтъкна внушителното културно-историческо наследство на нашата страна и добави, че с него по свой уникален начин България обогатява облика на ЕС, съобщиха от правителствената информационна служба.", "date": "2019.08.29", "title": " Борисов показа на Урсула фон дер Лайен два от знаковите храмове в София (СНИМКИ, ВИДЕО)"}
{"url": "https://trud.bg/%d1%81%d1%82%d1%80%d0%be%d0%b8%d1%82%d0%b5%d0%bb%d0%b8-%d0%bf%d1%80%d0%b8%d0%b7%d0%bd%d0%b0%d1%85%d0%b0-%d0%b7%d0%b0-%d0%b7%d0%b2%d0%b5%d1%80%d1%81%d1%82%d0%b2%d0%be%d1%82%d0%be-%d0%be%d1%82-%d0%bd/", "text": "Познавали жертвите от година и половина Задържаните за убийството на бившия треньор по борба Йордан Атанасов (75 г.) и съпругата му Марияна (70 г.) са направили пълни самопризнания. Първоначално строителите Пламен Шляпашки (39 г.) и Георги Нанков (44 г.) опитвали да прехвърлят вината си, но след разпит от криминалисти разказали всичко за зверството. Единият от тях застрелял съпрузите с пистолет със заглушител в главите, а другият нарязал телата. Пламен и Георги бяха арестувани в сряда по обед в софийското село Джурово, където извършвали ремонт на къща. По-късно те били отведени в Техническия университет в София, където двамата работели по подръжката. В обитавана от тях стая били намерени два пистолета.  Разследването на криминалистите изяснило, че убийството е извършено на 14 юли в апартамент в бл. 182 на столичния бул. “Витоша”, където жертвите живеели. Пламен Шляпашки и Георги Нанков се познавали с възрастните съпрузи от около година и половина, тъй като извършвали ремонти в жилищата им. Планирали екзекуцията им от около година, след като Йордан Атанасов им споменавал, че банките имат много ниски лихви за влогове. Наскоро продал и апартамент в кв. “Гоце Делчев” в София. Това накарало двамата строители да помислят, че бившият треньор по борба си държи парите от сделката в жилището. Така взели решението да ликвидират семейството, за да го оберат. След като били застреляни, телата на жертвите били разчленени в банята им. После били натъпкани в бидони и с джип ги откарали до язовира в Негован. После Пламен и Георги се върнали необезпокоявано в апартамента на бул. “Витоша” и почистили с белина, за да скрият следите от кръвопролитието. Не успели обаче да заличат всичко и оставили дири. Не открили и пари. Задигнали бижута и други семейни ценности, които били открити при ареста на двамата. От фейсбука на Пламен става ясно, че той има две деца и е любител на моторите. Аверът му Георги пък бил запален рибар.   Иван Гешев:  Брутално убийство, трудно за разкриване “Изключително тежък случай, изключително брутално убийство, изключително трудно за разкриване. Българските граждани могат да се гордеят със служителите на МВР, с разследващите органи и съдебната власт, които се справят изключително добре с този случай.- каза зам.-главният прокурор Иван Гешев. – След доста сериозна работа при налични данни за евентуалните извършители, в неделя срещу понеделник бяха установени и евентуалните жертви.”   Повдигнаха им обвинение, грози ги доживотен затвор По нищо не личало, че Пламен и Георги са извършили кръвопролитие Софийска градска прокуратура повдигна обвинение на Георги Нанков и Пламен Шляпашки за предумишлено убийство с користна цел на повече от едно лице. “Мотивът им е бил да да придобият парични средства и бижута, собственост на жертвите”, се казва в съобщение на държавното обвинение.Оттам допълниха, че 44-годишният Георги е криминално проявен, но не е осъждан. Аверът му Пламен има присъда зад гърба си. Ако бъдат признати за виновни двамата могат да получат доживотен затвор. 70 служители на МВР работели по разкриването на двойното убийство. Един от оперативните работници получил информация от човек от кримиконтигента кои може да са евентуалните извършители. Пламен и Георги веднага били сложени под наблюдение и ченгета шест дена денонощно ги следели.”Изумен съм как тези хора се движеха спокойно, хапваха си спокойно, все едно нищо не са извършили”, коментира вътрешният министър Младен Маринов. Двамата дори обикаляли в района, където било извършено кръвопролитието и така МВР разбрало, къде са живеели убитите. Самоличността на жертвите пък била изяснена в понеделник, след като дъщеря им, която живее в Нигерия, се свързала със своя близка у нас, че няма връзка с родителите си. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.08.29", "title": " Строители признаха за зверството от Негован (обзор)\t"}
{"url": "https://trud.bg/%d0%bf%d0%be%d0%b6%d0%b0%d1%80%d1%8a%d1%82-%d0%b2-%d0%bd%d0%be%d0%b2%d0%be%d0%b7%d0%b0%d0%b3%d0%be%d1%80%d1%81%d0%ba%d0%be-%d0%b5-%d0%be%d0%b2%d0%bb%d0%b0%d0%b4%d1%8f%d0%bd/", "text": "Пожарът в Новозагорско е овладян. Военнослужещи от сухопътните и военновъздушните сили в продължение на два дни оказваха помощ за потушаването на горския пожар, възникнал в района на селата Еленово и Сокол, съобщиха от МО. Военнослужещите от военно формирование 22 220 – Сливен с инженерна машина БАТ – М изграждаха просеки, за да не се разпространява пожара към населените места. В помощ на населението се включи и вертолет Ми-17 с регистрационен знак 419 от състава на 24-та авиобаза в Крумово. Двудневната операция на екипажа продължи общо 7 часа и 15 минути. Бяха извършени 43 захода за пускане на вода с подвесната система за гасене на пожари „Bambi Bucket“. В приложените файлове Ви изпращаме снимки, направени от борда на вертолет Ми-17 при потушаването на пожара.", "date": "2019.08.29", "title": " Пожарът в Новозагорско е овладян"}
{"url": "https://trud.bg/%d1%81%d0%b8%d0%bd%d1%8a%d1%82-%d0%bd%d0%b0-%d1%88%d0%b5%d1%84%d0%b0-%d0%bd%d0%b0-%d0%bd%d0%b0%d0%bf-%d0%bf%d0%bb%d0%be%d0%b2%d0%b4%d0%b8%d0%b2-%d0%b1%d0%bb%d1%8a%d1%81%d0%bd%d0%b0-%d0%bf%d0%b5%d1%88/", "text": "20-годишният син на шефа на пловдивския НАП Венелин Найденов – Ивайло, е задържан за катастрофа на пешеходна пътека, при която загинала 78-годишна пешеходка. Инцидентът станал около 20:45 ч в сряда, когато пенсионерката пресичала, а Ивайло Найденов я ударил с “Мерцедес”-а си. След това избягал от местопроизшествието, но по-късно е установен. Тестван е за алкохол и наркотици, но резултатът бил отрицателен. Възрастната жена починала в болница и полицията арестувала младежа.", "date": "2019.08.29", "title": " Синът на шефа на НАП-Пловдив блъсна пешеходка"}
{"url": "https://trud.bg/%d0%b6%d0%b5%d0%bd%d0%b0%d1%82%d0%b0-%d0%bd%d0%b0-%d0%b5%d0%b4%d0%b8%d0%bd%d0%b8%d1%8f-%d0%be%d1%82-%d0%b7%d0%b0%d0%b4%d1%8a%d1%80%d0%b6%d0%b0%d0%bd%d0%b8%d1%82%d0%b5-%d0%b7%d0%b0-%d1%83%d0%b1%d0%b8/", "text": "Единият от обвинените в двойното убийство край Негован – Пламен Шляпашки – е баща на две деца и е живеел със семейството си в столичния квартал „Дружба“. Според жена му е изхранвал изцяло семейството от работата си в Техническия университет. „Грижеше се за семейството си. Само той разботеше. Разчитахме на него. Просто съм потресена“, каза жената на похитителя – Нели, по  . От думите й става ясно, че не е знаела за неговите планове, а за случилото се е разбрала вчера в 11 часа. „Той нищо повече не ми каза“, допълни тя. По данни на прокуратурата първо е станало ясно кои са двамата похитители, а чак след това се е стигнало до имената на жертвите, чиито тела бяха открити преди 11 дни, разчленени в бидони в язовира край Негован.", "date": "2019.08.29", "title": " Жената на единия от задържаните за убийствата от Негован: Потресена съм, грижеше се за нас!"}
{"url": "https://trud.bg/%d0%b2%d0%be%d0%bb%d0%b5%d0%b9%d0%b1%d0%be%d0%bb%d0%b8%d1%81%d1%82%d0%ba%d0%b8%d1%82%d0%b5-%d0%bd%d0%b8-%d0%bd%d0%b0-%d0%be%d1%81%d0%bc%d0%b8%d0%bd%d0%b0%d1%84%d0%b8%d0%bd%d0%b0%d0%bb-%d0%b8%d0%b3/", "text": "Волейболистките ни постигнаха целта си и се класираха за осминафиналите на европейското първенство. В последен мач от групата, игран в Анкара, тимът срази Финландия с 3:0 (14, 21, 19). И завърши на трето място в групата със 7 точки след два успеха. Преди това момичетата на Иван Петков победиха със същия резултат и Гърция. Така на 1 септември „лъвиците“ срещат Азербайджан, а двубоят ще се играе в Будапеща. Финландките останаха последни и отпаднаха. Същевременно мъжкият ни тим замина за турнира „Бранко Хаджильоски – Чайка“ в Скопие (30-31 август), подготовка за европейското първенство от 12 септември.  В надпреварата ще стартират още Белгия, Украйна и домакините. А на континенталния шампионат „лъвовете“ ще играят мачовете си от групата в Монпелие, като техни съперници ще са домакините от Франция, Италия, Португалия и Румъния. Станаха известни също датите и мястото на европейската олимпийска квалификация, в която националите ще имат тежката задача да се преборят за първото място. Двубоите ще са от 5 до 10 януари в Берлин. Осемте отбора ще са разделени на 4 групи, а победителят взима квота за Токио 2020.  Юношите ни до 19 г. излизат утре за 7-то място на световното в Тунис.", "date": "2019.08.29", "title": " Волейболистките ни на осминафинал, играят с азерките на Евро 2019"}
{"url": "https://trud.bg/%d0%bf%d0%b0%d1%80%d0%bb%d0%b0%d0%bc%d0%b5%d0%bd%d1%82%d1%8a%d1%82-%d0%bd%d0%b0-%d1%83%d0%ba%d1%80%d0%b0%d0%b9%d0%bd%d0%b0-%d1%83%d1%82%d0%b2%d1%8a%d1%80%d0%b4%d0%b8-35-%d0%b3%d0%be%d0%b4%d0%b8%d1%88/", "text": "Юристът Олексий Хончарук беше утвърден днес от Върховната рада за министър-председател на Украйна, а лидерът на партията „Слуга на народа“ Дмитро Разумков беше избран за председател на парламента, съобщи БТА. Хончарук беше предложен за премиер от президента Володимир Зеленски и получи подкрепата на 290 от общо 450 депутати във  Върховната рада. Новият министър-председател е на 35 години и има малък политически опит. През май той беше назначен за заместник-началник на канцеларията на Зеленски. Преди това е ръководил неправителствена организация, занимаваща се с икономически реформи и е работил като съветник в министерството на екологията. През 2014 г. се е кандидатирал за депутат, но не е бил избран.  Разумков беше избран с подкрепата на 282 депутати във Върховната рада при необходими 226 гласа. Новият председател на парламента е на 36 години. През 2007 г. завършва Института за международни отношения на Киевския национален университет „Тарас Шевченко“. През 2011 г. завършва Националния университет на държавната данъчна служба на Украйна.", "date": "2019.08.29", "title": " Парламентът на Украйна утвърди 35-годишния Олексий Хончарук за премиер"}
{"url": "https://trud.bg/%d0%b2%d0%b4%d0%b8%d0%b3%d0%b0%d1%82-%d0%b4%d0%b5%d1%82%d1%81%d0%ba%d0%b0-%d0%b3%d1%80%d0%b0%d0%b4%d0%b8%d0%bd%d0%b0-%d1%81-5-%d0%bc%d0%bb%d0%bd-%d0%bb%d0%b2-%d0%b2-%d0%bc%d0%b0%d0%bd%d0%b0/", "text": "Столичната община търси изпълнител, който да построи с над 5,2 млн. лв. детска градина в софийския квартал “Манастирски ливади-изток”. До 9 септември фирмите могат да кандидатстват по обществената поръчка за изграждането на обекта, което трябва да стане за 600 дни. Детската градина ще е с капацитет за 190 деца. Те ще бъдат разделени в 2 яслени групи с по 20 деца във всяка и 6 градински групи с по 25 малчугана във всяка.", "date": "2019.08.29", "title": " Вдигат детска градина с 5 млн. лв. в “Манастирски ливади”"}
{"url": "https://trud.bg/%d0%b0%d0%b2%d0%b8%d0%be%d0%ba%d0%be%d0%bc%d0%bf%d0%b0%d0%bd%d0%b8%d0%b8%d1%82%d0%b5-%d0%b4%d1%8a%d0%bb%d0%b6%d0%b0%d1%82-%d0%be%d0%b1%d1%8f%d1%81%d0%bd%d0%b5%d0%bd%d0%b8%d0%b5-%d0%b7%d0%b0-%d0%b2/", "text": "Пътниците трябва да знаят причината Авиокомпаниите дължат обяснение на своите пасажери при какъвто и да е проблем с полета. Пътниците трябва да знаят какво е естеството на проблема, кога реално ще се осъществи пътуването и очаква ли се закъснение. Това е категоричен Игнат Арсенов от Комисията за защита на потребителите. Ако полетът ни закъснее с повече от 5 часа, можем да се откажем от него и до 7 дни трябва да си получим обратно парите, платени за самолетния билет, обясни той пред БНР. След два чака закъснение превозвачът трябва да ни осигури храна и напитки, а при отлагане с ден – настаняване в хотел и трансфер от и до летището, припомни той. Ако авиокомпанията не го направи, пазете касовите бележки, за да претендирате впоследствие за тези разноски, съветва Арсенов. При закъснение по вина на авиокомпанията пътниците имат право на допълнително парично обезщетение от 125 до 600 евро. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.08.29", "title": " Авиокомпаниите дължат обяснение за всяко закъснение\t"}
{"url": "https://trud.bg/%d1%86%d1%8f%d0%bb%d0%be%d1%81%d1%82%d0%bd%d0%be-%d0%bf%d1%80%d0%b5%d0%b0%d1%81%d1%84%d0%b0%d0%bb%d1%82%d0%b8%d1%80%d0%b0%d1%82-%d0%be%d1%81%d0%bd%d0%be%d0%b2%d0%bd%d0%b8-%d1%83%d0%bb%d0%b8%d1%86/", "text": "Основни трафик улици във Велико Търново, водещи към площад „Цар Асен I“ и крепостта Царевец, ще бъдат цялостно преасфалтирани през следващата седмица. Нова настилка ще бъде положена по ул. „Велчо Джамджията“ и ул. „Иван Вазов“, които бяха отворени заради подмяна на старите 50-годишни водопроводи с нови. Работата по преасфалтирането ще започне на 2 септември (понеделник) и се очаква да продължи до 4 септември (сряда) включително. Паралелно с дейностите ще бъде извършен ремонт на отводнителните съоръжения както по ул. „Иван Вазов“, така и по ул. „Никола Пиколо“ – до Мултимедиен посетителски център. Това налага въвеждане на временна организация на движението – за периода от 2 до 4 септември включително улиците „Велчо Джамджията“, „Иван Вазов“ и „Никола Пиколо“ ще бъдат затворени за движение. Движението към кв. „Асенов“ и Арбанаси ще се осъществява през Южния пътен възел, кв. „Света гора“ и обходния път зад крепостта Царевец. Временно се променя и движението на автобусни линии с номера 20, 40, 50 и 110 – тяхна крайна спирка става площад „Велчова завера“. Автобусна линия №5 продължава да пътува до кв. „Асенов“ през кв. „Света гора“, като крайна спирка е обособена край църквата „Св. св. Петър и Павел“. На финал са и строителните дейности по укрепване на свлачището край манастира „Великата лавра“ и възстановяването на засегнатия участък от ул. „Свети Климент Охридски“. Извършва се изпълнение на пилотна система с над 140 стоманено-бетонни елемента. Този уикенд (31 август и 1 септември) е планиран последният етап, включващ полагане на нова асфалтова настилка по укрепената част от улицата. Движението ще бъде възстановено след преасфалтирането на улиците „Велчо Джамджията“ и „Иван Вазов“.", "date": "2019.08.29", "title": " Цялостно преасфалтират основни улици край Царевец идната седмица"}
{"url": "https://trud.bg/%d0%b4%d0%b6%d0%be%d0%bd-%d0%b1%d0%be%d0%bb%d1%82%d1%8a%d0%bd-%d1%81%d0%ba%d0%be%d1%80%d0%be-%d1%89%d0%b5-%d0%b5-%d1%8f%d1%81%d0%b5%d0%bd-%d1%80%d0%b0%d0%b7%d0%bc%d0%b5%d1%80%d1%8a%d1%82-%d0%bd%d0%b0/", "text": "САЩ в близко бъдеще ще определят размера на подкрепата за Украйна във военната сфера. Това обяви съветникът на държавния глава на САЩ по национална сигурност Джон Болтън след среща с президента на Беларус Александър Лукашенко в Минск, предава TACC. „Ще имаме отговор на този въпрос в близко бъдеще. В миналото и понастоящем има много широко сътрудничество в областта на отбраната с Украйна и други страни в региона. Струва ми се, че беше взаимно изгодно. И в близко бъдеще ще вземем решение относно това“, цитира агенцията думите на Болтън.", "date": "2019.08.29", "title": " Джон Болтън: Скоро ще е ясен размерът на военната помощ от САЩ за Украйна"}
{"url": "https://trud.bg/%d0%b4%d0%b2%d0%be%d0%b5%d0%bd-%d1%80%d1%8a%d1%81%d1%82-%d0%bd%d0%b0-%d0%ba%d0%be%d0%bb%d0%b8-%d0%bd%d0%b0-%d1%82%d0%be%d0%ba-%d1%83-%d0%bd%d0%b0%d1%81-%d0%b7%d0%b0-%d0%b3%d0%be%d0%b4%d0%b8%d0%bd/", "text": "Возим се с 984 електромобили Хибридите са 6631 Двоен ръст на електромобилите у нас за година отчитат от МВР. Над 980 коли на ток са регистрирали българите в цялата страна до момента към края на юли 2019 г. Бройката е с 458 повече спрямо същия месец на 2018 г., когато на ток са се движели едва 526 автомобила. Те са и с 35 повече в сравнение с юни тази година (949 автомобила). Това показва статистиката на вътрешното министерство за регистрираните автомобили, задвижвани на ток в страната. При хибридите броят на регистрираните коли през юли достигна 6631 и отбелязва ръст от 4%, когато са били 6429. Само в периода септември 2018 г. – януари 2019 г. ръстът на регистрираните електрически и хибридни превозни средства в страната е 34%, споделиха експерти. Може да се обобщи, че колите на ток в България по последни данни за юли 2019 г. достигнаха 7615. Преди дни стана ясно, че от 1 октомври 2020 г. регистрационните табели на електромобилите в България вече ще са със зелен фон и черни букви и цифри, според наредба, пусната за обществено обсъждане. 148 са станциите за зареждане на електромобили у нас, като само в района на София са над 30 броя. С електромобил по пътя София-Варна може да са зареди на две локации по пътя – Велико Търново и Шумен. По маршрута София-Бургас има няколко спирки за зареждане на батерията до морето – Пазарджик, Пловдив, Нова Загора. За българина, обаче електромобилите все още остават лукс, въпреки че през 2021 година на европейските пазари ще се предлагат 214 модела коли, задвижвани на ток, при близо 60 модела за 2018. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.08.29", "title": " Двоен ръст на коли на ток у нас за година\t"}
{"url": "https://trud.bg/%d0%b2%d0%b8%d1%86%d0%b5%d0%bf%d1%80%d0%b5%d0%bc%d0%b8%d0%b5%d1%80%d1%8a%d1%82-%d0%b7%d0%b0%d1%85%d0%b0%d1%80%d0%b8%d0%b5%d0%b2%d0%b0-%d1%81%d0%b5-%d1%81%d1%80%d0%b5%d1%89%d0%bd%d0%b0-%d1%81-%d0%b3/", "text": "Вицепремиерът Екатерина Захариева се срещна с гръцкия външен министър Никос Дендиас в Хелзинки в рамките на неформалната среща на първите дипломати от ЕС, съобщиха от МВнР. “Двустранните отношения между България и Гърция имат стратегически и приятелски характер, което се обуславя с активния политически диалог, разширяващо се търговско-икономическо сътрудничество, общите интереси в енергийната сфера и интензивния образователен и културен обмен”, заяви Захариева. По нейна покана министър Дендиас прие да посети София на 10 септември т.г. Двамата министри обсъдиха редица въпроси от двустранен интерес, както и теми от политическия дневен ред на региона. Те констатираха, че двустранните ни отношения са на отлично ниво. Географската близост и потенциала на гръцката икономика и пазар предопределят високата икономическа активност между българските и гръцките фирми. През 2018 г. стокообменът между България и Гърция се е увеличил с 7.8% в сравнение с 2017 г. и е в размер на 3,3 млрд. евро. Гърция е на 5-то място в износа ни след Германия, Италия, Румъния и Турция. Междусистемната газова връзка  България – Гърция (IGВ) е от първостепенно значение за диверсификацията на източниците на природен газ както за България, така и за региона на Централна и Югоизточна Европа. Интерконекторът ще свързва газовия коридор Север-юг с Южния газов коридор. Капацитетът на газовата връзка е между 3 и 5 милиарда кубически метра.", "date": "2019.08.29", "title": " Вицепремиерът Захариева се срещна с гръцкия външен министър Никос Дендиас"}
{"url": "https://trud.bg/%d0%b6%d0%b5%d1%81%d1%82%d0%be%d0%ba%d0%b8-%d0%b4%d1%83%d0%b5%d0%bb%d0%b8-%d0%b2-%d1%88%d0%b0%d0%bc%d0%bf%d0%b8%d0%be%d0%bd%d1%81%d0%ba%d0%b0%d1%82%d0%b0-%d0%bb%d0%b8%d0%b3%d0%b0/", "text": "Жестоки дуели определи жребият в Шампионската лига. Групата на смъртта е с „Барселона“, „Борусия“ (Дортмунд) и „Интер“. Внимание приковава сблъсъците „Пари Сен Жермен“ – „Реал“, „Байерн“ – „Тотнъм“ и „Ювентус“ – „Атлетико“. Двамата най-велики в съвременния футбол – Лионел Меси и Кристиано Роналдо, седнаха заедно с третия кандидат за №1 на сезона Върджил ван Дайк. Телевизионните камери често ги следяха как си „говорят на ухо“, чакайки кой ще бъде определен за най-добрия. Преди старта на церемонията Александър Чеферин, първият на европейския футбол, връчи президентската награда на френската легенда Ерик Кантона. Следващият финал на Шампионската лига ще е на стадион „Ататюрк“ в Истанбул, където през 2005 година „Ливърпул“ победи „Милан“ след изпълнение на дузпи. Дойде ред и на наградите от медиите, сред които от България единствен гласува „Труд“. Вратар №1 за сезона е бразилецът Алисон от „Ливърпул“. Неговият съотборник Върджил ван Дайк стана най-добър защитник. При халфовете триумфира Френки де Йонг, който направи феноменален сезон с „Аякс“ и отиде през лятото в „Барселона“. А най-добър нападател не неочаквано стана Лионел Меси, голамйстор №1 на миналото издание.", "date": "2019.08.29", "title": " Жестоки дуели в Шампионската лига"}
{"url": "https://trud.bg/%d1%84%d1%80%d0%b0%d0%bd%d1%86%d0%b8%d1%8f-%d0%bf%d1%80%d0%b8%d0%b2%d0%bb%d0%b8%d1%87%d0%b0-%d0%bd%d0%b0%d0%b9-%d0%bc%d0%bd%d0%be%d0%b3%d0%be-%d1%82%d1%83%d1%80%d0%b8%d1%81%d1%82%d0%b8-%d0%b2-%d1%81/", "text": "Протестите на „жълтите жилетки“ изглежда не влияят на туризма в Париж. Местните власти там отчетоха, че броят на гостите на френската столица през първите шест месеца на тази година е почти същият като миналата. Франция е най-посещаваната страна в света. Миналата година беше отчетен рекордният брой от 89,4 милиона туристи, съобщава  . 17,28 милиона туристи са се посетили Париж от януари до юли.17,29 милиона те са били миналата година за същия период. Гостите са похарчили близо 10 милиарда евро. „Миналата година ударихме исторически рекорд по брой туристи за втора поредна година.Надявам се 2019-та да е като 2018-та, независимо от жълтите жилетки и Брекзит“, коментира Валери Пекрес, председател на Регионалния съвет на Ил дьо Франс. Намалели са единствено британските туристи.", "date": "2019.08.29", "title": " Франция привлича най-много туристи в света"}
{"url": "https://trud.bg/%d0%bb%d0%b5%d0%bf%d0%b0-%d0%b1%d1%80%d0%b5%d0%bd%d0%b0-%d0%bd%d0%b0%d0%bf%d1%80%d0%b0%d0%b2%d0%b8-%d1%84%d1%83%d1%80%d0%be%d1%80-%d0%ba%d1%80%d0%b0%d0%b9-%d0%b1%d0%b0%d0%b1%d0%b0-%d0%b2/", "text": "Сръбската легенда Лепа Брена се завърна с фурор на българска земя 29 години след историческия си концерт на стадион „Васил Левски“, където се появи с хеликоптер. Този път обаче сцената беше край древната крепост Баба Вида в старопрестолния град и беше издигната не на футболния терен, а сред маси, отрупани с бира и печени прасета по време на видинския панаир. Най-малко 20 000 души от цялата страна, от Румъния и Сърбия се бяха стекли вечерта и през цялата в нощ на 28-ми срещу 29-и август, за да чуят легендата на фолка. Полицията беше отцепила половината град, за да може да контролира невъобразимия поток от хора, който се стичаше като на поклонението в Мека. Поради липса на място по улиците, стотици коли бяха паркирани по тротоарите в подстъпите към сцената, където щеше да се вихри фолк иконата. Скачайки на сцената, облечена в къса бяла рокля с червени апликации на целувки и сърца и качена на високи токчета Лепа Брена приветства публиката със „Здравей, Бугарийо“. Чуха я само част от феновете, насядали отрано в бирариите и стотиците правостоящи, които часове по-рано бяха запълнили пространството около сцената. „Дойдох в 6 часа и вече нямаше места около сцената“, сподели фенка на певицата. Причината за закъснението на Лепа Брена беше среща с кмета на града Огнян Ценков, който u подари гигантски букет и бутилка ракия местно производство. Началото на концерта за нея, както и за останалите изпълнители по време на панаира, беше обявено за 21 часа, което породи мълвата, че Брена няма да пее. Този слух обаче не спря цунамито от народ, прииждащ към сцената. В очакване фолк фурията да се появи, и особено по време на изпълненията u, кебапчетата и кюфтетата по лев и двадесет за бройка вече хич не изглеждаха скъпи на изпосталялата в немотията си масова публика. Цената на парче от един килограм печено на шиш прасе – въпреки страха от чумата, беше 35 лева… „Има нещо уникално в балканската публика. Емоцията тук е неповторима, докато в Щатите хората приемат музиката по-хладнокръвно“, коментира фолк дивата, имайки предвид турнетата си отвъд океана. Жителите на близкия до панаира квартал „Бенковски“ през цялото време бяха се накачулили по балкони и прозорци и гледаха отвисоко. Двама туристи от Холандия, които се шляеха с пластмасови бутилки бира „Алмус“ в ръцете, споделиха, че не са виждали подобно стълпотворение от хора, откакто бил концертът на Мадона, на който са присъствали в Щатите. Заради гъстата мрежа от фенове, момчетата от бирариите пренасяха на рамо тежките бидони с наливно пиво под звуците на сръбските шлагери. В навечерието на концерта Лепа Брена беше посрещната с огромен букет цветя, по-голям от нея самата, от кмета на града Огнян Ценков. Тя закъсня за срещата с 45 минути, за което се извини. Градоначалникът u припомни, че това е вторият u концерт в града край Дунава, първият е бил през 1990 година. Певицата се хвана за главата, като установи, че от първия u концерт на стадиона в града са минали цели 29 години. Спомни си, че и тогава стадионът е бил пълен, а отвън са чакали хиляди нейни фенове.  „Знам, че навремето тук в този регион можеше да се гледа сръбска телевизия и на това до голяма степен се дължи моята популярност“, спомни си още певицата. Градоначалникът благодари на изпълнителката за желанието є да пее на видинския панаир. „За музиката няма граници. Тя носи огромна енергия и радва хората“, заяви поп легендата. Лепа брена изпя песни, станали хитове като „Обичай ме, обичай“, „Луда по теб“, „Хайде да се обичаме“, „Четири години“, „Аз нямам друг дом“, както и няколко нови парчета. В навечерието на концерта певицата беше причакана от група фенове пред местния хотел „Бонония“, а също и пред сградата на общината. Тя обаче ги подмина на бърз ход. Концертът на певицата продължи повече от предвиденото, като през цялата нощ такситата, които иначе бездействат, развеждаха подпийнали фолк фенове, които си тананикаха. В интернет сайтове се появиха информации за хонорара на фолк фурията, който бил от порядъка на 30 000 лева. Дали обаче това е фейк, нито е потвърдено, нито отречено. Според осведомени източници хонорарите на певците се покриват от търговците и занаятчиите, участващи в изложението, които в конкретния случай са над 120 фирми. Парадът на певците по време на панаира продължава на 29-и август с концерт на популярните сред тийнейджърската аудитория Павел и Венци Венц. На 30 август ще пее друга фолк легенда – Саша Матич, а краят на панаира ще бъде отбелязан с изпълнения на Камелия.   Коя е тя Лепа Брена е родена на 20 октомври 1960 година като Фахрета Яхич в Тузла, Босна и Херцеговина. Тя е най-популярната и обичана класическа поп певица в бивша Югославия. Характерни за нея са неизменно русата u коса, дългите крака и стилното излъчване на сцената. Радва се на голяма популярност в България. В историята ще остане концертът u на националния стадион „Васил Левски“ през юли 1990 година. Това е най-масово посетеният форум в българската концертна дейност и в кариерата на самата Брена. Концертното u турне по онова време включва стадионите на още 15 града, а общият брой на посетителите надхвърля 400 000 души. От 1991 година Лепа Брена е омъжена за бившия тенисист номер 1 на Югославия Слободан Живойнович, с когото имат двама сина. През 1992 г. Лепа Брена се оттегля за малко от сцената и заминава за Америка, където ражда сина си Стефан. Отвъд океана записва хитовия си албум „Ja nemam drugi dom“, който надминава всички очаквания. Клиповете u, записани в САЩ, са най-гледаните в бивша Югославия. През 1995 и 1996 издава албумите „Kazna bozja“ и „Luda za tobom“. Първа за Югославия издава мултимедийни албуми и поставя нови стандарти на пазара. Освен с концертната си дейност, Лепа Брена се изявява и като актриса, като участва в четири филма. Заради раждането на втория си син Виктор през 1998 г. Брена прави музикална пауза, но пък със съпруга си Слободан Живойнович и дългогодишния си приятел Саша Попович създават „Гранд прадъкшън“, която е считана за най-голямата музикална компания на Балканите. С албума си „Pomracenje sunca“ (2000). Лепа Брена се връща към стария стил от началото на кариерата си. През ноември същата година от двора пред къщата им е отвлечен по-големият им син. Семейството плаща огромен откуп и им го връщат. Брена преживява отвличането тежко, отдръпва се от публичния живот и се посвещава предимно на възпитанието на децата си.", "date": "2019.08.29", "title": " Лепа Брена направи фурор край “Баба Вида”\t"}
{"url": "https://trud.bg/%d0%bb%d1%8e%d1%82%d0%b5%d0%bd%d0%b8%d1%86%d0%b0%d1%82%d0%b0-%d0%bf%d0%be-%d0%b5%d0%b2%d1%82%d0%b8%d0%bd%d0%b0-%d0%bd%d0%be-%d1%81-%d1%82%d1%83%d1%80%d1%81%d0%ba%d0%b8-%d0%b4%d0%be%d0%bc%d0%b0%d1%82/", "text": "До 10 години няма да има български зеленчуци, предупреждават производители  Вносът стига 80 на сто  Домашната лютеница ще ни излезе по-евтина тази година спрямо миналата, показват данните на Държавната комисия за стокови борси и тържища, изготвени за “Труд”. По-ниска е цената на доматите, като на едро килограмът се продава по 1,61 лв. за тези от оранжериите, при 1,67 лв. за кг миналата година. При полските цената е 1,21 лева за килограм. На тържищата обаче се предлагат основно домати от Турция, показа наша проверка. На най-голямата софийска борса турските се продават по 1-1,20 лв. за килограм. Разбира се, че няма да има български домати, защото няма кой да обере продукцията на полето и производителите започват да се отказват, коментира за “Труд” Мариана Милтенова, председател на Националния съюз на градинарите в България. По думите й близо 80 на сто от зеленчуците и плодовете у нас са внос. Доматите, чушките и краставиците идват основно от Гърция, Турция и Македония. Ако политиката в земеделието продължи, до 10 години на пазара няма да има български зеленчуци, посочи Милтенова. Преработвателните предприятия също са принудени да работят с вносна суровина, но се оплакват от качеството на чуждата стока, обясни тя. И даде за турски пипер, който е нитратен и има високо водно съдържание и се скапва още преди да стигне до предприятието. В момента на борсите се предлагат български червени чушки, а цената им е по-ниска от миналата година – 0,80 – 1,40 лв. за кг. Има обаче и македонски, които са доста по-скъпи от нашите – 1,70 лв. за кг. Киселите краставички също ще ви излязат на сметка. В момента цената на едро на корнишоните е около 1,18 лв. за кг, докато преди година са стрували 1,40 лв. за кг. Рекордно ниска е и цената на зелето за последните четири години – 45 стотинки, докато преди година цената е била 75 стотинки за килограм. Не така обаче стоят нещата при захарта и оцета. В сезона на консервите миналата година килограм захар е можел да се купи за левче, сега цената гони 1,26 лв. Бутилка оцет също е с 20 стотинки отгоре.", "date": "2019.08.29", "title": " Лютеницата по-евтина, но с турски домати"}
{"url": "https://trud.bg/%d0%bc%d0%b8%d0%b3%d1%80%d0%b0%d0%bd%d1%82%d0%b8-%d0%b1%d0%bb%d0%be%d0%ba%d0%b8%d1%80%d0%b0%d1%85%d0%b0-%d0%b6%d0%bf-%d0%bb%d0%b8%d0%bd%d0%b8%d1%8f%d1%82%d0%b0-%d1%81%d0%be%d0%bb%d1%83%d0%bd-%d0%b0/", "text": "В знак на протест група от 50 мигранти блокира железопътна линия в Гърция. Беше спряно движението на влаковете през гара Лариса. Прекъсната е връзката Солун-Атина. Служители на морската охрана на остров Лесбос се опасяват от размирици, съобщи  . В Солун полицията всекидневно арестува стотици нелегално влезли в страната чужденци, които не искат убежище, а търсят нелегални канали за достъп до Централна Европа. Ситуацията с мигрантите на остров Лесбос е извън контрол. В лагера Мория, който е с капацитет до 3000 души, вече са настанени над 10 хиляди. Работещите в морска охрана на острова изпратиха писмо към министъра на флота с предупреждение, че „положението вече има мирис на барут“. Десетки са ежедневните случаи на спасяване на мигранти в морето, служителите на брегова охрана работят по 24 часа и масово напускат острова, се посочва в искането за спешни мерки. „Обстановката е взривоопасна“, съобщават охранителите на морската граница. Всеки момент може да се стигне до бунт и неподчинение както от страна на мигрантите, така и от страна на жителите на острова.", "date": "2019.08.29", "title": " Мигранти блокираха жп линията Солун-Атина"}
{"url": "https://trud.bg/%d1%81%d0%bf%d0%b5%d1%86%d0%b8%d0%b0%d0%bb%d0%b8%d1%81%d1%82%d1%8a%d1%82-%d0%bf%d0%be-%d1%88%d0%b2%d0%b5%d0%b9%d1%86%d0%b0%d1%80%d1%81%d0%ba%d0%b8-%d1%84%d1%83%d1%82%d0%b1%d0%be%d0%bb-%d0%bf%d0%b5/", "text": "Томи Юрич е последното ново попълнение на ЦСКА, а за последно е играл в „Люцерн“, един от отборите на Петър Александров. Именно с този тим героят от Пеневата чета стана за втори път голмайстор №1 на швейцарското първенство през 1996 година. „ Мисля, че ЦСКА е направил много добър избор с привличането на Юрич – коментира Александров за „Труд“. – Австралиецът е универсален нападател, който играе отлично с глава и остави сериозни впечатления в Швейцария. Нямам представа защо точно се раздели с „Люцерн“. Имаше здравословни проблеми и чести повиквателни в националния отбор.“ Официалният сайт на ФИФА също отдели материал за Юрич. Голмайсторът е похвален за многото си мачове за Австралия, а големият му проблем си остават контузиите. Според ФИФА австралиецът напомня стила на своя виден сънародник Марк Видука.", "date": "2019.08.29", "title": " Специалистът по швейцарски футбол Петър Александров:  Юрич ще вкара много голове в България"}
{"url": "https://trud.bg/%d0%bb%d0%b5%d0%b2%d0%b8%d1%86%d0%b0%d1%82%d0%b0-%d0%b8-5-%d0%b7%d0%b2%d0%b5%d0%b7%d0%b4%d0%b8-%d0%b4%d0%be%d0%b3%d0%be%d0%b2%d0%be%d1%80%d0%b8%d1%85%d0%b0-%d0%ba%d0%be%d0%b0%d0%bb/", "text": "Министър-председател отново ще е Джузепе Конте Салвини свиква протест срещу новия управленски съюз Италия избегна (засега) предсрочни избори, след като късно в сряда лявата опозиционна Демократическа партия (ДП) и антисистемното движение “Пет звезди”, което бе част от управляващата досега коалиция с крайнодясната “Лига”, постигнаха споразумение за ново правителство. Премиер отново ще бъде Джузепе Конте, който подаде оставка преди седмица. Днес президентът Серджо Матарела връчи на Конте мандат за съставяне на нов кабинет, който той прие с обещанието за една “по-обединена Италия”. “Това ще бъде правителство за доброто на гражданите, за модернизиране на страната, което да направи нацията ни по-конкурентна международно, но и по-справедлива, по-подкрепяща”, обеща Конте. Досегашното му правителство рухна, след като лидерът на “Лига” и вицепремиер Матео Салвини обяви управляващата коалиция с “Пет звезди” за мъртва в началото на месеца и настоя за провеждането на предсрочен вот. След поредица от преговори обаче “Пет звезди” решиха да се съюзят с ДП, макар тя да е от системните партии, с които преди година и половина движението отказа да се обедини за управление. Предстои близо 100-те хиляди членове на “Пет звезди” да одобрят коалицията с левицата чрез онлайн гласуване. Предстои също съгласуване на платформа за управление, както и подбор на бъдещи министри. Междувременно Салвини, чиято “Лига” е с най-голямо обществено одобрение (близо 40%), свиква протест в Рим на 19 октомври срещу новата коалиция, зачената според него в Брюксел или Париж.", "date": "2019.08.29", "title": " Левицата и „5 звезди” договориха коалиция (обзор)\t"}
{"url": "https://trud.bg/%d0%bc%d0%b0%d1%82%d0%b5%d0%be-%d1%81%d0%b0%d0%bb%d0%b2%d0%b8%d0%bd%d0%b8-%d0%be%d0%b1%d1%8f%d0%b2%d0%b8-%d0%bf%d1%80%d0%be%d1%82%d0%b5%d1%81%d1%82-%d1%81%d1%80%d0%b5%d1%89%d1%83-%d0%bd%d0%be%d0%b2/", "text": "Председателят на партията „Лига“ Матео Салвини обяви протест срещу  , водено от Джузепе Конте, което все още не е съставено. Бившият вицепремиер и министър на вътрешните работи на средиземноморската страна обяви в социалната мрежа фейсбук 19 октомври за „ден на италианската чест и гордост“. „Ще се подготвим да излезем по площадите на Рим до средата на октомври. 19 октомври ще бъде чудесен ден за демонстриране на италианска гордост и чест, достойнството на мнозинството, което не иска правителството, договорено в Париж и Брюксел под прикритието на нощта“, написа Салвини, призовавайки всички привърженици да се изкажат против алианса на Движение „Пет звезди“ и Демократическата партия (ДП), които се съгласиха да сформират коалиция. Конте, който ръководеше предишния коалиционен кабинет, започна работа по съставянето му от името на президента Серджо Матарела. Крахът на предходния кабинет бе обявен за първи път от самия Салвини на 8 август, когато настоя за провеждането на нови избори.", "date": "2019.08.29", "title": " Матео Салвини обяви протест срещу новото правителство в Италия"}
{"url": "https://trud.bg/%d0%b0%d0%ba%d1%86%d0%b8%d1%8f-%d0%bf%d0%be-%d0%bf%d1%80%d0%b5%d0%bc%d0%b0%d1%85%d0%b2%d0%b0%d0%bd%d0%b5-%d0%bd%d0%b0-%d1%82%d1%80%d0%be%d1%88%d0%ba%d0%b8%d1%82%d0%b5-%d0%b2%d1%8a%d0%b2-%d0%b2%d0%b0/", "text": "Акция за изоставени автомобили по морето в края на сезона. Над 400 стари коли вече са вдигнати с паяк от улиците на Варна и откарани на наказателен паркинг, тъй като пречат на паркирането на туристите и придават неприятен облик на Морската столица. Тези автомобили се съхраняват на паркинга на общината. Те са били със стари номера или не са минали преглед повече от 2 години, съобщи  . Подборът кой автомобил е стар и трябва да бъде премахнат е лесен – повечето са със спаднали гуми, а от багажниците им са поникнали цветя. Но процедурата е тромава. „Има специалисти еколози, които установяват тези автомобили. Прави се справка за собственост, изпращаме писма и когато никой не се яви за автомобила, от поканите, които сме изпратили, ние залепваме стикер – предписание. С този стикер – предписание, 14 дни след залепването му, ние репатрираме автомобила”, каза директорът на Общински паркинги и синя зона към Община Варна Младен Иванов. Цялата процедура отнема минимум месец, а понякога и много повече. Но еколозите не се отказват. „Най-малкото загрозяват, а и заемат паркоместа, които така или иначе не са много“, каза още Иванов. След месеци борба, в края на лятото стотици изоставени коли вече са на наказателния паркинг. Собствениците им имат три месеца да си приберат – срещу такса за репатрирането. „От 22 до 27 лева плюс отговорното пазене на самия автомобил“, заяви Младен Иванов. Престоя на паркинга за месец е 40 лева. „Ако не си потърсят автомобилите в срок от 3 месеца, ние ги предаваме на фирма за разкомплектоване“, добави директорът на Общински паркинги и синя зона към Община Варна. Досега близо 300 шофьори сами са прибрали колите си, останалите отиват за скрап.", "date": "2019.08.29", "title": " Акция по премахване на трошките във Варна"}
{"url": "https://trud.bg/%d0%b2%d0%b8%d0%b6%d1%82%d0%b5-%d0%b0%d0%ba%d1%86%d0%b5%d0%bd%d1%82%d0%b8%d1%82%d0%b5-%d0%b2-%d0%b1%d1%80%d0%be%d1%8f-%d0%bd%d0%b0-%d0%b2%d0%b5%d1%81%d1%82%d0%bd%d0%b8%d0%ba-%d1%82%d1%80%d1%83-471/", "text": "Лютеницата по-евтина, но с турски домати Вносът стига 80 на сто. До 10 години няма да има български зеленчуци, предупреждават производители.     За съжаление, вече сме всичко останало, но не и учители Сложихме на съветската образователна система една европейска дрешка, но така не става – трябва да се бръкне надълбоко, казва Емил Начев, директор на СУ „Найден Геров“ в Столипиново, в интервю за „Труд“.       Всички плащаме за боклуци край пътищата Половин милион от данъците ни отиват за разчистване вместо за ремонт на шосетата – коментар на Наталия Малчева.         Демографският срив ни затрива В петвековното робство българският етнос се съхрани, а сега сами се погребваме – анализ на Дамян Обрешков.           Македонци и албанци още ровят в горещи въглени 18 години минаха след подписването на Охридския договор, а някои не си дават сметка за последствията – анализ на Костадин Филипов.               Гранитският дъб – ням свидетел на миналото Специалисти са установили, че най-старото дърво в България е поникнало през 345 г. сл. Хр. – „Мистериите на българските земи“ с проф. Пламен Павлов.             Мускули за милиони Силует на Дуейн „Скалата“ Джонсън. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.08.29", "title": " Вижте акцентите в броя на вестник „Труд“ в петък, 30 август 2019"}
{"url": "https://trud.bg/%d1%82%d1%80%d1%8a%d0%bc%d0%bf-%d0%be%d0%b1%d0%bc%d0%b8%d1%81%d0%bb%d1%8f-%d0%b4%d0%b0-%d0%b1%d0%bb%d0%be%d0%ba%d0%b8%d1%80%d0%b0-250-%d0%bc%d0%bb%d0%bd-%d0%b4%d0%be%d0%bb%d0%b0%d1%80%d0%b0-%d0%b2/", "text": "Американският президент Доналд Тръмп обмисля да блокира 250 млн. долара военна помощ за Украйна, предназначена да помогне на правителството в борбата с проруските сепаратисти в Донбас, подкрепяни от Москва, съобщава Ройтерс. Си Ен Ен съобщава, позовавайки се на свои източници, че Белият дом вече е започнал да уведомява съответните агенции и членове на Конгреса, който одобрява помощта, но предстои Тръмп да вземе окончателно решение по въпроса. От Белия дом не са коментирали темата.", "date": "2019.08.29", "title": " Тръмп обмисля да блокира 250 млн. долара военна помощ за Украйна"}
{"url": "https://trud.bg/%d0%bd%d0%be%d0%b2%d0%b8%d1%8f%d1%82-%d0%bf%d0%b0%d0%bf%d0%b0-%d0%be%d1%81%d0%b2%d0%b5%d1%89%d0%b0%d0%b2%d0%b0-%d0%b2%d0%b5%d0%bd%d0%b5%d1%86%d0%b8%d1%8f/", "text": "Жулиет Бинош и Катрин Деньов откриха 76-ото издание на прочутия международен филмов фестивал във Венеция. Двете актриси участват във филма “Истината” на японския режисьор Хирокадзу Корееда, който през 2018 г. спечели “Златната палма” в Кан с лентата “Джебчии”. В конкурсната програма се състезават 21 филма. Председател на журито е аржентинската режисьорка Лукресия Мартел. Една от специалните премиери ще бъде на новия филм на Роман Полански An Officer And a Spy (“Офицер и шпионин”) за аферата “Драйфус”. Паоло Сорентино ще представи два епизода от продължението на тв сериала “Младият папа” – “Новият папа”, с участието на Джъд Лоу и Джон Малкович.", "date": "2019.08.29", "title": " „Новият папа” освещава Венеция\t"}
{"url": "https://trud.bg/%d1%80%d1%83%d1%81%d0%b8%d1%8f-%d0%bf%d1%80%d0%b5%d0%b4%d0%bb%d0%be%d0%b6%d0%b8-%d0%bd%d0%b0-%d0%b8%d1%80%d0%b0%d0%bd-%d0%bd%d0%be%d0%b2-%d0%bc%d0%b0%d1%80%d1%88%d1%80%d1%83%d1%82-%d0%b7%d0%b0-%d0%b4/", "text": "Русия предложи да помогне на Иран да преодолее санкциите на САЩ, като му позволи да транспортира суров нефт през пристанищата в Крим, в знак на засилване на връзките между Москва и Техеран, отбелязват в редакцията на британския национален ежедневник The Times. По-рано Иран извършваше доставки на петрол в Сирия и Турция през Суецкия канал. Този маршрут се превърна в проблематичен, след като президентът на САЩ Доналд Тръмп изтегли страната от споразумението за ядрената програма на Техеран и наложи икономически санкции на близкоизточната република. Държавите, които купуват ирански петрол или подпомагат доставката му, рискуват санкции от САЩ. Георги Мурадов, представител на Кремъл в Крим, обяви предложението. „Иран може да използва нашите транспортни възможности и да транспортира петрол през канала Волга-Дон, през Крим, до Черно море. Взаимният интерес към сътрудничество между Иран и Крим нараства, особено като се има предвид антииранската политика на САЩ“. Каналът Волга-Дон е дълъг 101 км и е част от система от вътрешни водни пътища, които свързват Каспийско море със световните океани през Азовско и Черно море. Техеран все още не е отговорил публично на руското предложение.", "date": "2019.08.29", "title": " Русия предложи на Иран нов маршрут за доставки на петрол в Турция и Сирия"}
{"url": "https://trud.bg/%d0%bf%d1%83%d1%81%d0%ba%d0%b0%d1%82-%d0%b4%d0%b2%d0%b5-%d0%bb%d0%b5%d0%bd%d1%82%d0%b8-%d0%b7%d0%b0-%d0%b4%d0%b2%d0%b8%d0%b6%d0%b5%d0%bd%d0%b8%d0%b5-%d0%bf%d0%be-%d0%b0%d0%bc-%d1%81%d1%82%d1%80/", "text": "От 14 ч. в петък до 10 ч. в неделя в участъка от АМ „Струма“ в района на Дупница ще има две ленти за движение за леките автомобили и ППС до 12 тона в посока Кулата и една за София, съобщиха от АПИ. От 10 ч. в неделя до 14 ч. в петък, когато трафикът за столицата е по-интензивен, ще има две ленти за София и една за Кулата. С въвеждането на реверсивното движение ще се улесни пътуването в пиковите дни и часове. Платното за Кулата от автомагистралата, което е засегнато от пожара в депото за отпадъци, остава затворено за извършване на необходимите аварийно-възстановителни дейности. Превозните средства с маса по-голяма от 12 т, включително и автобусите, пътуващи към Кулата ще се отбиват от АМ „Струма“ при пътен възел „Долна Диканя“, ще преминават по път I-1/Е-79 и при пътен възел „Бобошево“ ще продължават по АМ „Струма“. За пътуващите към София отбиването по път Е-79 ще става при пътен възел „Бобошево“, а качването на магистралата ще бъде при пътен възел „Дупница Север“. За ППС над 12 т се забранява движението по пътната връзка от път Е-79 към АМ „Струма“, при пътен възел „Дупница Север“ при км 51+236 и по пътните връзки от път ІІ-62 Дупница-Кюстендил към АМ „Струма“ на пътен възел  „Дупница Юг“ по направленията: Кюстендил – Благоевград, Кюстендил – София, Дупница – Благоевград и Дупница – София.", "date": "2019.08.29", "title": " Пускат две ленти за движение по АМ „Струма“ край Дупница към Гърция през уикенда"}
