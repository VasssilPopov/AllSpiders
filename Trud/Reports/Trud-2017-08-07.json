{"url": "https://trud.bg/%d0%b2%d0%b8%d0%b6%d1%82%d0%b5-%d0%b0%d0%ba%d1%86%d0%b5%d0%bd%d1%82%d0%b8%d1%82%d0%b5-%d0%b2-%d0%b1%d1%80%d0%be%d1%8f-%d0%bd%d0%b0-%d0%b2%d0%b5%d1%81%d1%82%d0%bd%d0%b8%d0%ba-%d1%82%d1%80%d1%83-25/", "text": "Втора проверка на Агенцията за безопасност на храните показа 17 по-евтини храни у нас в сравнение със Западна Европа.         Ето какво трябва да знаете, ако искате бързо да напуснете работа.         Правителството ще прави доброволчески батальони, въвежда нов вид военна служба – коментар на Спирдон Спирдонов.         През социалните мрежи неистината заклейми и смаза десетки хора без никакъв свят и без извинение – анализ на Васил Мирчев.               Болата се превърна в бунище, откакто стана резерват, казва общинският съветник от Балчик Виктор Лучиянов.       Активното мероприятие показва колко сериозни са щетите от ерозиране на доверието в институциите и държавността.         Силует на Шарлиз Терон.", "date": "2017.08.07", "title": " Вижте акцентите в броя на вестник „Труд“ във вторник, 8 август 2017"}
{"url": "https://trud.bg/%d0%bf%d0%b0%d1%80%d0%b0%d0%bf%d0%bb%d0%b0%d0%bd%d0%b5%d1%80%d0%b8%d1%81%d1%82%d0%b8-%d1%81%d0%b5-%d0%b7%d0%b0%d0%b1%d0%b8%d1%85%d0%b0-%d0%b2-%d0%b4%d1%8a%d1%80%d0%b2%d0%be/", "text": "Парапланеристи се забиха в дърво в морската градина на Бургас веднага след излитането си. За щастие инцидентът се е разминал без сериозни наранявания. Инцидентът станал по време на тандемен параполет, когато на борда на екстремното возило са едновременно инструктор и туристка. Парапланеристите обикновено излитат от района на паметника на Пушкин. Силният вятър обаче  подхванал търсачката на силни усещания и нейния инструктор веднага след като се отделили от земята и ги е забил в клоните на дървото. Туристи, които по това време са се разхождали по алеята край морето, се уплашили и започнали да звънят по институциите за помощ. При нарушен баланс, вятърът ги е запратил в дървото, нищо опасно не се е случило, успокояваха духовете опитни парапланеристи.", "date": "2017.08.07", "title": " Парапланеристи се забиха в дърво"}
{"url": "https://trud.bg/39-%d0%b3%d0%be%d0%b4%d0%b8%d1%88%d0%b5%d0%bd-%d0%be%d1%81%d1%8a%d0%b6%d0%b4%d0%b0%d0%bd-%d1%86%d0%b8%d0%b3%d0%b0%d0%bd%d0%b8%d0%bd-%d0%ba%d1%80%d0%b0%d0%bb-%d0%b8-%d0%b2-%d0%b0%d0%b2%d1%82%d0%be/", "text": "В хода на проведено разследване служителите на Шесто РУ на МВР-Пловдив разкриха и задържаха автора на джебчийска кражба в Пловдив, извършена в средата на месец юли в автобус на градския транспорт. Апашът се оказал 39-годишен криминално проявен и осъждан циганин от ромската махала „Столипиново”, а мярката спрямо него е взета след събрани доказателства, че именно той е отмъкнал с ловкост 300 лева от 68-годишен пътник. Пълното документиране на случая продължава разследващ полицай от районното управление в Столипиново.", "date": "2017.08.07", "title": " 39-годишен осъждан циганин  крал и в автобус на градския транспорт в Пловдив"}
{"url": "https://trud.bg/%d1%86%d0%b0%d1%80%d0%b8%d1%86%d0%b0-%d0%bd%d0%b0-%d1%80%d0%be%d0%b7%d0%b0%d1%82%d0%b0-2017-%d1%83%d1%87%d0%b0%d1%81%d0%b2%d0%b0-%d0%b2-%d0%bc%d0%b5%d0%b6%d0%b4%d1%83%d0%bd%d0%b0%d1%80%d0%be/", "text": "Царица на розата – Карлово 2017 –  Христина Караколева  взе участие в международен проект „Спиране на социалното изключване и дискриминация по отношение на жените в спорта“, който се реализира по програма „Еразъм +“. Младежкият международен обмен се проведе в Полша, а Христина, която е елитна състезателка по триатлон и е печелила няколко призови места, представи Карлово и България сред младежи от 10 страни.", "date": "2017.08.07", "title": " „Царица на  розата 2017“  участва в международен проект\t\t\t"}
{"url": "https://trud.bg/%d0%b1%d0%be%d0%b9%d0%ba%d0%be-%d0%b1%d0%be%d1%80%d0%b8%d1%81%d0%be%d0%b2-%d0%be%d0%b1%d1%81%d1%8a%d0%b4%d0%b8-%d1%81%d0%bb%d1%83%d1%87%d0%b0%d1%8f-%d0%ba%d0%b0%d0%bb%d0%b8%d0%b0%d0%ba%d1%80/", "text": "Министър-председателят Бойко Борисов проведе телефонен разговор с комисаря по околна среда, морско дело и рибарство Кармену Вела. Двамата обсъдиха възникналия казус „Калиакра”, съобщиха от МС. Премиерът Борисов запозна комисар Вела с развитието на ситуацията в България след  . Двамата се обединиха около позицията, че решението на Съда на Европейския съюз трябва да се изпълни. Беше посочено, че българските власти трябва да идентифицират подходящите мерки и начини, с които това да стане. Беше подчертано, че европейското законодателство в областта на „Натура 2000” не забранява икономически дейности, включително земеделие, и ще се търсят варианти как решението да бъде приложено, така че да не бъдат ощетени засегнатите от него хора в района на крайморска Добруджа. Европейската комисия и българското правителство са в добър диалог по темата и полагат усилия за намиране на оптималния компромис за защита и на природата, и на интересите на хората в този край на България, беше отбелязано в разговора. Комисар Вела приветства усилията на министър-председателя да събере всички заинтересовани страни по случая в търсене на решение. Той също така отбеляза доброто сътрудничество и усилията на министър Димов. Премиерът Борисов покани комисар Кармену Вела заедно с еврокомисаря по регионална политика Корина Крецу да посетят България и на място да се запознаят с мерките, които са взети за опазване на защитените територии. Утре от 11 часа Бойко Борисов организира среща на всички заинтересовани страни – кметове, собственици на имоти, представители на природозащитни организации, на научната общност, на браншови организации и експерти от МОСВ, за да се потърси баланс по проекта за интегрирания план на защитените зони в района на Калиакра. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.08.07", "title": " Бойко Борисов обсъди случая „Калиакра” с еврокомисар Кармену Вела\t\t\t"}
{"url": "https://trud.bg/60-%d0%b3%d0%be%d0%b4%d0%b8%d1%88%d0%b5%d0%bd-%d1%88%d0%be%d1%84%d1%8c%d0%be%d1%80-%d0%b2-%d0%b1%d0%be%d0%bb%d0%bd%d0%b8%d1%86%d0%b0-%d1%81%d0%bb%d0%b5%d0%b4-%d0%ba%d0%b0%d1%82%d0%be-%d0%be%d1%82/", "text": "60-годишен шофьор е в оставен под лекарско наблюдение в пловдивска болница, след като пострадал при катастрофа между селата Стрелци и Пъдарско в неделя около 15.20 часа. Тогава възрастният водач от село Стрелци със своя лек автомобил „Ситроен” се включил в движението, излизайки от черен път и отнемайки предимството на лек автомобил „Шевролет”, който не успял да избегне сблъсъка въпреки усилията на 63-годишния шофьор зад волана. Той е изпробван с дрегер за алкохол, но резултатът е отрицателен. По случая е образувано досъдебно производство в РУ на МВР-Раковски. В неделя по пътищата в Пловдивска област са станали 14 произшествия с материални щети. Регистрирани са и 2 катастрофи с двама ранени. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.08.07", "title": " 60-годишен шофьор в болница, след като отнел предимството на „Шевролет”"}
{"url": "https://trud.bg/%d0%b6%d0%b8%d1%82%d0%b5%d0%bb-%d0%bd%d0%b0-%d1%81%d0%b5%d0%bb%d0%be-%d1%82%d1%80%d1%83%d0%b4-%d0%b8%d0%b7%d0%b3%d0%be%d1%80%d1%8f-%d0%b7%d0%b0%d1%80%d0%b0%d0%b4%d0%b8-%d0%ba%d0%be%d0%bd%d1%82%d1%80/", "text": "Бързо производство е образувано срещу 48-годишен жител на пловдивското село Труд (Община Марица) за престъпление с акцизни стоки. В неделя в района на пазар на ул. “Огражден” в града под тепетата служители на Трето РУ на МВР-Пловдив установили, че мъжът държи в лекия си автомобил “БМВ” 1400 къса саморъчно свити цигари и 6 килограма нарязан тютюн без български бандерол. С полицейска заповед извършителят е задържан за срок до 24 часа. Предстои за случая да бъде уведомена Районна прокуратура-Пловдив. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.08.07", "title": " Жител на село Труд изгоря заради контрабандни цигари и тютюн"}
{"url": "https://trud.bg/%d0%bd%d0%b0%d0%bf-%d0%b8%d0%bd%d1%84%d0%be%d1%80%d0%bc%d0%b8%d1%80%d0%b0-%d0%b7%d0%b0-%d0%b4%d1%8a%d0%bb%d0%b6%d0%b8%d0%bc%d0%b8-%d0%b4%d0%b0%d0%bd%d1%8a%d1%86%d0%b8-%d0%b8-%d0%bf%d0%be-%d1%82%d0%b5/", "text": "Занапред НАП във Велико Търново ще може да предоставя данъчно-осигурителна информация на клиентите си, които притежават персонален идентификационен код (ПИК) и по телефона чрез колцентъра си. На практика това означава, че гражданите и фирмите с ПИК ще могат да получават информация за своите данъчни и осигурителни задължения по още един начин, не само онлайн – с ПИК или електронен подпис и в офисите на Агенцията, но и по телефона, след като се идентифицират със своя ПИК. „Досега нямаше такава възможност, но последните промени в Данъчно-осигурителния процесуален кодекс дадоха възможност на НАП да предложи новата услуга. Очаква се Агенцията да въведе проверката за данъци и осигуровки по телефона в близките месеци. Разпоредбите на данъчния кодекс дават 6 месечен срок, в който да се уреди реда и начина за прилагането им“, обясняват от приходната институция във Велико Търново. От създаването си през 2008 г. до сега колцентърът на НАП е получил близо 3 милиона запитвания на клиенти на Агенцията. Чрез телефона за информация на Агенцията 0700 18 700 са обслужени 2 200 000 запитвания на клиенти, а служителите на информационния център са отговорили на над 164 400 въпроса, постъпили на електронния му адрес –  . Автоматизираните справки и информация са ползвани над 680 000 пъти. Статистиката на информационния център сочи още, че пропуснатите обаждания в работно време са под 5%, а доволните от получената информация от служителите на НАП са над 90%. Средната продължителност на телефонните разговори е 4 минути. На телефона на информационния център на НАП 0700 18 700 гражданите и представителите на фирмите могат да получат съвет за декларирането и плащане на данъци и осигурителни вноски. Освен това могат да ползват и автоматичните услуги, които не изискват разговор с оператор и са достъпни 24 часа в денонощието, 7 дни в седмицата: проверка на здравен статус, справка за регистрация по ДДС и др. Телефонното обаждане към 0700 18 700 е на цената на градски разговор от цялата страна за абонатите на стационарни телефони. Обажданията от мобилни телефони се заплащат по стандартната тарифа на съответния мобилен оператор. Запитвания клиентите могат да изпращат и на имейл адрес  . Колцентърът на НАП приема също и сигнали за неиздаване на касови бележки и други данъчни и осигурителни нарушения. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.08.07", "title": " НАП информира за дължими данъци и по телефона"}
{"url": "https://trud.bg/%d0%ba%d1%80%d0%b0%d0%b4%d0%b5%d1%86-%d0%be%d1%82%d0%bc%d1%8a%d0%ba%d0%bd%d0%b0-%d1%87%d0%b0%d0%bd%d1%82%d0%b0-%d1%81-%d0%bd%d0%b0%d0%b4-2500-%d0%bb%d0%b2-%d0%bf%d1%80%d0%b5%d0%b7-%d0%be%d1%82%d0%b2/", "text": "Сигнал за домова кражба разследват криминалистите от Второ РУ на МВР в Пловдив, където по предварителни данни през нощта от апартамент на първия етаж на ул. “Ген. Колев” в район „Западен” била отмъкната чанта с над 2500 лева, лични документи и банкови карти. При огледа е установено, че посегателството е извършено през отворената врата на тераса. По случая е образувано досъдебно производство. През последното денонощие на територията на Областна дирекция на МВР – Пловдив са регистрирани 10 криминални престъпления – кражба и 9 други. Разкрити са 9 престъпления. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.08.07", "title": " Крадец отмъкна чанта с над 2500 лв. през отворена балконска врата на апартамент в Пловдив"}
{"url": "https://trud.bg/%d0%b2-%d0%bf%d0%bb%d0%be%d0%b2%d0%b4%d0%b8%d0%b2-%d0%be%d1%82%d1%87%d0%b5%d1%82%d0%be%d1%85%d0%b0-%d0%b4%d0%b2%d0%be%d0%b5%d0%bd-%d1%80%d1%8a%d1%81%d1%82-%d0%bd%d0%b0-%d0%bf%d0%be%d1%81%d0%b5%d1%82/", "text": "С 80%  е нараснал броят на посетителите на двата туристически информационни центъра (ТИЦ) на площад „Централен“ №1 и улица „Д-р Стоян Чомаков“ № 1 в Стария град спрямо първото шестмесечие на 2016 г.. Забележителен ръст от 54 % е отбелязан и в посещенията на музеите в Пловдив. От откриването си на 7 юни 2017 г., новият ТИЦ (Туристически информационен център) на Малката главна улица „Райко Даскалов“ №1 е посрещнал вече над 6300 посетители от страната и чужбина. Значителен е ръстът на туристите от основните пазари за града, а именно Турция, САЩ, Израел, Великобритания, Испания, Италия. Отчитат се все повече индивидуални посещения от туристи от Албания, Аржентина, Азербайджан, Бразилия, Венецуела, Обединени Арабски Емирства, Колумбия, Пакистан, Уругвай и други по-малко популярни пазари. Двоен ръст е отбелязан и в посещенията на музеите в Пловдив за първите 6 месеца на тази година – 54 % или 63 600 посещения повече в сравнение с първото полугодие на 2016 г. Рекорден брой са посетителите на обектите на Общински институт „Старинен Пловдив“  – 90 091 туристи общо за шестмесечието на 2017 г., което е с 54 927 повече в сравнение с миналата година и общ ръст от 156%. Сред най-посещаваните обекти като Античен театър, Римски стадион и Малката базилика се нарежда вече и новооткритата къща на Георги Клианти – най-старата възрожденска къща в Старинен Пловдив, която след цялостната си реставрация вече е достъпна за посетители. Общински институт „Старинен Пловдив” предлага комбинирани билети с отстъпка за пет от следните обекти: Античен театър, Балабанова къща, Къща Хиндилиян, музейната експозиция на Златю Бояджиев, експозицията на Димитър Киров-ДиКиро, Музей на фармацията, Къщата на Никола Недкович и Малката раннохристиянска базилика. От останалите обекти с най-висок ръст на посещаемост е Регионален природонаучен музей – 30 % , следват го Регионалният Етнографски музей,  Културен център „Тракарт“ и Градска художествена галерия със 7% ръст за всеки един от тях.", "date": "2017.08.07", "title": " В Пловдив отчетоха  двоен ръст на посетителите в музеите"}
{"url": "https://trud.bg/%d0%ba%d0%bc%d0%b5%d1%82%d0%be%d0%b2%d0%b5-%d1%89%d0%b5-%d1%81%d0%bb%d0%b5%d0%b4%d1%8f%d1%82-%d0%b7%d0%b0-%d0%bd%d0%b5%d0%b7%d0%b0%d0%ba%d0%be%d0%bd%d0%b5%d0%bd-%d0%b4%d0%be%d0%b1%d0%b8%d0%b2-%d0%bd/", "text": "В Шуменско са констатирани случаи на незаконен добив на чакъл и пясък от речните наноси по течението на река Камчия. Това съобщават от община Шумен и уточняват, че със заповед на кмета Любомир Христов изрично се забранява добиването на инертни материали от фирми и физически лица, които не притежават необходимите разрешителни документи.  Градоначалникът възлага на кметовете на шуменските села Мараш, Салманово, Радко Димитриево и Ивански да контролират в районите си. Нарушителите, които нямат разрешително или имат концесия, чието действие е спряно, ще бъдат санкционирани, съобщават от общината.", "date": "2017.08.07", "title": " Кметове ще следят за незаконен добив на чакъл"}
{"url": "https://trud.bg/%d0%b2%d1%8a%d1%80%d0%b2%d0%b8-%d0%b5%d0%b2%d1%80%d0%be%d0%bf%d0%b0-%d0%b2%d1%8a%d0%b7%d1%80%d0%be%d0%b4%d0%b5%d0%bd%d0%b0-%d1%81%d1%8a%d0%b4%d0%b1%d0%b8%d0%bd%d0%b8%d1%82%d0%b5-%d1%81%d0%b8-%d1%82/", "text": "Трите послания на българското председателство – консенсус, конкурентоспособност и кохезия са одобрявани от 80% от българите. Това не е предположение, а сериозно социологическо проучване. Разбрахме го от ресорния вицепремиер Лиляна Павлова. Добре, без да се фокусираме върху думата “кохезия”, която се обзалагам, че 99% от българите не разбират, трите думички вече акушираха доста коментари, при това в предимно негативен аспект. Вечно сърдитите и недоволни пост-преходни дисиденти съзряха интересен контекст в трите „К“ на посланията. Те го разчетоха като “#Кой, #Кой, #Кой” – вечната вътрешна драма. Други пък – тези фанатичните защитниците на мултикултурализма, крайния либерализъм и свободното придвижване на преселници из континента, се притесниха, че „консенсус, конкурентоспособност и кохезия“ могат да се разчетат от гостите като ККК – абревиатурата на Ку Клукс Клан. Ужас, чужденците ще кажат, че българите подкрепят „Великото бяло братство“, което бесеше и изгаряше чернокожи в САЩ в продължение на десетилетия. Ами не, приятели, това си е просто „консенсус, конкурентоспособност и кохезия“. Просто е необяснимо как 80 на сто подкрепят думичките, пък всеки си ги тълкува както си ще. Но заради такива хора, на които им се привиждат мишки във всеки ъгъл, мултикултурни редактори пренаписаха “Чичо Томовата колиба“ и Чичо Том вече не е „негър“, а „афроамерканец“, защото не било коректно. А книгата е толкова човеколюбива. Скоро ще чуем, че родните роми вече не са роми, заради негативния контекст в обществото и ще ги наричаме „индо-българи“, примерно. Но пък в крайна сметка това е обществото – различни, антагонистични на пръв поглед клетки, които образуват едно цяло. „Ин и Ян“, кой и той. Точно това прилепване на отделните клетки и обществени групички около нещо спорно, колкото едно послание, може да мине за “социалната кохезия”. Във физиката “кохезия” е междумолекулярното привличане на подобни частици. Благодарение на него се създава повърхностно напрежение. Едно от веществата с най-силна кохезия е водата, където има и наистина силно повърхностно напрежение. Не случайно ако си прекалено чист и свят човек, можеш да ходиш без проблем по нея. Вярно, само един го е постигал досега, но допускам, че в ГЕРБ ще скочат 82% от партийците и ще кажат “Не си прав, Емиле! Скоро ще има и още един.“ Ще се наложи да репликирам “Възможно е, но само с душа не става, трябва и диета.” Засега на ГЕРБ й върви като по вода, особено с „кохезионните фондове“. Кохезионните фондове нямат нищо общо с физиката, а с естеството на усвояване на европейски пари, по изграждане на транспортната инфраструктура. Разбирай магистрали, естакади, тунели, мунели. Те са нужни, за да сме свързани с другите държави от Европейския съюз, за да може когото председателстваме в продължение на шест месеца, да има по какво да ни дойдат чужденците. С добра инфраструктура можем да бъдем конкурентноспособни и, ако в НДК има кохезия покрай напрежението между различните клетки в ГРЕБ, да постигнем консенсус и да кажем „Боже, колко хубаво председателство беше“. Ето ви “консенсус, конкурентоспособност и кохезия”! Но ходи го обяснявай на младите, красивите и мрънкащите, дето в рая да задремят ще се стряскат с “#Кой, #Кой, #Кой”. Тъкмо народът се кротна около този кохезионен акцент в председателството и на дневен ред дойде ред на слогана United we stand strong! Или както е познато на всички българчета “Съединението прави силата”.  Между другото какъвто и да беше лозунгът – все тая. Можехме да предложим и “Върви Европа възродена! Към светла бъднина върви!” и пак щеше да е все тая. Гледах всичките слогани и лога на предшествениците ни – все тая. Но пък стратегически погледната песента на Михайловски за солунските двама братя щеше породи кохезия и в прилепващите се два народа – македонски и български. Нещо, което ще бъде и тема в председателството ни: интегриране на Западните балкани. Но да се върнем към историческия контекст на United we stand strong! Всички знаем легендата за хан Кубрат (известен в някои части на България като Ханко брат), в която той събрал синовете си и им демонстрирал със сноп стрели как ако братята са заедно, нищо не може да ги сломи. Също така знаем, че никой не го послушал и младите се разбягали – кой накъдето му видят очите. На пръв поглед Курбат се е провалил. Историята обаче трябва да се оценява в нейната целост. Преди 1300 години бихме поклатили глава и да порицаем тези непослушни и глупави момчета Батбаян, Котраг, Аспарух, Кубер и Алцек. Но днес България никога нямаше да бъде председател на ЕС за тези шест месеца, ако Аспарух не беше препускал към Онгъла. Ето, тези които са останали при Волга, днес говорят руски език и са приели исляма в голямата си част. Това не е блян днес. Но ако бяхме останали, ни Волга и руски език нямаше да говорим, защото нямаше учениците на Кирил и Методий къде да отидат, кой да ги приюти, кой мастило и книги да им даде, камо ли да идат в Киевска Рус. Тайната на добре изпълнения европейски проект е в приемлив проект, добра визуализация и аплодиран отчет. Нищо друго няма значение. Няма да има значение къде ще се провеждат хилядите събития, няма значение лого, слоган, нито дори какъв паметник има пред НДК. Всичко е предварително похарчено и банкет ще има. Вервайте ми.   Символът в Естонското председателство на Съвета на Еворпа е “баланс”, а мотото – “Единство чрез баланс”. Разбира се и тук се търси консенсуса, който и без това е заложен в системата за вземане на решения в ЕС. Естонската перспектива на баланса, обаче има друг смисъл. В една от най-технологично напредничавите държави в света, председателството е и начин да се покаже как държавата изгражда баланса между природа и високите технологии. Това в Естония не е пожелание, а реалност. Точно и затова слоганът звучи естествено, без напрежение.", "date": "2017.08.07", "title": " Върви, Европа възродена! Съдбините си ти поднови!\t\t\t"}
{"url": "https://trud.bg/%d0%bd%d0%b5-%d0%b5-%d0%bb%d0%b8-%d1%80%d0%b0%d0%bd%d0%be-%d0%b4%d0%b0-%d0%b4%d0%b5%d0%bb%d0%b8%d0%bc-%d0%b7%d0%b0%d1%81%d0%bb%d1%83%d0%b3%d0%b8/", "text": "Трябва да си призная, че в предишния текст в „Труд“ не бях съвсем справедлив към Росен Плевнелиев. Обвиних го, че за пет години мандат като държавен глава той не стъпи на територията на Македония, което никой от неговите предшественици не е правил. Всъщност, не бях съвсем прав. В началото на април миналата година бях в Скопие с екип на БНТ за да снимам за документалния си филм, посветен на Битолския надпис. Естествено, че се обадих в посолството, както си му е редът, пък и имам доста приятели сред дипломатите там. Срещнах посланик Иван Петков пред входа. Той тъкмо слизаше от служебния автомобил и като ме видя, извика радостен: „Коста, ела да ти кажа. Сега се връщам от президентството, имаме окончателно съгласие от Георги Иванов да се срещнат заедно с Росен Плевнелиев на 6 май на българските гробища в Ново село“. „Иване – отговорих – това си е пробив. Браво! А най-вече се радвам, че все пак нашият държавен глава ще „стъпи“ на територията на Македония. Та това си е някаква форма на съвместно честване, пък и мястото е добре избрано. Поздравления!“ Разделихме се, а аз побързах да звънна в София на шефа на информацията на БНТ Даниел Чипев. „Така и така, Чипе, ето ти прясна новина: На 6 май двамата президенти така и така… Да се готвят, както се казва.“ И тръгнахме към Битоля, защото нямахме повече работа в Скопие. Вече бях взел две интервюта – едното с проф. Любомир Фръчковски, с когото имаме отдавнашно познанство, и с лидера на опозицията Зоран Заев. До изборите на 11 декември беше още далече, до 20 юни тази година. Още повече бе далеч времето, когато Заев ще се скъса да дава интервюта на български медии – всяка една от тях с претенциите, че е първата, разговаряла с него. Е, нашият разговор бе излъчен през април миналата година, в Сутрешния блок на БНТ при Иво Никодимов, при това, обърнете внимание, без превод. По пътя към Битола си мислех за мотивите, накарали Георге Иванов да приеме да се срещне с Плевнелиев на българските гробища в Ново село на 6 май. Та не беше ли тъкмо Иванов човекът, който с голяма доза ирония, и дори сарказъм, бе отговорил на предложенията за съвместно отбелязване на събития и личности от общата ни история, като бе направил контрапредложението да отбелязваме заедно Деня на Европа – или Деня на победата на 9 май, или дори 8 март – Международният ден на жената. Нали и той е общ празник. Дали не му е дошъл акълът най-после да се опита да излезе от личната си изолация като президент на Македония, в която сам се натика с непоследователните си действия и с откритото взимане на страна в острия вътрешно-политически сблъсък между управляващата ВМРО-ДПМНЕ и опозиционният Социалдемократически съюз? От друга страна, казвам си, това ще е бонус и за Плевнелиев, който най-сетне е разбрал, че да страни от Македония, по някакви си негови причини, не е продуктивно. И ето – двамата ще се видят в Ново село, само на десетина километра от границата с България, но все пак в Македония. И то на едно символно място – българските гробища край малкото македонско градче. Но не стана така. Това беше във вторник, а в сряда след обяд, в специално свое изявление по телевизиите, президентът Иванов обяви, че амнистира 56 висши партийни и държавни функционери, които Специалната прокуратура обвинява за нарушения и престъпления и за корупция и злоупотреби, при извършването на служебните им задължения. Сред амнистираните бе и премиерът Никола Груевски, чието бъдеще още тогава опозицията виждаше в някой от македонските затвори. Указът на Иванов предизвика бурни протести по улиците и площадите на Скопие, мене заедно с екипа спешно ме върнаха от Битоля в Скопие, за да отразяваме тези събития. Започна „Шарената революция“. Знаем как се развиха събитията, но важното е, че се създаде ситуация, в която каквато и да е среща между Иванов и Плевнелиев стана немислима.  Под натиска на улицата и от страна на международния фактор, Иванов взе да дава назад, отмени някои от „аболицираните“, но политическият му и личен рейтинг падна до степента на нула. И досега е там някъде. И тук настъпва интересното. Вместо да обърне гръб на македонския си колега, който си го заслужава отвсякъде, през ноември миналата година Плевнелиев го прие в София. Нещо повече – заведе го в Българската академия на науките, където Иванов стана Доктор хонорис кауза на БАН. Ако човек прочете препоръките, с които тогавашният председател на БАН акад. Стефан Воденичаров предлага Иванов да стане почетен доктор, току виж реши, че един истински Айнщайн на македонската и световна хуманитаристика оказва честа на БАН. Толкова време оттогава, толкова хора съм разпитвал кои са истинските мотиви да удостоят Иванов с това звание. Ако са политически, жалко за БАН, позволила по толкова евтин начин в нея като академична институция да бъде вкарана политиката. Ако мотивите са научни, какви са критериите за това – та, не знаят ли българските академици, че Иванов е един от теоретиците на македонизма, нещо повече, той минава за гуруто на Никола Груевски в търсенето на античните корени на днешните македонци. И то къде – в будоара на Александър Македонски. Само да бяха прочели словото на Иванов пред студенти и преподаватели в Московския университет преди две или три години, за да им стане ясно поне да известна степен, твърдението, че славянската писменост е отишла в Русия от македонските земи. Иванов бе стигнал до там да аргументира историческите връзки между Македония и Русия с твърдението, че коренът на един от сатрапите около Сталин и после около Хрушчов – Георгий Маленков, бил от Охрид. Вярно, в Охрид има фамилия Маленко, но аз познавам някои от тях и нямам впечатлението, че имат съзнанието за „свои хора“ в Москва. Съжалявам, но ако в БАН все още смятат, че с този почетен доктор- проф. Георги Иванов, издигат научната стойност на институцията, жестоко се лъжат. И сега, когато май дойде времето да се делят заслугите за подписването на Договора със Скопие, Плевнелиев, гледам, иска своя дял от тях. Защото се е борил с македонизма, като го е пренебрегвал и отричал, но от София, от кабинета си на „Дондуков”. Мисля си, че ако не дай Боже, никак не искам това да се случи, но нещата се обърнат и вместо заслуги почнат да се делят вини, няма ли той да бъде първият, който ще се измъкне? Вместо финал: в предишната публикация критикувах Плевнелиев, че от кръчмарски срещи в Охрид се опитва да трупа патриотизъм и личен рейтинг сред българите в Македония, които той така и не почете в петгодишния си мандат. В момента, в който вдигаше тостове в Охрид, в София започваха митарствата по болниците на Панде Евтимов – човек лежал 7 години в югославските затвори, дал целия си живот за българщината в Македония. Панде претърпя операция, а възстановяването му протича във ВМА, където лекари и целият персонал се грижат перфектно за него, като за човек, дал много за каузата. Ходим да го виждаме приятели, кой когато може, все по-загрижени за съдбата на 86-годишния човек. Питам, защо президентът не намери време да отскочи до ВМА, може да му разрешат и извън часовете за свиждане, да се види с Панде и да го прегърне. А може и да се разплаче, въпреки че Панде, с коравия си дух не обича такива работи. Дали пък някаква суета не друса Плевнелиев – нали още в първия болничен ден на Панде Евтимов в София при него отиде Илияна Йотова и така го изпревари. Тук аз приключвам да се занимавам с Плевнелиев и неговото отношение към Македония. Няма да чуете или да прочетете повече нито дума по тази тема от мен. Ако има съвест, нека и той направи същото.", "date": "2017.08.07", "title": " Не е ли рано да делим заслуги?\t\t\t"}
{"url": "https://trud.bg/%d0%bf%d1%80%d0%b5%d0%b4%d0%b0%d0%b4%d0%b5%d1%82%d0%b5-%d0%bb%d0%b8-%d0%b4%d0%be%d0%b1%d1%80%d1%83%d0%b4%d0%b6%d0%b0%d0%bd%d1%86%d0%b8-%d0%bf%d1%80%d0%b5%d0%b4%d0%b0%d0%b2%d0%b0%d1%82%d0%b5-%d0%b2/", "text": "Добруджанци благодарят на Министър-председателя г-н Бойко Борисов за това, че прояви разбиране към тревогите и проблемите на хората и лично се ангажира с тяхното бързо и спокойно решаване. Вярваме, че с неговата воля и подкрепа ще бъдат изпълнени всички обещания, дадени пред добруджанци! Изразяваме и искреното си възмущение, като обикновени хора от наглостта и безочието на зелени активисти, които се опитват в публичното пространство да изопачат и манипулират причините за нашият справедлив протест! Както г-н Бойко Борисов обеща: 1. Да се отмени Заповед № РД-526 от 21.07.2017г на Министъра на околната среда и водите. Очакваме да получим официално подписаната и обнародвана в Държавен вестник Заповед за отмяна; 2. Да се предостави от МОСВ карта, която включва: актуална карта на понто-сарматските степи 62C0 към 2017г., която да е наложена върху кадастралните карти към 2017г. и да включва Начина на трайно ползване на всеки конкретен имот към 2017г. (в .dwg format – Autocad). Целта е кметовете да информират хората и всеки собственик да може да провери дали имота му попада в очертанията на Защитена Зона „Комплекс Калиакра за местообитанията“. Да се предостави списък със засегнатите имоти на гражданите от трите общини. 3. Да се преразгледа Интегрирания план за управление на трите Защитени зони „Комплекс Калиакра“ за местообитанията, „Калиакра за птиците“ и “Белите скали за птиците“, чрез който да бъдат защитени гражданските права и имотите на добруджанци. Да се предложат конкретни компенсации на засегнатите собственици и да им се върнат платените от тях пари; 4. Тази сряда на Министерски съвет да се реши проблема с достъпа до Болата и да се върне на Българево при наличие на положителна законодателна и екологична възможност; 5. Да се извърши ново картиране и заснемане – проверка от имот на имот в присъствието на собствениците на земята и техни експерти, за удостоверяване на истинността на данните на Зелените НПО; 6. По покана на българското правителство да дойде еврокомисарят по околна среда, морско дело и рибарство г-н Кармену Вела, който на място да се увери, че природата на Добруджа не е унищожена. Добруджанци настояват: 1. Да се приеме Общият устройствен план на общините Шабла, Каварна и Балчик и след това да се дискутира въвеждането на Защитена зона „Комплекс Калиакра“, както и Интегриран план за управлението на трите защитени зони в Крайморска Добруджа. 2. Да се определи ясно методологията на картиране на местообитанията на понто-сарматските степи 62C0. В момента няма яснота и опорочените Зелени НПО и експерти твърдят, че има местообитания където си поискат! Няма ясна преценка кога една тревичка в даден имот представлява хабитат! 3. Отказваме да преговаряме с компроментираните зелени активисти и експерти, които създадоха този проблем през годините. Защото те бяха причината да бъдем бити преди два дни. Разбрахме от премиера, че на срещата във вторник са поканени точно такива. Няма да дискутираме Интегрирания план за управление с вече компрометираните му автори и експерти от ИБЕИ-БАН, СУ, зелени НПО, както и БДЗП – вече показахме, че те не са желани в Добруджа и не се грижат за интересите на Добруджанци! Можем да говорим само с представители на законно избраното Българското правителство във всеки един момент и Европейската комисия, които с решенията си могат да разрешат проблемът в Крайморска Добруджа. 4. Незабавно уволнение на свързаните със зелени НПО служители на ИБЕИ-БАН – Росен Цонев, Чавдар Гусев и Павел Зехтинджиев, които не само, че през годините са картирали погрешно, но и с последващото картиране през 2011-13г. са потвърдили отново грешните данни, без да отразят данните за начина на трайно ползване на имотите, кадастралните карти и без да обходят ВСИЧКИ имоти и реално да заснемат наличните местообитания в присъствие на собствениците им. 5. Истината е, че МОСВ умишлено работи с Росен Цонев, Чавдар Гусев и Павел Зехтинджиев и защитавайки интересите на Зелените НПО и водено от страха от протести на жълтите павета ги оставя единствено те да работят по данните на Защитените зони в Крайморска Добруджа! Правителството трябва да скъса „пъпната връв“ между тези експерти на ИБЕИ-БАН и Зелените НПО, които работят срещу България, получават милиони от съвместни екологични проекти със Зелените НПО. Уволнете ги незабавно и спрете участието им в държавни проекти, изпълнявани от зелени НПО! Апелираме към Главния прокурор г-н Сотир Цацаров да се самосезира и да направи разследване за наличие на координирана свързаност на действията на тези експерти със Зелените НПО и да стане ясно на българските граждани за наличието на организирана група за манипулиране на научни данни с цел облагодетелстване на Зелени НПО, чрез получаване на милиони от „екологични проекти“ за опазване на видове в защитените зони. Порочната връзка е: зелени НПО подават грешни данни – държавните служители ги „верифицират“ – Зелени НПО подават сигнали за нарушение – държавните служители създават проект – кандидатстват Зелени НПО – Зелени НПО наемат държавните служители да работят по проектите им. Така парите не стигат никога до засегнатите от тези грешни данни български граждани – реални собственици и потърпевши от тази измама. Правителството явно не разбира, че за да угоди на интересите на няколко зелени активисти, които злепоставят българската държава в Брюксел, извършва геноцид върху българския народ и неговите интереси за развитие на модерна България. Под диктата на зелената мафия хората остават без възможност да изкарват доходи от собствените си земи и риболов. Кой ще ни върне платените пари и ще ни обезщети за вашите безмилостни решения? Поставяте хората на колене и ни натрапвате отново зелените НПО!? Под диктата на шепа хора от жълтите павета в София, които за всичко блокират Орлов мост в защита интересите си за получаване на милиони евро от европейски екологични проекти, вие предадохте нас, жителите на Крайморска Добруджа и ни обрекохте на мизерия и пълна липса на възможност да защитим правата си по Конституция. Българският народ няма да ви прости това национално предателство! ?Предадете ли добруджанци, предавате всички българи!", "date": "2017.08.07", "title": " Предадете ли добруджанци, предавате всички българи!"}
{"url": "https://trud.bg/%d0%bd%d0%b0%d0%bf-%d0%bf%d0%bb%d0%be%d0%b2%d0%b4%d0%b8%d0%b2-%d1%81-287-%d0%b7%d0%b0%d0%bf%d0%be%d0%b2%d0%b5%d0%b4%d0%b8-%d0%b7%d0%b0-%d0%b7%d0%b0%d0%bf%d0%b5%d1%87%d0%b0%d1%82%d0%b2%d0%b0%d0%bd/", "text": "Инспекторите на Териториална дирекция на НАП-Пловдив са извършили през първото полугодие на 2017 г. оперативни проверки в 5043 обекта в периода от 1 януари до 31 юли, в които са констатирали 517 нарушения и са издали 287 заповеди за запечатване на обект. Тези данни бяха съобщени от директора на ТД на НАП-Пловдив Венелин Найденов на среща с представителите на питейни заведения и ресторанти в града под тепетата. Повод за срещата, преминала под формата на пряк диалог и в дух на партньорство и сътрудничество, бе предотвратяване на нарушения относно отчитането и регистрирането на продажбите чрез фискални устройства в проверяваните обекти и разясняване на основните аспекти в прилагането на предварителното изпълнение на принудителна административна мярка „запечатване на обект“. Най-честата причина за прилагането на мярката е неиздаването на фискален бон или липса на необходимите реквизити в него, също така липса на фискално устройство/ФУ/ в обекта или наличие на ФУ, но липса на изградена дистанционна връзка с НАП, несъответствие между касовата наличност и отчетения оборот на касовия апарат и други. На срещата н НАП-Пловдив се обсъди и порочната практика „смяна на фирмата, стопанисваща обекта“, чрез която се цели да се избегне фактическото прилагане на мярката „запечатване на обект“ или спестяване на задължителна регистрация по закона за ДДС, когато се достигне на минималния облагаем доход. „При подобно действие, новорегистрираната фирма ще попадне в режим на постоянно наблюдение от страна на контролните органи на НАП с последващи действия предвидени в нормите на закона”, предупредиха от данъчната дирекция под тепетата. Директорът Венелин Найденов апелира присъстващите да се възползват от предоставените възможности за консултации от Агенцията, за да се избегнат случаи на погрешно разчитане и прилагане на данъчните закони. „Контролните действия на НАП няма да имат само кампаниен характер, а ще се извършва пълен контрол на дейността на фирмите при 24 часов режим на работа, седем дни в седмицата. При констатиране на данъчно-осигурителни нарушения от контролните органи на НАП, закона ще се прилага в цялата му строгост”, декларира Венелин Найденов. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.08.07", "title": " НАП-Пловдив с 287 заповеди за запечатване на обект за първото полугодие на 2017 г."}
{"url": "https://trud.bg/%d0%bf%d1%80%d0%b8%d0%ba%d0%bb%d1%8e%d1%87%d0%b8-%d1%81%d0%b5%d0%b4%d0%bc%d0%be%d1%82%d0%be-%d0%b8%d0%b7%d0%b4%d0%b0%d0%bd%d0%b8%d0%b5-%d0%bd%d0%b0-%d1%81%d0%b2%d0%b8%d1%89%d0%be%d0%b2%d1%81%d0%ba/", "text": "С Конушенският народен оркестър и празнична заря приключи един от най-българските фестивали у нас. На 6 август, след четиридневно изобилие на български фолклор, народни песни и танци бяха наградени най-добре представилите се участници във „Фолклорен извор“ 2017. Повече от пет хиляди самодейци и творци се съревноваваха да спечелят вниманието на взискателното жури, което с изключителна прецизност и много внимание проследи представянето на всички участници. И четирите дни на фестивала бяха директно отразявани от мястото на събитието от: БНТ, БНР, ФЕН ФОЛК ТВ и телевизия ВИДЕОСАТ –  гр. Свищов. Много репортажи, интервюта с участниците и членовете на журито зарадваха зрителите пред малкия екран и радиослушателите. Записи от предаванията ще бъдат излъчвани в тематични предавания на тези медии, за да могат повече хора да се докоснат до автентичния български фолклор и да усетят емоцията от фестивала. Наградите на най-добрите участници бяха връчени по време на тържествена церемония, на открита сцена пред кметството на село Царевец, след което пищна заря огря небето. Конушенският народен оркестър задържа еуфорията сред присъстващите, които извиха кръшно хоро на мегдана, в центъра на селото. Председателят на „Фолклорен извор“ Генчо Генчев изрази искрена благодарност към квалитетното жури, което с присъствието си несъмнено допринася за престижа на фестивала. Той не пропусна да благодари на кмета на село Царевец Марин Любенов, както и на всички партньори и спомоществователи, които подкрепиха „Фолклорен извор“. В благодарствените си слова, Генчо Генчев специално се обърна към председателя на ППОК Изгрев 93 – село Царевец Ганчо Ламбев, който от създаването на фолклорния фестивал прегръща идеята и до днес продължава да е основен спонсор на фестивала. Благодарение на спомоществователите и тази година имаше много допълнителни парични и предметни награди. Изобилието от талантливи изпълнители затрудни и представителите на Министерството на културата, които тази година решиха да връчат две награди на изключително талантливи участници. Специалните награди и статуетките Гласът на фестивала, Лауреат и Приз тази година отидоха при: Петя Панева от гр. Варна, която със своя уникален глас заслужено получи статуетката „Гласът на фестивала“; Женски народен хор „Росна китка“, с диригент Георги Петров от с. Поликраище, обл. В. Търново, които бяха наградени с престижната награда „Лауреат на фестивала“ и Ансамбъл за изворен фолклор „Гушанци“ при НЧ „Развитие 1928“, с. Замфирово, обл. Монтана, които отпътуваха за родния край със статуетката „Приз на фестивала“. Всички призьори от дванадесетте категории, както и наградените с  поощрителни награди, ще бъдат обявени на официалния сайт на НФФ.", "date": "2017.08.07", "title": " Приключи седмото издание на свищовския фестивал „Фолклорен извор“"}
{"url": "https://trud.bg/%d0%be%d0%b3%d0%bd%d0%b5%d0%b1%d0%be%d1%80%d1%86%d0%b8-%d0%bd%d0%b0-%d0%ba%d1%80%d0%b0%d0%ba-%d0%b7%d0%b0%d1%80%d0%b0%d0%b4%d0%b8-%d0%b7%d0%b0%d0%bf%d0%b0%d0%bb%d0%b5%d0%bd%d0%b8-%d1%82%d1%80%d0%b5/", "text": "Горящи сухи треви и запален контейнер на товарния портал на „Технополис“ във Велико Търново вдигна на крак в понеделник пожарникари. Това съобщи гл. инсп. Станко Лазов от РД ПБЗН.  Той припомни, че през летните жеги гражданите следва да бъдат много внимателни като боравят с огън на открито и че носят наказателна отговорност по НК. През уикенда огнеборците са гасили пламнали сухи треви в Павликени и в село Климентово, община Полски Тръмбеш. Запалени отпадъци край двора на къща в село Каранци пък е поредният случай на човешка немарливост, заради която са са били призовани дежурните екипи на пожарната. По време на земеделската кампания през лятото, фермери и селски стопани често не спазват закона и изискванията за безопасност сред природата. „Запаленият в сухи треви и стърнища огън лесно може да обхване намиращи се в съседство трайни насаждения, стопански сгради, вилни и жилищни постройки, горския фонд“, предупреждават от Регионалната дирекция във Велико Търново. Особена отговорност за недопускането на пожари носят председателите на кооперации, собствениците и ползвателите на селскостопански земи, както и кметовете на населените места. За да бъде опазена реколтата, за работа в узрели зърнени масиви се допуска само изправна земеделска техника и на изправна транспортна и друга техника, оборудвана с пожарогасители и монтирани искрогасители на изпускателните тръби. „Не палете огън на открито във ветровито време. Това е предпоставка за пренасяне на големи разстояния на запалени частици и може да доведе до бързо разпространение на пожара с обхващане на значителни площи от огъня. В дворовете палете огън само, ако предварително сте обезопасили огнището и сте подготвили подръчни уреди за пожарогасене (съдове с вода и пясък, тупалки и др.). Никога не оставайте накладения огън без наблюдение“, апелират от РД ПБЗН. Огнеборците предупреждават, че е особено опасно да се пали огън в междублоковите пространства, където са паркирани много автомобили, както и в близост до бензиностанции и газостанции, складове за леснозапалими и горими течности. При откриване на признаци на пожар в полето от регионалната дирекция съветват да бъде потърсена най-бързата възможност за подаване на съобщение за пожар на тел. 112. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.08.07", "title": " Огнеборци на крак заради запалени треви и контейнери в Търновско"}
{"url": "https://trud.bg/%d0%b0%d1%80%d0%b5%d1%81%d1%82%d1%83%d0%b2%d0%b0%d1%85%d0%b0-37-%d0%b3%d0%be%d0%b4%d0%b8%d1%88%d0%b5%d0%bd-%d0%bc%d1%8a%d0%b6-%d0%b7%d0%b0-%d0%bd%d0%b0%d0%bd%d0%b5%d1%81%d0%b5%d0%bd%d0%b8-%d1%81%d1%80/", "text": "37-годишен извършител на побой е задържан за едно денонощие в РУ на МВР-Първомай, където срещу него е образувано досъдебно производство по член 129, ал.1 от Наказателния кодекс за причиняване на средна телесна повреда на друго лице по хулигански подбуди. Малко преди полунощ в събота срещу неделя на спешен телефон 112 постъпил сигнал за битов скандал в пловдивското село Бяла река. Пристигналите на адреса служители на реда установили, че при скарване 44-годишната домакиня била повалена с юмруци и ритници на земята от неин 37-годишен родственик от Хасковска област. В резултат на побоя пострадалата получила средна телесна повреда и се наложило да й бъде оказана медицинска помощ. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.08.07", "title": " Арестуваха 37-годишен мъж за нанесени средни телесни повреди на своя роднина от Бяла река"}
{"url": "https://trud.bg/%d1%81%d0%bf%d0%b8%d0%bf%d0%b0%d1%85%d0%b0-%d0%b4%d0%b2%d0%b0%d0%bc%d0%b0-%d1%88%d0%be%d1%84%d1%8c%d0%be%d1%80%d0%b8-%d1%81-%d0%bd%d0%b0%d0%b4-3-%d0%bf%d1%80%d0%be%d0%bc%d0%b8%d0%bb%d0%b0-%d0%b0%d0%bb/", "text": "Двама шофьори с над 3 промила алкохол са били заловени през уикенда по пътищата в Пловдивска област. В село Ръжево Конаре бил засечен 48-годишен местен жител, седнал солидно почерпен зад волана на лек автомобил “КИА”, а в село Скобелево 55-годишен местен водач се бил качил в лек автомобил “Фолксваген” също след изпит над 3 промила алкохол. В Раковски пък бил спипан 56-годишен от града да управлява лек автомобил “Ауди” с концентрация на алкохол в кръвта 2,37 промила. С 2 промила пък бил хванат 41-годишен асеновградчанин, който шофирал лек автомобил “Фолксваген” в село Катуница. Междувременно край Карлово било установено, че 28-годишен от село Васил Левски, водач на автомобил от същата марка, е под въздействието на наркотици. В неделя други двама нарушители на пътя били задържани от служители на РУ – Труд. В района на 122 км на автомагистрала “Тракия” 54-годишен от село Руен управлявал лек автомобил “Рено” с 2,23 промила алкохол, а в село Рогош 67-годишен от Златица бил с 1,27 промила зад волана на лек автомобил “Опел”. Срещу всички извършители са образувани бързи производства.", "date": "2017.08.07", "title": " Спипаха двама шофьори с над 3 промила алкохол по пътищата в Пловдивско"}
{"url": "https://trud.bg/%d1%81%d0%b5%d0%b2%d0%b5%d1%80%d0%bd%d0%b0-%d0%ba%d0%be%d1%80%d0%b5%d1%8f-%d0%be%d1%81%d1%8a%d0%b4%d0%b8-%d0%bd%d0%be%d0%b2%d0%b8%d1%82%d0%b5-%d1%81%d0%b0%d0%bd%d0%ba%d1%86%d0%b8%d0%b8-%d0%bd%d0%b0/", "text": "Северна Корея осъди строго последните санкции, наложени от ООН заради ядрената й програма, заявявайки, че няма да преговаря за нея, докато е заплашвана от САЩ. , са „насилствено нарушение на нашия суверенитет“, се казва в официално изявление на Пхенян, разпространено от официалната Корейска централна информационна агенция, предаде АФП. „Ние няма да поставим на масата за преговори нашата отбранителна ядрена спирачка“, докато Пхенян е изправен пред заплахи от Вашингтон. Никога няма да направим и крачка назад от укрепването на нашата ядрена мощ“, се казва още в текста. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.08.07", "title": " Северна Корея осъди новите санкции, наложени от ООН"}
{"url": "https://trud.bg/%d0%b4%d1%8a%d0%bb%d0%b1%d0%be%d0%ba%d0%b8-%d1%88%d0%b0%d1%85%d1%82%d0%b8-%d0%b7%d0%b5%d1%8f%d1%82-%d0%be%d1%82%d0%b2%d0%be%d1%80%d0%b5%d0%bd%d0%b8-%d0%bc%d0%b5%d0%b6%d0%b4%d1%83-%d0%b1%d0%bb%d0%be/", "text": "Две топлофикационни шахти в междублоковото пространство на ул. „Йоновка“ във Велико Търново от неделя зеят застрашително с вдигнати капаци. По думите на живущите наоколо, металните капаци са вдигнати от дълбоките ями от два дни.Единият капак липсва напълно, докато другият е наблизо, но поради голямата му тежест един или двама души не могат да го преместят отново на мястото му. Шахтите са дълбоки 4 метра и са опасни не само за играещите наоколо деца, но и за възрастни. „Мястото вечер не е добре осветено и е възможно да стане инцидент. На дежурния телефон в „Топлофикация- Велико Търново“ в неделя вечерта не отговоряше никой“, оплакаха се живущи в близките кооперации. През януари тази година великотърновец пропадна в шахта, дълбока 6 метра, докато разхождаше кучето си в района на НВУ. Съоръжението бе собственост на ВиК „Йовковци“. Тогава мъжът попаднал в санитарно- охранителната зона с домашния си любимец. На място пристигнаха екипи на пожарната, за да извадят с въжета потърпевшия. Двете шахти в района на ул. „Йоновка“ обаче, не се намират в обособена зона, не са маркирани и не са обезопасени. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.08.07", "title": " Дълбоки шахти зеят отворени между блокове в Търново"}
{"url": "https://trud.bg/%d0%bc%d1%8a%d0%bb%d0%bd%d0%b8%d1%8f-%d0%bf%d0%b0%d0%b4%d0%bd%d0%b0-%d0%b2%d1%8a%d1%80%d1%85%d1%83-%d0%ba%d1%8a%d1%89%d0%b0-%d0%b2-%d0%b3%d0%be%d1%80%d0%bd%d0%b0-%d0%be%d1%80%d1%8f%d1%85%d0%be%d0%b2/", "text": "Мълния е паднала в неделя вечерта върху покрива на къща в Горна Оряховица. Светкавицата уцелила комина на жилището при разразилата се около 17 часа над железничарския град буря. От електричеството се подпалила дървена греда, която започнала да тлее. Стопаните на дома подали сигнал на телефон 112 и на място незабавно пристигнали огнеборци. Те потушили огъня, но се наложило с часове да наблюдават къщата, за да не се възпламени отново покривната конструкция. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.08.07", "title": " Мълния падна върху къща в Горна Оряховица"}
{"url": "https://trud.bg/%d0%b0%d1%80%d0%b5%d1%81%d1%82%d1%83%d0%b2%d0%b0%d1%85%d0%b0-%d1%82%d1%83%d1%80%d1%81%d0%ba%d0%b0-%d0%be%d0%bf%d0%be%d0%b7%d0%b8%d1%86%d0%b8%d0%be%d0%bd%d0%b5%d1%80%d0%ba%d0%b0-%d0%b7%d0%b0%d1%80/", "text": "Членът на Управителния съвет на женската организация на основната опозиционна Народнорепубликанска партия (НРП) в околия Сейхан на провинция Адана – Алийе Шеноглу, е арестувана заради „извършване на пропаганда в полза на терористична организация”, предаде ДХА. „Провинението” й е, че е критикувала в социалните медии „честването на датата 15 юли като някаква победа”. Самата тя работи в общината в Сейхан и е майка на две деца. На 2 август е споделила в социалните медии мнението си за опита за преврат на 15 юли м.г. и моментално е задържана в дома си. В продължение на 4 дни е разпитвана в Дирекцията на полицията. Вчера е изправена пред дежурния съд, който й налага постоянна мярка за неотклонение „Задържане под стража” именно заради нейните споделяния в социалните медии. От Дирекцията на полицията съобщават, че има и други задържани със същите обвинения и след приключване на разпитите те също ще бъдат изправени пред съда, посочва още ДХА. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.08.07", "title": " Арестуваха турска опозиционерка заради „пропаганда на терористична организация” в социалните медии"}
{"url": "https://trud.bg/%d0%ba%d0%b0%d0%bc%d0%b8%d0%be%d0%bd-%d0%bf%d1%80%d0%b5%d0%bc%d0%b0%d0%b7%d0%b0-%d1%80%d1%8a%d0%ba%d0%b0%d1%82%d0%b0-%d0%bd%d0%b0-%d1%81%d1%82%d0%b0%d1%80%d0%b8%d1%86%d0%b0-%d0%bd%d0%b0-%d0%bd%d0%b8/", "text": "Камион е премазал ръката на старица на нивата в горнооряховското село Върбица. Досъдебно производство за причиняване на телесна повреда е започнато в полицейското управление в Горна Оряховица. Инцидентът станал в петък. Същия ден в полицейското управление е получен сигнал от Спешна помощ в железничарския град за пациент със съмнения за фрактура на ръката. От проведените действия по разследването е установено, че 70-годишна жена е с фрактура на ръката. Бабата пострадала след като същия ден при извършване на селскостопанска дейност в землището на Върбица потърпевшата е паднала на земята, а товарен автомобил «Мерцедес», управляван от 61-годишен земеделски производител, извършвайки маневра на заден ход е минал през ръката й. По случая е започнато досъдебно производство за престъпление по чл. 133 от НК. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.08.07", "title": " Камион премаза ръката на старица на нивата"}
{"url": "https://trud.bg/%d0%b8%d1%81%d1%82%d0%be%d1%80%d0%b8%d1%8f%d1%82%d0%b0-%d0%bd%d0%b0-%d0%b1%d0%be%d0%b9%d0%bd%d0%b0%d1%82%d0%b0-%d0%b0%d0%b2%d0%b8%d0%b0%d1%86%d0%b8%d1%8f-%d0%b2-178-%d0%bc%d0%b8%d0%bd%d0%b8%d0%bc/", "text": "Изложбата „Историята на световната бойна авиация за 100 години“ обиколила повече от 40 държави, беше открита официално в Юнашкия салон във Варна. 178 минимодела на военни самолети и техника са изработени от хартия от украинския художник Игор Шатохин. Той е изработвал 33 години уникалната си колекция, която пристигна в България с автобус „Мерцедес“. Игор Шатохин е почетен член на Кировградската областна организация“Обединени българи“ и е вписан шест пъти в „Книга на рекордите на Украйна“. Той е собственик на авторски права за открития, магистър по изкуствата в четири области на ООН и ЮНЕСКО, носител е на редица награди и ордени, почетен знак на Министерството на отбраната на Украйна, Почетен знак на Международната полицейска академия и др. Изложбата се провежда под патронажа на община Варна, със съдействието на ВМС и е част от програмата „Варна -Европейска младежка столица 2017“. Изложбата е и благотворителна, като средствата събрани от нея, ще бъдат дарени за построяване на мемориален комплекс на гроба на Кан Кубрат, символ на българската държавност.", "date": "2017.08.07", "title": " Историята на бойната авиация в 178 минимодела на самолети"}
{"url": "https://trud.bg/%d0%b7%d0%b0%d0%b4%d1%8a%d1%80%d0%b6%d0%b0%d1%85%d0%b0-%d0%bc%d0%bb%d0%b0%d0%b4%d0%b5%d0%b6%d0%b8-%d1%83%d1%87%d0%b0%d1%81%d1%82%d0%b2%d0%b0%d0%bb%d0%b8-%d0%b2-%d0%bc%d0%b5%d0%bb%d0%b5/", "text": "Досъдебно производство за причиняване на телесна повреда е започнато в полицейското управление в Горна Оряховица срещу 38-годишен мъж от село Горски Долен Тръмбеш. Сигнал за случилото се е получен в 22,10 часа в неделя. По данни на подателя на жалбата, в селото е възникнала разпра между група младежи, която е прераснала в сбиване. На мястото незабавно са изпратен екип на полицията, който е установил, че скандалът е възникнал между четирима местни мъже на възраст от 22 до 40 години. При саморазправата 38-годишният З. А. е ударил с юмрук в лицето 22-годишен съселянин, като му избил зъб. Всички участници, с изключение на потърпевшия са задържани за срок до 24 часа по ЗМВР за изясняване на случая. Срещу З. А. е започнато досъдебно производство за престъпление по чл. 129, ал. 2 от НК. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.08.07", "title": " Задържаха младежи, участвали в меле"}
{"url": "https://trud.bg/%d1%81%d0%bf%d0%b0%d1%81%d0%b8%d1%85%d0%b0-%d1%82%d1%80%d0%b8%d0%bc%d0%b0-%d0%b4%d1%83%d1%88%d0%b8-%d0%b8%d0%b7%d0%b3%d1%83%d0%b1%d0%b8%d0%bb%d0%b8-%d1%81%d0%b5-%d0%b2-%d0%b3%d0%be%d1%80%d0%b0%d1%82/", "text": "Пожарникари, спасители и полицаи откриха живи и невредими трима жители на с. Триград, изгубили се край девинското село Кестен, съобщиха от МВР. Действията на спасителните екипи стартирали на 5 август, минути след 21 часа, когато на телефон 112 позвънил мъж и тревожно обяснил, че заедно с две жени – негови роднини, са се изгубили в гориста местност. Незабавно започнала спасителната акция, в която се включили служители на РС ПБЗН – Девин, планинската спасителна служба и служители от РУ-Девин. Издирването продължило цяла нощ. Към 09.00 часа вчера, в местността Шабаница в района над с. Триград, на границата между България и Гърция,спасителите открили изгубилите се хора. Те били живи и невредими, обяснили, че предния ден отишли да берат гъби, но се смрачило и падналата мъгла затруднила ориентацията им в гората. Тримата сърдечно благодарят на своите спасители. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.08.07", "title": " Спасиха трима души, изгубили се в гората край село Кестен"}
{"url": "https://trud.bg/%d1%80%d0%b5%d0%bc%d0%be%d0%bd%d1%82%d1%8a%d1%82-%d0%bd%d0%b0-%d0%bd%d0%b0-%d0%b4%d0%be%d0%bd%d0%b4%d1%83%d0%ba%d0%be%d0%b2-%d1%82%d1%80%d1%8f%d0%b1%d0%b2%d0%b0-%d0%b4%d0%b0-%d0%bf%d1%80/", "text": "Ремонтът на бул. „Княз Ал. Дондуков“ се изпълнява в график, увери столичния кмет Йорданка Фандъкова по време на инспекция на реконструкцията. Работи се с удължено работно време, за да може до края на октомври да бъде изцяло готова реконструкцията на булеварда. „Очаквам до средата на септември първият етап (участъкът от Министерски съвет до ул. „Г.С. Раковски”) да бъде готов и да се пусне изцяло движението, след което да се спре движението в участъка от ул. „Г.С. Раковски” до бул. ул. „Васил Левски”, обяви кметицата. Фандъкова уточни, че преди да се редят павета по булеварда, първо там се полага циментова стабилизация под пясъчната основа. След това ще бъдат подредени паветата. Фандъкова уточни, че е пуснато движението по ул. „Кракра”. По думите й екипи на „Софийска вода“ продължават да работят в участъка на бул. „Дондуков“ до бул.“Васил Левски“. Трамваят ще бъде напълно спрян, за да бъдат възстановени релсите, обясни градоначалника. Кметът на София обеща и да се проведат срещи с протестиращите от столичните райони Владая и „Княжево“. „Всички конкретни искания се разглеждат и ще продължим да разглеждаме. Тези, по които ще се постигне разбиране и експертите са съгласни, ще ги направим“, обеща Фандъкова. И в неделя протестиращи блокираха път Е-79. „Исканията на жителите на Владая са различни от тези на „Княжево“, част от които вече са изпълнени“, уточни кметът. Тя припомни, че е възстановена автобусна линия 58, която обслужва само Владая. Там вече има по-нови автобуси, а графикът й е съобразен с исканията на жителите на района. На предния конкурс за изпълнител, който да осигури маршрутка до там, не се е явил никой. Фандъкова е възложила да се разговаря с областния управител да се обяви нова процедура. Относно Владая кметът напомни, че са направени редица инвестиции – ремонт на детска градина, саниране на училище, построяване на църква. Фандъкова ще се срещне с кмета на район „Витоша“ във връзка с протестите в „Княжево“. „Ще чуем и техните искания“, обеща кметът на София. Тя напомни, че районът се обслужва от трамвай, който е с най-честия интервал, като на трасето ще се прав цялостна реконструкция. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.08.07", "title": " Ремонтът на „Дондуков“ върви по график – с финал до края на октомври\t\t\t"}
{"url": "https://trud.bg/%d0%bd%d0%b5-%d1%81%d0%b0-%d0%be%d1%82%d0%ba%d1%80%d0%b8%d1%82%d0%b8-%d1%80%d0%b0%d0%b7%d0%bb%d0%b8%d0%ba%d0%b8-%d0%b2-%d0%b5%d1%82%d0%b8%d0%ba%d0%b5%d1%82%d0%b8%d1%82%d0%b5-%d0%bd%d0%b0-%d1%85%d1%80/", "text": "Във връзка с инициативата за извършване на проучване на българския и западноевропейските пазари за т.нар. двойнствен стандарт при храните експерти от Българската агенция по безопасност на храните и Комисията за защита на потребителите закупиха нови 31 проби от търговски обекти в Италия, Франция и Швейцария. Паралелно от България бяха взети същите марки и видове продукти. Този път проверката включваше подробен сравнителен анализ на етикетите и финансов за евентуално различие в цените на храните, но без лабораторно изследване, съобщиха от Министерство на земеделието, храните и горите. При сравнителния анализ на етикетите не бяха установени разлики, съставките са идентични. Само при един продукт на българския пазар не е отбелязан процентът какао, за разлика от аналога му на западноевропейските пазари. При първото изследване през юни разлики в етикетите бяха открити при 8 от 31 храни. Сравнението на цените след елиминиране на разликите от ДДС показва, че нетната стойност на 9 продукта е по-висока у нас, в сравнение с Италия, Франция и Швейцария. Най-голяма е разликата при макаронени изделия от твърда пшеница – 50%. Между 32 и 36 на сто по-скъпи са концентрирано доматено пюре и кетчуп. С по-високи цени у нас са още конфитюр от боровинки, печено мляно кафе за еспресо машина, какаова напитка на прах, руло с пълнеж от крем и ягоди, светла бира, както и зехтин „Екстра върджин“. При 5 от продуктите нетната цена е една и съща, или с минимално отклонение спрямо западноевропейския пазар. Останалите 17 храни са по-евтини в България като разликите варират от 9 до 74%. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.08.07", "title": " 9 храни по-скъпи и 17 по-евтини у нас спрямо Италия, Франция и Швейцария"}
{"url": "https://trud.bg/%d0%bd%d0%b0%d0%b4-630-%d0%bf%d0%be%d0%b6%d0%b0%d1%80%d0%b0-%d1%81%d0%b0-%d0%bb%d0%be%d0%ba%d0%b0%d0%bb%d0%b8%d0%b7%d0%b8%d1%80%d0%b0%d0%bd%d0%b8-%d0%b7%d0%b0-%d0%bf%d0%be%d1%81%d0%bb%d0%b5%d0%b4/", "text": "Налице са всички предпоставки и висока вероятност за възникване на сериозни полски и горски пожари на територията на страната, съобщиха от МВР. Според прогнозите на НИМХ-БАН за днес е обявен оранжев код за пожароопасност. Само за последните три денонощия в страната са локализирани и ликвидирани над 630 пожара, като основната част, в над 80% от случаите, са в полски и горски територии и стърнища. При пожарите няма загинали и пострадали хора. От ГД „Пожарна безопасност и защита на населението” призовават да не се използва открит огън за почистване на суха тревна растителност. Експертите съветват при използването на огън за битови нужди да бъдат предприети всички превантивни действия и пожаробезопасни изисквания – начин на изграждане на огнището, обезопасяването му, подготовка на уреди и материали за първоначално пожарогасене и най-вече съобразяване с метеорологичните условия. Пожарът, който възникна между бургаските села Изворище, Миролюбово и Банево е потушен. Огнената стихия изпепели 3000 дка. смесена гора и около 1000 дка. сухи треви и храсти. Все още в района има дежурна пожарна техника. Продължават действията по ликвидирането на пожара в сухи треви в землището на софийските села Радуловци и Бърложница. В гасенето участват 4 пожарни екипа, а стихията е обхванала площ от около 2000 дка. суха тревна растителност. Локализиран е пожарът в землището на град ветрен, област Пазарджик. В гасенето през вчерашния ден участваха пет пожарни екипа и служители на местното горско стопанство. Огънят е обхванал около 2000 дка. предимно сухи треви и храсти. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.08.07", "title": " Над 630 пожара са локализирани за последните 3 денонощия в страната"}
{"url": "https://trud.bg/%d0%bd%d0%b0%d0%b4-160-%d0%bc%d0%bb%d0%bd-%d0%bb%d0%b5%d0%b2%d0%b0-%d1%81%d0%b0-%d0%bf%d1%80%d0%be%d1%81%d1%80%d0%be%d1%87%d0%b5%d0%bd%d0%b8%d1%82%d0%b5-%d0%b7%d0%b0%d0%b4%d1%8a%d0%bb%d0%b6%d0%b5/", "text": "Просрочените задължения на общините към 30 юни 2017 г. са в размер на 160,3 млн. лв., съобщиха от Министерство на финансите. Анализът на данните в края на второто тримесечие на 2017 г. спрямо края на 2016 г., както и спрямо същия период на 2016 г., показват запазване на относително постоянно равнище на средния дял на приходите в общите постъпления за страната – 43,52 % спрямо 44,52 % за същия период на миналата година и 40,07 % в края на 2016 г. Приходите превишават разходите към края на второто тримесечие на 2017 г. при 26,4 % от общините (при 70 общини), идентично със същия период на миналата година (при 73 общини и 27,5 %), но към края на 2016 г. този резултат е факт само при 10 % (26 общини). Броят на общините, които отчитат дял на приходите от общите постъпления, по-висок от средния за страната, също не се променя значително и в трите разглеждани периода. Наличните в края на юни 2017 г. задължения за разходи към годишния размер на разходите на общините достига 4,8 % (при 5,5 % към 30.06.2016 г. и 8,4 % към 31.12.2016 г.). Броят на общините, превишаващи средните нива за страната, е 75 (при 83 за същия период на миналата година и 70 към края на 2016 г.). Към 30.06.2017 г. в 27 общини задълженията за разходи към годишния размер на разходите превишава 15 на сто (при 32 общини за същия период на миналата година и 37 в края на 2016 г.). Като цяло, приходите на общините са около 40 % от общия размер на постъпленията им (приходи и трансфери), като делът на общините с равнище на този показател над средното за страната е 15 % (около 40 общини). Просрочените задължения на общините към 30.06.2017 г. са в размер на 160,3 млн. лв., в т.ч. по бюджета на общините 149,5 млн. лева. Просрочените задължения по бюджетите на общините са формирани от 142 общини (53,6 % от общия брой общини). Над 46 % (123 общини) завършват второто тримесечие на 2017 г. без просрочени задължения в бюджета. Сравнено със същия период на миналата година, намаление на просрочените задължения отчитат 40 % (105 общини), като общият размер на намалението, реализирано от тях, е 36,6 млн. лв. В същото време 56 общини (21 % от всичките) увеличават просрочените си задължения в рамките на една година общо със 17,8 млн. лв. Само 2 общини (Генерал Тошево и Нови пазар) запазват размера на просрочените си задължения без изменение в рамките на последната година. В делегираните от държавата дейности просрочените задължения са в размер на 4,6 млн. лв. и, както обикновено, съставляват около 3,0 % от размера на просрочените задължения в бюджета. Общинският дълг и общинските гаранции към 30.06.2017 г. възлизат на 1 231,0 млн. лв., в т.ч 555,5 млн. лв. вътрешен (45,1 %) и 675,5 млн. лв. външен дълг (дългът на Столична община формира 51,8 % от общия размер на дълга). Спрямо края на 2016 година, размерът на общинския дълг и общинските гаранции намалява с 21,7 млн. лв., което се дължи на намаление на размера на вътрешните заеми с 20,5 млн. лв. и на намаление на размера на външните заеми с 1,2 млн. лв. От началото на 2017 г., на основание чл. 130е, ал. 4 във връзка с чл. 130ж от ЗПФ, министърът на финансите е съгласувал планове за финансово оздравяване на 6 общини – Перник, Белово, Тетевен, Септември, Велинград и Сливен. Планът на община Сливен е съгласуван през месец май 2017 г., когато на общината е предоставен и заем за финансово оздравяване, поради което на този етап не може да се даде категорична оценка на наблюдаваните показатели и финансово състояние на тази община. Общият финансов ефект от оздравителните планове следва да се реализира ефективно в края на периода 2017 – 2019 г. Усилията на Министерството на финансите продължават и през следващите тримесечия в посока да се подобри и ефективността на управление на общинските разходи, заедно с положителната тенденция за подобряване на приходната част в общинските бюджети. Препоръчително е общините да приемат и изпълняват оздравителни планове при наличие не само на три или повече от показателите по чл. 130а от ЗПФ, но и при индикации за достигане на критичните стойности по един или повече от всички наблюдавани показатели. Така те ще преодолеят и елиминират своевременно риска да нарушат фискалните правила и параметри по ЗПФ, които през 2017 г. са задължителни за общините, след тригодишния преходен период, необходим за привеждане в съответствие с изискванията на закона. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.08.07", "title": " Над 160 млн. лева са просрочените задължения на общините"}
{"url": "https://trud.bg/%d1%81%d0%b0%d0%bc%d0%be-%d1%87%d0%b5%d1%82%d0%b8%d1%80%d0%b8%d0%bc%d0%b0-%d0%bd%d0%be%d0%b2%d0%be%d1%80%d0%b5%d0%b3%d0%b8%d1%81%d1%82%d1%80%d0%b8%d1%80%d0%b0%d0%bd%d0%b8-%d0%b2-%d1%86%d0%b8%d0%b3/", "text": "От началото на протестите в Асеновград на 28 юни на територията на общината са регистрирани общо 181 жители, като само четирима от тях са с постоянна регистрация в ромската махала „Лозница”, това стана ясно покрай визитата на вицепремиера Валери Симеонов в неделя вечерта в града под Асеновата крепост, където той се срещна с част от протестиращите станимаклии. От местния Инициативен комитет на протестиращите имаха претенции към местната власт, че конски каруци продължават да се движат по булевардите и улиците на града, както и силни съмнения, че в момента в циганската махала тече процес на пререгистрация на ромите и по този начин те стават законни жители на Асеновград. Вицепремиерът Валери Симеонов заяви, че е дошъл да се срещне с хората, тъй като на миналия протест е имало плакати, насочени към него с текст „Вие обещахте“. „Изпълнил съм всички ангажименти, които съм поел!”, декларира Валери Симеонов и добави, че в циганската махала е осигурено 24-часово полицейско присъствие, което продължава и в момента. Симеонов коментира, че върви описване и премахване на незаконни постройки и уточни, че до момента са премахнати 16 и са подготвени документите за още 17, които ще бъдат съборени до края на месец август. Вицепремиерът допълни, че процесите на описване и установяване на незаконно пребиваващите продължават, като допреди 10-ина дни са били установени 800 души без постоянен адрес в Асеновград. В същото време само 4 жени са регистрирани в циганската махала от началото на протестите досега от общо 181 случая в Асеновград през този период – две са се върнали от Турция, една майка е дошла да живее при децата си, а друга е младоженка. По повод опасенията на протестиращите, че незаконно пребиваващи получават дори помощи, Симеонов уточни, че според справката, която сам е направил, от 10 000 живеещи в квартал „Лозница“, одобрени за помощи са само 463, а всяко лице получава помощи срещу нотариален акт. Симеонов допълни, че е осигурена и охрана за тренировките на децата от отбора по кану-каяк, че със заповед е прекратено къпането в язовир „40-те извора“ и че се подготвя изграждането на полицейски участък в циганската махала, като до 20 дни той трябва да заработи. Валери Симеонов призна, че е дошъл на крака в Асеновград в неделя, за да разбере лично от какво още са недоволни местните, защото командироването на жандармерия по време на протестите им, излизало на бюджета по 10 000 лева на ден. Директорът на Областна дирекция на МВР – Пловдив старши комисар Атанас Илков също увери протестиращите, че вече е обявен нов конкурс за назначаване на още 9 служители в Районното управление на полицията в Асеновград, които ще бъдат разпределени в квартал „Лозница“. Старши комисар Илков поясни, че до момента там вече има назначени трима полицейски служители, които са на курс. От Инициативния комитет на протестиращите декларираха обаче, че направеното не е ефективно и не се усеща в града. Според тях всичко е „замазване на очите“, а циганите продължават да живеят по същия начин, и затова те настояват за законодателни промени, една от които да е право на гласуване у нас да имат само хора с образование над основното.На въпрос дали се обмисля подобна възможност и промяна в Законодателния кодекс, вицепремиерът Валери Симеонов беше категоричен, че това трябва да се случи. След дебатите с вицепремиера Валери Симеонов протестиращите блокираха за 15-20 минути изцяло пътя Пловдив-Смолян, като седнаха на шосето в района на разклона за Асеновата крепост. След това малобройното протестно шествие се отправи към площада пред Община Асеновград с възгласи „България, юнаци”, „Сърце, душа за България!”. Засега не е ясно дали протестите в Асеновград ще продължат и следващата неделя, но е безспорен факт, че с всеки следващ те стават все по-рехави… АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.08.07", "title": " Само четирима новорегистрирани в циганската махала в Асеновград от началото на протестите\t\t\t"}
{"url": "https://trud.bg/38-%d0%b3%d0%be%d0%b4%d0%b8%d1%88%d0%b5%d0%bd-%d0%b1%d1%8a%d0%bb%d0%b3%d0%b0%d1%80%d0%b8%d0%bd-%d0%b8-%d0%b1%d0%b8%d0%b2%d1%88%d0%b0-%d1%83%d0%ba%d1%80%d0%b0%d0%b8%d0%bd%d1%81%d0%ba%d0%b0-%d0%b4%d0%b5/", "text": "38-годишен българин и бившата украинска депутатка Ирина Бережная загинаха при тежка автомобилна катастрофа в Хърватия, съобщават медиите в Украйна. При инцидента от 5 август е ранена 8-годишната дъщеря на Бережная. Тя е оцеляла благодарение на предпазния колан, който е имала на задната седалка, информира  Ирина Бережная бе известна с проруските си позиции по отношение на войната в Източна Украйна. Тя се обявяваше срещу украинските военни операции в тази част на страната и за защитна на гражданите от Донбас. От октомври 2007 година тя бе член на Партията на регионите и заемаше проруски позиции. Бережная бе обявена за най-красивата жена в парламента в Киев. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.08.07", "title": " 38-годишен българин и бивша украинска депутатка загинаха при катастрофа в Хърватия"}
{"url": "https://trud.bg/%d0%be%d1%82%d0%ba%d1%80%d0%b8%d1%85%d0%b0-%d0%bd%d0%b5%d0%b2%d1%80%d0%b5%d0%b4%d0%b8%d0%bc%d0%b8-%d1%82%d1%80%d0%b8%d0%bc%d0%b0-%d0%b4%d1%83%d1%88%d0%b8-%d0%b7%d0%b0%d0%b3%d1%83%d0%b1%d0%b8%d0%bb/", "text": "Пожарникари, спасители и полицаи намериха невредими трима души, загубили се в Девинско, съобщават от МВР. Действията на спасителните екипи стартирали на 5 август, минути след 21 часа, когато на телефон 112 позвънил мъж и тревожно обяснил, че заедно с две жени – негови роднини, са се изгубили в гориста местност. Незабавно започнала спасителната акция, в която се включили служители на РС ПБЗН – Девин, планинската спасителна служба и служители от РУ-Девин. Издирването продължило цяла нощ. Към 09.00 часа вчера, в местността Шабаница в района над с. Триград, на границата между България и Гърция, спасителите открили изгубилите се хора. Те били живи и невредими, обяснили, че предния ден отишли да берат гъби, но се смрачило и падналата мъгла затруднила ориентацията им в гората. Тримата сърдечно благодарят на своите спасители. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.08.07", "title": " Откриха невредими трима души, загубили се в Девинско"}
{"url": "https://trud.bg/%d1%88%d0%be%d1%84%d1%8c%d0%be%d1%80%d0%b8-%d0%b1%d0%b5%d0%b7-%d0%ba%d0%bd%d0%b8%d0%b6%d0%ba%d0%b8-%d0%ba%d0%b0%d1%82%d0%b0%d1%81%d1%82%d1%80%d0%be%d1%84%d0%b8%d1%80%d0%b0%d1%85%d0%b0-%d0%bd%d0%b0/", "text": "Непълнолетно момче е настанено във варненската МБАЛ „Св. Анна“ с фрактура на бедрото, след като миналия петък вечерта предизвикало катастрофа в с. Доброплодно, съобщиха от полицията. Тийнейджърът нямал книжка, но яхнал нерегистриран мотопед и започнал да обикаля улиците на селото. Около 21 ч при маневра за ляв завой отнел предимството на „Опел“ и се блъснал в него. Пристигналите на местопроизшествието полицаи установили, че и шофьорът на леката кола е седнал зад волана, без да притежава свидетелство за управление. По случая е образувано досъдебно производство. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.08.07", "title": " Шофьори без книжки катастрофираха на селско кръстовище"}
