{"url": "https://trud.bg/%d0%b5%d0%b2%d1%80%d0%be%d0%ba%d0%be%d0%bc%d0%b8%d1%81%d0%b8%d1%8f%d1%82%d0%b0-%d0%be%d1%82%d0%bd%d0%be%d0%b2%d0%be-%d0%bd%d0%b0%d1%81%d1%82%d0%be%d1%8f-%d1%81%d1%8a%d0%b2%d0%b5%d1%82%d0%b0-%d0%bd/", "text": "Европейската комисия призова днес отново Съветът на ЕС да определи дата за начало на преговорите със Северна Македония и Албания за присъединяване към ЕС, съобщи БТА. Двете страни постигнаха значителен напредък, посочи председателят на ЕК Жан-Клод Юнкер пред Европейския парламент. Той отбеляза, че заедно с председателите на ЕП и на Европейския съвет са изпратили писмо до европейските държавни и правителствени ръководители с призив да изпълнят обещанието към Скопие и Тирана. По неговите думи започването на преговори с Албания не би било проява на щедрост, а на добронамереност. През 2018 г. Съветът на ЕС реши през юни тази година да обсъди определянето на дата за начало на преговорите със Скопие и Тирана. Това лято европейските министри не постигнаха необходимото единодушие за взимането на решение и отложиха въпроса за заседанието си следващата седмица", "date": "2019.10.09", "title": " Еврокомисията отново настоя Съвета на ЕС да насрочи дата за преговори с Македония и Албания"}
{"url": "https://trud.bg/%d0%be%d1%82%d0%bd%d0%be%d0%b2%d0%be-%d1%81%d1%82%d1%80%d0%b5%d0%bb%d0%b1%d0%b0-%d0%b2-%d0%b3%d0%b5%d1%80%d0%bc%d0%b0%d0%bd%d0%b8%d1%8f-%d1%81%d0%bb%d0%b5%d0%b4-%d1%83%d0%b1%d0%b8%d0%b9%d1%81%d1%82/", "text": "Германската полиция съобщи за стрелба в град Ландсберг, след като в близкия град Хале   двама души, съобщи БТА. Ландсберг е на около 15 километра източно от Хале, където според властите положението остава несигурно. Органите на реда информираха, че след стрелбата в Хале е бил арестуван един човек. Полицията заяви, че други нападатели може все още да са на свобода, след като няколко човека са избягали с кола от мястото на инцидента. По думите на очевидци един от нападателите носел бойно облекло и бил въоръжен с автоматично оръжие. Местни медии съобщиха, че стрелбата в Хале е станала близо до синагога и магазин за дюнери. Има предположения, че мотивът може да е свързан с десен екстремизъм. Нападението е извършено на еврейския празник Йом Кипур. Полицията заяви в туитър, че работи за стабилизиране на ситуацията, и призова местните жители да останат бдителни. В. „Билд“ съобщава също за хвърлена граната на еврейско гробище в Хале. Според изданието по-късно е имало стрелба в близкото селище Видерсдорф.", "date": "2019.10.09", "title": " Отново стрелба в Германия, след убийството на двама души в Хале"}
{"url": "https://trud.bg/%d1%82%d0%be%d0%bc%d0%b0%d1%81-%d0%bc%d1%8e%d0%bb%d0%b5%d1%80-%d0%b8%d1%81%d0%ba%d0%b0-%d0%b4%d0%b0-%d0%b1%d1%8f%d0%b3%d0%b0-%d0%be%d1%82-%d0%b1%d0%b0%d0%b9%d0%b5%d1%80%d0%bd/", "text": "Томас Мюлер иска веднага да напусне „Байерн“! Преди четири години клубът отказа 100 милиона евро от „Манчестър Юнайтед“ за световния шампион. Днес юношата на клуба е със статут на недоволна резерва. За феновете Мюлер е символът на съвременния „Байерн“ – осем пъти шампион, пет пъти носител на купата, главно действащо лице при златния требъл от 2013 година. При треньора Нико Ковач в пет мача поред остана резерва, има общо 450 минути футбол през сезона. Мюлер наистина е символ на Бавария. Предпочита със съпругата си да язди из областта, отколкото да наеме частен самолет и да почива на Карибите. Парите не са му проблем – получава по 15 милиона евро годишно и това е гарантирано до 2021 година. Откакто Филипе Коутиньо дойде в „Байерн“, шансовете на Мюлер да е на терена се минимизираха. Ако нападателят напусне, това ще е вторият земетръс в сърцата на баварските фенове. Първият дойде през 2015 година, когато Пеп Гуардиола почти принуди Бастиян Швайнщайгер да отиде в „Манчестър Юнайтед“. Тогава „червените дяволи“ предлагаха 100 милиона евро за Мюлер, но „Байерн“ отказа. Най-скъпата покупка в историята на баварците – Лука Ернандес, се опълчи на клуба. „Байерн“ не искаше да го пуска в националния отбор заради контузия на коляното. Дидие Дешан нареди да се върне в Париж. А там 80-милионният защитник каза: „Чувствам се 100 процента готов и ако треньорът заложи на мен, ще играя!“ Ханс-Вилхелм Мюлер-Волфарт, легендарният лекар на „Байерн“, обяви, че е абсурдно в следващите две седмици Ернандес да е на терена.", "date": "2019.10.09", "title": " Томас Мюлер иска да бяга от „Байерн“"}
{"url": "https://trud.bg/%d1%82%d1%80%d1%8a%d0%bc%d0%bf-%d0%b3%d0%bb%d1%83%d0%bf%d0%b0%d0%b2%d0%b8%d1%82%d0%b5-%d0%b1%d0%b5%d0%b7%d0%ba%d1%80%d0%b0%d0%b9%d0%bd%d0%b8-%d0%b2%d0%be%d0%b9%d0%bd%d0%b8-%d0%b7%d0%b0-%d0%bd%d0%b0/", "text": "В сряда президентът на Съединените щати Доналд Тръмп заяви в туитър, че САЩ никога не е трябвало да участват в конфликтите в Близкия изток, поради което той е започнал да изтегля американските войски от региона. В личния си профил той написа: „Битки между различни групи, които продължават стотици години. САЩ никога не е трябвало да бъдат в Близкия изток. Изтеглихме нашите 50 войници. Турция трябва да се заеме със заловените бойци на ИДИЛ, които Европа отказа да се върне. Глупавите безкрайни войни за нас приключват!“. Заедно с публикацията Доналд Тръмп сподели и съобщението на Белия дом, че Турция ще продължава планираните военни операции в Северна Сирия. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.10.09", "title": " Тръмп: Глупавите безкрайни войни за нас приключват"}
{"url": "https://trud.bg/%d0%be%d0%b4%d0%be%d0%b1%d1%80%d0%b8%d1%85%d0%b0-%d0%be%d1%89%d0%b5-4-%d0%b4%d0%b2%d0%be%d0%b9%d0%ba%d0%b8-%d0%b7%d0%b0-%d0%bf%d0%be%d0%b4%d0%bf%d0%be%d0%bc%d0%b0%d0%b3%d0%b0%d0%bd%d0%b5-%d0%be%d1%82/", "text": "Още 4 двойки ще получат финансово подпомагане от общинския фонд „Инвитро“ в Търговище. Това стана ясно след разглеждането на документите от втория прием за годината на кандидатствалите за средства за съпътстващи изследвания и процедури са, които се покриват от местния фонд. Заедно с одобрените сега, тези които ще получат до 2500 лв. от тазгодишния бюджет, стават 10 двойки. От Община Търговище припомнят, че миналата година фондът е финансирал 15 от кандидатствалите. Според статистиката на местната администрация децата, родени и чрез подкрепата на фонда в Търговище, вече са 12. Най-новото попълнение в щастливата статистика са близнаци, родени миналия месец. От администрацията припомнят още, че бюджетът на  фонда тази година беше завишен с 5000 лв. и сега той разполага с по 35 000 лв. годишно. Следващият прием на документи на двойки или лица с репродуктивни проблеми ще бъде през март 2020г.", "date": "2019.10.09", "title": " Одобриха още 4 двойки за подпомагане от общинския фонд “Инвитро“ в Търговище"}
{"url": "https://trud.bg/%d0%b7%d0%b0%d0%bf%d0%be%d1%87%d0%b2%d0%b0-%d0%bc%d0%be%d0%b4%d0%b5%d1%80%d0%bd%d0%b8%d0%b7%d0%b0%d1%86%d0%b8%d1%8f%d1%82%d0%b0-%d0%bd%d0%b0-%d0%bd%d0%b0%d0%b4-54-%d0%ba%d0%bc-%d0%be%d1%82-%d0%bf/", "text": "Правителството прие постановление, с което даде възможност на Министерството на регионалното развитие и благоустройството да поеме ангажименти за разходи за модернизацията на пътя Видин – Ботевград, който е изключително важен за Северозападна България, съобщиха от МРРБ. Със 796 749 500 лв. се увеличава максималният ангажимент за разходи, които могат да бъдат поети по бюджета на МРРБ през 2019 г. за модернизация на участъка от пътя между Видин и Ружинци с дължина над 54 км. Това дава възможност на Агенция „Пътна инфраструктура“ да сключва договори с изпълнители и да започне строителство по обекта, обясни министърът на регионалното развитие и благоустройството Петя Аврамова. При реализацията на проекта ще се прилага нова схема на плащане. Тя предвижда цялата стойност за изпълнение на строително-монтажните работи по договорите за трите участъка, на които е разделено трасето, да се разплати на изпълнителите след приключване и приемане на строителните дейности. Модернизацията на трасето ще се финансира със 796 749 500 лева през следващите четири години. Отсечката Видин – Ружинци, която е част от направлението Видин – Ботевград, в по-голямата си част ще бъде с габарит на автомагистрала, включващ две ленти за движение в посока, аварийна лента, банкети и разделителна ивица. В определени участъци е предвидено и изграждането на трета лента. По цялото трасе ще бъдат построени и ремонтирани редица големи съоръжения, пътни възли и др. Министърът напомни, че през месец септември решение за поемане на ангажимент за разходи за близо 420 млн. лв. беше взето и по отношение на участъка между Мездра и Ботевград с дължина около 34 км. Хубавата новина е, че до един месец ще приключим с процедурите, които предхождат всяко едно строителство, информира още Аврамова. Това ще даде възможност да започнат реални строителни дейности в участъците от Мездра до Ботевград и между Видин и Ружинци. В договорите, които ще бъдат сключени с изпълнителите, е предвидено двете пътни отсечки да бъдат изградени до 2022 г. Като представител на Северозападна България знам как хората, които живеят там, очакват този път. Той е важен за развитието на региона и за намаляване на различието между регионите. Чрез него ще се подобри и пътната безопасност, която за нас, като министерство, и за АПИ е един от основните приоритети, каза още регионалният министър.. Направлението Видин – Ботевград (с дължина 167 км) е приоритетен проект в инвестиционната програма на АПИ и МРРБ до 2022 г., тъй като с цялостното хомогенизиране и модернизация на трасето от Дунав мост 2 ще се осигури бърза и удобна връзка между автомагистралите „Хемус”, „Тракия” и „Струма”. С изпълнението на проекта транзитният трафик ще бъде изведен от населените места, с което ще се повиши безопасността на движение и ще се ограничи вредното въздействие на шума и замърсяването на околната среда от интензивния тежкотоварен трафик.", "date": "2019.10.09", "title": " Започва модернизацията на над 54 км от пътя Видин-Ботевград"}
{"url": "https://trud.bg/%d1%81%d0%b0%d0%bc%d0%be%d1%82%d0%b5%d0%bd-%d0%bc%d1%8a%d0%b6-%d1%81%d0%b5-%d0%bd%d1%83%d0%b6%d0%b4%d0%b0%d0%b5-%d0%be%d1%82-%d0%bf%d0%be%d0%bc%d0%be%d1%89-%d0%b2-%d0%b1%d0%b8%d1%82%d0%ba%d0%b0%d1%82/", "text": "65-годишният Стоян Рабаджийски от пазарджишкото село Елшица се нуждае от помощ в битката с рака. Стоян е с напреднала форма на рак на белия дроб, с множество разсейки. Той живее сам и няма близки и роднини, на които да разчита. Медикаментите за борбата му с рак струват 800 лева, а пенсията му е малко над 200, затова Стоян е спрял лечението си. „В пълна безизходица съм“, признава Стоян. Той споделя, че е е вярващ и се надява на Божията помощ и добротата на хората. Докато е бил здрав, той е бил безвъзмезден кръводарител и смята, че всеки може да подаде ръка на другия в труден момент. Ако искате да помогнете на Стоян, може да го направите, като преведете средства по следната банкова сметка: BG74BPBI79304030143702 Пощенска банка Титуляр: Стоян Пенков Рабаджийски", "date": "2019.10.09", "title": " Самотен мъж се нуждае от помощ в битката с рака"}
{"url": "https://trud.bg/%d1%88%d1%83%d0%bc%d0%b5%d0%bd-%d1%81-%d0%bf%d0%be%d0%bb%d0%be%d0%b6%d0%b8%d1%82%d0%b5%d0%bb%d0%b5%d0%bd-%d0%bc%d0%b5%d1%85%d0%b0%d0%bd%d0%b8%d1%87%d0%b5%d0%bd-%d0%bf%d1%80%d0%b8%d1%80%d0%b0%d1%81/", "text": "Шест области в страната имат положителен механичен прираст /разликата между броя на заселилите се и на изселилите се/. Шумен е на второ място с 4.1 промила, съобщават от местната статистика. Първа област е  Кърджали (15.3‰),  София (столица) е с 3.9‰, Пловдив с 3.1‰, Варна с 2.2‰, Бургас с 1.3‰.  В резултат на влиянието на естествения и на механичния прираст през миналата година населението в област Шумен намалява с 611 души или с 0.4%. Отрицателен естествен прираст имат всички региони в страната. Минус 7.6 промила има област Шумен за 2018 г. Коефициентът на естествен прираст се измерва чрез разликата между броя на живородените и на умрелите на 1 000 души от средногодишния брой на населението, поясняват статистици. По естествен прираста регион Шумен е на десето място сред 28-те области. С най-малки по стойности на отрицателен естествен прираст са областите София (столица) – минус 1.9‰ и Сливен – минус 3.6‰. Рекордьорите по лошата характеристика пък са, област Видин – минус 16.4‰, следвана от Монтана – минус 14.0‰ и Кюстендил – минус 13.4‰. След 1990 г. демографското развитие на страната се характеризира с отрицателен естествен прираст на населението. За Шуменско стойността на този показател през 2018 г. е същата като 2017 г. и е най-ниска от 1991 г. насам. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.10.09", "title": " Шумен с положителен механичен прираст\t"}
{"url": "https://trud.bg/%d0%be%d0%bc%d0%b1%d1%83%d0%b4%d1%81%d0%bc%d0%b0%d0%bd%d1%8a%d1%82-%d0%b4%d0%b8%d0%b0%d0%bd%d0%b0-%d0%ba%d0%be%d0%b2%d0%b0%d1%87%d0%b5%d0%b2%d0%b0-%d0%b7%d0%b0-%d0%bf%d0%b0%d0%bd%d0%b8%d0%ba%d0%b0/", "text": "„Това, което се случи преди дни, е тревожна ситуация, защото се внушават страхове на хората. То е свързано с по-ниското доверие към институциите и то – специализираните институции за закрила на детето. Може би там трябва да се работи“, заяви омбудсманът Диана Ковачева при посещението си в Сливен по повод масовата паника сред родителите на деца от уязвимите групи, които ги прибраха от училище заради фалшиви слухове, че социалните служби щели да ги вземат от семействата им. Ковачева препоръча да се работи за индивидуалната оценка на всяко дете. „Трябва да се повишава капацитета на човешкия фактор – да се повишава образователната квалификация на социалните работници, обучението им. Условията на труд, при които работят, също не са за подценяване“, подчерта тя. Работата на институциите трябва да е насочена най-вече в подкрепа на семейството, защото едно дете се чувства най-добре в семейна среда. Омбудсманът оцени реакцията на институциите по време на кризата с масовото прибиране на децата от училища и детски градини като адекватна. „Смятам, че те се намесиха по адекватен начин и слава богу, днес децата са в училищата по данни на областния управител на Сливен Чавдар Божурски, с когото имахме среща. Много е важно в този момент да се направи анализ какви са причините да се стигне до тук“, отбеляза Ковачева. През годините институцията на омбудсмана е правила препоръки относно начина, по който работи системата за закрила, тъй като тя е ориентирана най-вече към поемането на рисковете, но превантивният елемент се губел. Жалбите от граждани на Сливен и областта до омбудсмана, свързани с проблеми на децата, се отнасяли предимно до семейно-правните отношения и контактите с отделите за закрила на детето, отбеляза Ева Жечева, директор на дирекция „Правата на детето“ към омбудсмана. В тази област има системни проблеми, които трябва да бъдат решени, и те не са само резултат от действията на социалните служители. Постъпвали са още оплаквания за насилия в училище и детски градини, а дискриминация срещу деца от ромски произход и за качеството на грижата в центровете за настаняване от семеен тип. Предстоят проверки в голяма част от центровете в страната, особено за деца с увреждания. Усилията на омбудсмана и екипът му са насочени към навлизането на медиацията в семейните спорове, за което вече са отправени препоръки към правосъдното министерство. Темата се обсъжда и във ВСС. Диана Ковачева и екипът й бяха в Сливен, където осъществиха изнесена приемна. Разговаряха и приеха жалби и сигнали на 20 граждани. Преди това посетиха сливенския затвор, който е единственият в страната за лишени от свобода жени. Там са разговаряли с 50 затворнички.", "date": "2019.10.09", "title": " Омбудсманът Диана Ковачева в Сливен за паниката сред родителите: Това, което се случи, е свързано с по-ниското доверие към институциите"}
{"url": "https://trud.bg/%d0%b8%d0%b1%d1%80%d0%b0%d1%85%d0%b8%d0%bc%d0%be%d0%b2%d0%b8%d1%87-%d0%ba%d0%b0%d1%82%d0%be-%d1%81%d1%82%d0%b0%d1%82%d1%83%d1%8f%d1%82%d0%b0-%d0%bd%d0%b0-%d1%81%d0%b2%d0%be%d0%b1%d0%be%d0%b4%d0%b0/", "text": "Златан Ибрахимович се нареди до Статуята на свободата. Негов монумент в родния град Малмьо е направен досущ като световноизвестния в Ню Йорк. Четири години отне на Петер Линде, за да извае перфектната статуя на Ибракадабра. Произведението на изкуството е високо 2,7 метра и тежи половин тон. Стотици фенове дойдоха на представянето на статуята на стадиона на „Малмьо“, където Златан направи професионалния си дебют през 1999 година. „Когато отидете в Ню Йорк, виждате Статуята на свободата. Когато дойдете в Малмьо, виждате статуята на Златан“, възкликна легендарният нападател по микрофона. Ибрахимович е вкарал над 400 гола в кариерата си за отбори като „Аякс“, „Интер“, „Ювентус“, „Милан“, „Барселона“, „Пари Сен Жермен“ и „Манчестър Юнайтед“. В момента продължава да играе в американския „Лос Анджелис Галакси“, но въпреки своите 37 години не говори за край на кариерата.", "date": "2019.10.09", "title": " Ибрахимович като Статуята на свободата"}
{"url": "https://trud.bg/%d0%bf%d1%80%d0%be%d1%84-%d0%bc%d0%b8%d1%85%d0%b0%d0%b8%d0%bb-%d0%bc%d0%b8%d1%80%d1%87%d0%b5%d0%b2-%d0%bf%d1%80%d0%b5%d0%b4-%d1%82%d1%80%d1%83%d0%b4-%d0%b1%d0%b5%d0%b7%d1%83%d0%bc/", "text": "Социолозите да работят като метеоролози – този полувиц се появи след европейските избори, когато още в нощта след вота стана ясно, че масово социологическите агенции са давали грешни прогнози и анализи. Защо грешките в проучванията стават толкова явни и как се развива предизборната кампания за местните избори във втората u половина? Разговаряме с проф. Михаил Мирчев. – Влизаме вече в окото на предизборната кампания за местните избори, проф. Мирчев. Как очаквате да продължи тя до 27 октомври, когато е първият тур?  – В окото на бурята, да. (смее се, б. р.). Очаквам да продължи със сегашното темпо. Тази кампания се получава твърде любопитна. От една страна, се очакваше гореща компроматна битка, но виждаме, че на повечето места кампанията си върви изненадващо спокойно, без много груби изяви, без принципно нови компромати. Така че, наблюдаваме повече ход по инерцията, от това, което се случи на европейските избори, както и на общата кризисна ситуация в цялата страна. Честно казано, не са толкова интересни и атрактивни тези местни избори. Настройките и очакванията бяха за съвсем друг спектакъл. Важните неща стават невидимо за публиката. – Защо се появи тази равност в дебатите? Кампанията май доскучава вече?  – За мен обясненията са две. Първо, на евроизборите се видя, че рязката директна компроматна атака, с която БСП се опита да спечели, някак си не можа да даде очаквания тогава резултат, енергията и чуваемостта стигнаха само до началото на Май, после за две седмици част от ефектът бе разпилян и пропилян. Сега са си извадили поука, както БСП, така и други опозиционни сили, и сега гледат да уязвяват противниците си, но без този агресивен език. Това е първото важно нещо. Защото масовата психика вече е толкова изтерзана в България, че дори грубите думи да имат всички основания на света, хората някак си ги отхвърлят. Изглежда хората вече имат непоносимост към грубостта и революционността, дори когато това е форма на опозиционност. Има нови партии, които на тези избори се борят да пробият ниската бариера от 1%, но не се съобразяват с горната реалност. И пак ще си останат само с надежди и разминали се с целите си. – А второто обяснение, според Вас?  – Второто мое е следното: Имаме странна ситуация. Не сме имали досега избори, в които всички основни политически семейства, без изключение, да са в толкова силна степен на разроеност. Липсва монолитност. Макар и най-малко, но това го виждаме дори при управляващите и доминиращите ГЕРБ. И там се разделиха на два лагера – Цветан Цветанов с неговата лична и организирана мощ да печели избори, този път може да уязви резултата на собствената си партия. Той го каза почти ясно. На знакови места ГЕРБ участва с по двама кандидати за кметове – новият от ГЕРБ, старият вече като „независим“. Това поразяваше БСП след 2003 г., сега дойде редът и на ГЕРБ. Но още по-дебалансирана е ситуацията в останалите партии. Вижте само в полето на левицата – има регистрирани около 7 БСП-ета, това са все леви или уж леви формации, които под една или друга форма, по-близо или по-далеч във времето, са се отделили от партията-майка БСП. При сините – т. нар. автентични десни също имаме 7 СДС-ета. Сега на терена играят 5 патриотично-националистически формации. При социал-демократите – те самите знаят ли на кой свят са политически, има в момента 7 регистрирани партии. На тези избори има и много нови формации – цели 8 на брой. Те още в наименованието си са сложили принципът и самодекларирането за партийна алтернативност – те са за „пряка“ демокрация, за „директна“ демокрация, нещо си пряко на гражданите. Това са формации, които обявяват шумно, че уж били алтернативни и че застават смело срещу всички досегашни партии, срещу партийната форма за структуриране на политическото поле. И така, днес при тези местни избори имаме едно изключително разроено политическо поле. Всяко от политическите семейства вече е екстремно разроено, саморазпаднало се на малки и още по-малки политически субекти. Но на повечето само амбициите им са огромни, а силицата хич я няма. И когато имате толкова много противници в собствения си двор, защото всяка голяма партия има противници – братовчеди от собствения си терен, то на големите партии не им остава силица за някаква принципна политика и играят играта все по-надребно, включително на дребно им е и говоренето. Това ми е второто принципно обяснение на половинчатостта и безсилието на повечето политически играчи на тези местни избори. – В каква кондиция се намира БСП след сблъсъка във Варна, Сандански и от друга страна в София – където кандидатът на БСП е независимата Мая Манолова?  – Всички знаем вече за конфликтността в БСП. Ситуацията избухна още на Националния съвет преди европейските избори (14 април). Тогава ясно се обособи опозицията срещу сегашното ръководство, отношенията са войнствени още оттогава. След частичния успех на БСП през месец май (повече гласове, процент, брой депутати), от опозицията изкрещяха – „не, това е катастрофа, цялото ръководство трябва да бъде изметено“. Тази непримиримост продължи и на тези местни избори ескалира. Вие споменахте Варна, там се опитаха да свалят политическото доверие, но от другата страна на местно равнище казаха „гледайте си работата, ние не се вълнуваме от „Позитано“, ние сами си уреждаме местната партийна автономия. Стигна се до там, че беше махната цялата листа, бе подменена с нова. Какво е това? Това е пълна бъркотия с крясъци на непримирима скандалност. А това го има за жалост и на други места. Но Варна сега е знаковото място за продължаващата криза в БСП. Що се отнася до София, БСП има ли кандидатура за София? Така формално се говори, те официално подкрепят Мая Манолова. Но от нейна страна какъв е отговорът? Виждаме с изненада, че тя всячески избягва, бидейки от средите на БСП, бидейки с чисто партийна бесепарска биография, тя доста панически и при всеки повод иска да каже „бях бесепарка, но в момента съм независима“. Манолова казва: „Аз съм на гражданите“. Все едно в София бесепарите не са граждани. Много странна е тази ситуация. Формално БСП има своя кандидат, и той изглежда с шансове за изборен успех, но този кандидат казва на БСП: „Вие се борете с ГЕРБ, а аз имам друга кауза. Аз съм представител на гражданите и се боря срещу модела, срещу начина на управление в София“. Все едно този модел, този начин няма субект зад себе си. Няма го врагът в нейната кампания. Избягва се максимално той да бъде ясно посочен и поименно назован. Много е странна, бих казал двойнствена и тройствена ситуацията и не се знае какво ще излезе от това, един Бог знае. – Как да разчитаме заявката тогава, че „София може да почервенее“?  – София сега няма да почервенее, не избързвайте наивно. Сега оптимистичният вариант е Мая Манолова да се представи добре на първия тур, но това няма да бъде единствено заради бесепарските гласове. Вижте, ще ви го кажа като числа – сега бесепарските гласове в София са около 70 000. Докато на Мая Манолова, за да има шанс за краен успех, още на първи тур u трябват два пъти повече – 130-140 хиляди гласа. Така тя ще е на добра дистанция от Фандъкова и може да обърне резултата в своя полза на втори тур. Така че дори Мая да успее, то само наполовина заслугата ще е на БСП, а другата половина ще бъде по линия на граждански наказателен вот срещу ГЕРБ. Едно истинско „почервеняване“ на София може да се случи, но в перспектива след втори или трети пореден изборен успех в София. – Защо стана система социолозите да дават толкова разнопосочни изборни прогнози?  – Вижте, социолозите преди 2014 година работеха доста синхронно. Резултатите, които се даваха и преди изборите, и по време на екзитпола в изборния ден, не бяха толкова различни, както се получи тази година на европейските избори, а вероятно ще се получи така и сега – на местните избори. Не ми е приятно да го кажа, но в момента сред нашето социологическо братство пълзи и превзема все повече агенции и изявени колеги едно безумие, едно драстично изневеряване на основни професионални стандарти – в масовите медии това вече създава пошъл образ на науката ни като цяло. И затова, аз си позволих да реагирам остро и категорично като професионалист-социолог. Първо, реагирах срещу едно фалшиво телефонно проучване на „Галъп“ от 9 август- става дума за агенция, която трябва ревниво да пази своята репутация. Преди няколко дни още по-фалшиво и методическо абсурдно изследване беше изкарано от друга агенция – „Маркет Линкс“, която също не е зле да пази своята търговска репутация, иначе сама ще си загине. За жалост, тези екстремни случаи зачестяват и стават изключително тревожни. Цялата разруха и деградиране във всички останали сфери на обществото като че ли навлезе и в социологията. Аз апелирам, че това трябва да бъде признато, да бъдат ясно посочени виновниците. Очевидно е, че и тук е нужно някакво прочистване. – Апелирате да се „прочисти къщата на социолозите“. Как може да се случи това?  – Чрез образоване на журналистите и на публиката. Трябва да се знаят законовите изисквания при обявяване на рейтингови данни от изборни изследвания. В Кодекса те са ясни и категорични. Освен това има категорични професионални стандарти за правене на прогнозни представителни изследвания – това са 5-7 характеристики на извадката и валидността, на метода за набиране на информацията, на обработката и претеглянето на данните, на прехода от номинални рейтинги към отговорна изборна прогноза. И после, след като се знае всичко това, да има обратна взискателност към „социолозите“, които подават към медиите рейтинги за публикуване. Това няма да е цензура, а е абсолютно нужен филтър, за да не се публикуват глупости и явно фалшиви неща. По това ние от ГИСДИ имаме специална декларация от 2014 г. Още през 1999 г. Българска социологическа асоциация проведе няколко семинара с журналисти, за да уеднаквим стандарта за публикуване на „социология“. А през 2010-2013 г., пак БСА, проведе четири поредни семинара, за да разглежда методически некоректна практика от наши колеги. Вследствие от това дори една от най-известните агенции престана да работи. Ето, виждате как самият живот прочиства. След 2014 г. още една агенция сама си заслужи, за да няма вече кой да u поръчва изследвания. През тази 2019 г. още 3 агенции упорито работят, за да им се срине репутацията. Аз си позволих преди седмица да алармирам за буземни фалшификати – както вече се каза, единият е от 9 август, другият е от 30 септември. Така не може. Ние сме фундаментална наука и не може някои колеги с дребно търгашество да ни съсипват всички нас пред общественото мнение. – Пред „Труд“ председателят на ЦИК Стефка Стоева заяви вчера, че би било добре забраната за „социология“, обявяване на Екзит Пол в хода на изборния ден, да отпадне. Защото и така се съобщават резултати преди края на изборния ден, а ЦИК цял ден се занимава с жалби срещу медии нарушители. Споделяте ли това мнение?  – Не. Категорично не споделям това мнение на председателката на новата ЦИК. Тя вече отговаря за изборния процес на втори избори и следва да свикне да си върши работата. Проблемът си е неин, и не бива да го прехвърля на всички като наруши горното обявяване на рейтингите от Екзит Пол преди края на изборния ден. Тук следва да се има предвид преди всичко, че тези прогнозни рейтинги още в 11 часа, после в 14 часа, после в 17 часа могат да се използват като масова психоатака върху избирателите – в полза на едни партии и кандидати, или във вреда на други. Силата на масовите медии върху съзнанието на избирателите е огромно. Става дума за 15-20%, които всъщност решават за кого точно да гласуват в последния момент. Става дума и за още 10-15% от избирателите, които уж са ядро на някоя партия, но са разколебани и до последно се чудят да отидат ли да гласуват или да поемат някъде да берат гъби. Господстващата практика в Европа е прогнозните рейтинги да бъдат обявени от масовите телевизии едва след края на изборния ден. Нека в това си останем европейци. – Какво е моментната Ви изборна прогноза за София? Бихте ли се ангажирал със съотношението на силите към днешна дата?  – Сега не бих се ангажирал. За София на тези избори не съм правил изследвания. Разбира се, имам си своята социологическа интуиция, но това не е за обявяване в медия, защото ще ме обвинят, че си измислям. – И все пак – как звучи емпиричната Ви прогноза?  – Е, добре, нека кажа. Очаквам Йорданка Фандъкова този път действително да отиде на балотаж, да бъде притисната към втори тур. В предишни мандати тя печелеше убедително още на първи тур. Но сега очаквам, че ще е първа на първия тур, с няколко процента под 50. Целият проблем е Мая Манолова с каква дистанция ще бъде от първия към втория тур. Ако бъде на 8-10 процента под Фандъкова, тя ще има шанс да обърне резултата в своя полза и да победи на кметските в столицата ни. Но ако дистанцията е по-голяма, от порядъка на 15-20 процента, то Мая изборно ще се е представила добре, но надали ще обърне резултата. Има интересни три десни кандидатури. Не вярвам арх. Игнатов да постигне добрия резултат на Вили Лилков от 2015 г. Интересен ми е младият Борис Бонев, с тяхното младежко и интелигентно гражданско движение за спасяване на София. Правят крайно оригинална и визуално атрактивна кампания. Интересен е и поредният опит на Ангел Джамбазки и ВМРО, вероятно целта им тук е да докажат на самите себе си, че още са силни и още имат сериозна изборна и властова перспектива. Всички останали са част от театъра – третостепенни роли и масовка за объркване на избирателите. Нашият гост  Проф. Михаил Мирчев е роден на 24 октомври 1954 година, български политолог и социолог, преподавател в УНСС. Завършил е Философия и Социология в СУ “Св. Климент Охридски”. Семеен.", "date": "2019.10.09", "title": " Проф. Михаил Мирчев пред „Труд“: Безумие превзема социологическите агенции, време е за прочистване\t"}
{"url": "https://trud.bg/%d0%bd%d0%be%d1%80%d0%b2%d0%b5%d0%b6%d0%ba%d0%b8%d1%82%d0%b5-%d0%ba%d1%80%d0%b0%d0%b9%d0%bd%d0%be%d1%81%d1%82%d0%b8-%d1%81%d1%80%d0%b5%d1%89%d1%83-%d0%b1%d1%8a%d0%bb%d0%b3%d0%b0/", "text": "Има теми, за които нашенецът „нарамва пушката и се качва на Балкана“ Две сливенски училища се оказаха без ученици, след като родителите им в паника ги прибраха у дома. Причината – слух, че заради т. нар. Стратегия за детето социалните щели да приберат децата. Протести се случват в цялата страна, Фейсбук е пълен с видеа, снимки и статуси на хиляди хора, които се вълнуват от този въпрос. Очевидно, обществото навлиза в авариен режим по тази тема – мнозина са притеснени, а не малко са в откровена паника. И това е напълно разбираемо и обяснимо. Няма нужда да се навлиза в детайли около самата Стратегия, която разбуни така духовете. Изписа се много, изказаха се редица компетентни учени, общественици, духовници и експерти. Единственото, което си струва да се подчертае дебело, е, че както приключването на дебата около противоконституционната и отхвърлена от обществото Истанбулска конвенция не води до цялостно затваряне на темата с джендър-идеологията, така и темата около т. нар. Стратегия за детето ще живее много отвъд затварянето на обсъжданията около самия документ. Причината за това е, че „норвежките експерименти“, както прочее и джендър-идеологията, са част от политическия арсенал на отиващото си геополитическо статукво. Посягането на децата е „ядреното оръжие“ на социалните инженери и крепителите на неолибералния глобализъм. Поради това ще търсят нови и нови механизми и способи да въвеждат това свое оръжие в политическо обръщение. Както победата над Истанбулската конвенция е важна победа в решаваща битка, но все още не е победа във войната за умовете и душите на хората, така може да се разглежда и темата около Стратегията за детето. Преди да се отбележи какъв е коренът на сблъсъка около детската тема, трябва да се щрихова защо този въпрос предизвиква такъв електрошок в обществото. Истината е, че българинът е много търпелив човек. Често – в лошия смисъл на думата. Може много да трае, да мълчи, да трупа напрежение и агресия в душата си, но да я преглъща ден подир ден и да продължава да живее живота си, така както го разбира. Но има теми, за които българинът, образно казано, нарамва пушката и се качва на Балкана. Една от тези теми, които могат да накарат и най-стабилния и уравновесен човек да избухне, са децата. Този инстинкт е по-силен от тока, по могъщ от глада. Посегнеш ли на децата на България, посягаш над самата душа и тъкан на българското общество. Не случайно най-болезненият спомен от робството е „кръвният данък“ (девширме) – отнемането на деца за еничарския корпус на османската армия. Именно този „данък“ е еманация на робството в колективното българско съзнание – поробителят не просто посяга на вяра, на живот и добруване, той посяга на децата, като ги отнема насилствено от родителите им и ги промива с цел да служат като пешки в големия имперски шахмат. Това е и една от причините да е толкова яростна съпротивата срещу т. нар. Стратегия за детето – просто в съзнанието на много хора този документ отваря вратите за един модерен кръвен данък, за едно „норвежко“ девширме. Българинът ще преглътне скок в цените на тока, хляба и сиренето, ще се примири с лошите пътища, със скъпите винетки, с връзкарството и далавераджийството. Но никога, никога, никога няма да позволи да се посегне на децата му. Разбира се, хора има всякакви, изключения има всякакви. Но изключенията само потвърждават наличието на правило – масово българинът ще предпочете да вдигне въстание, отколкото да остави някой да експериментира върху децата му. По същината си спорът около т. нар. Стратегия за детето не е дебат по един документ. Това е конфликт между две не просто конкуриращи се, а направо взаимоизключващи се разбирания за мястото на детето в обществото. От една страна са „норвежките“ експериментатори. За тях детето от най-ранна възраст е самостоятелен човек и родителите му нямат право да му се месят по никакъв начин. Възпитанието, създаването на здрави навици и изграждането на ясна граница между „добро“ и „зло“ от застъпниците на тази идеологическа матрица се разглежда като форма на потисничество. Едва ли не родителите насилствено „индоктринират“ децата и ги оформят според собствените си разбирания, което явно е лошо, поради някаква неизвестна причина. Застъпниците на „норвежкия“ модел за децата гледат на тях като на зрели и оформени индивиди, чието мнение е не просто важно, но и единственото, което има значение. Нещо повече – ако родителите откажат да следват „норвежките“ догми, тогава държавата трябва да се намеси и да отнеме детето от тази „вредна“ среда. Разбира се, покрай реалните случаи на насилие и отглеждане на деца в опасни условия, застъпниците на този политически мисловен модел прокарват и откровени налудности и ексцесии. Неотдавна една, нека я наречем странна, американска коментаторка дори рече, че трябвало родителите да искат съгласие от бебетата си преди да им сменят пелените. Детето няма, разбира се, да каже с думи дали е съгласно да му се смени пелената, но родителят, видите ли, трябвало да пита и да чака отговор по езика на тялото. Така щял от най-ранна възраст да възпита у детето култура на съгласието. Един вид бебето нямало да порасне с толеранс към сексуално и друго насилие. Ум да ти зайде. Другата гледна точка, която е обратно пропорционална на „норвежката“, е, че родители не просто трябва да могат, но са и длъжни да възпитат и научат децата си да различават „добро“ от „зло“. Родителите са водещият конструкт, който трябва да създаде у детето координатна система и да му вмени ценности и устойчиви разбирания. И това не е „насилие“, това е нормален, естествен и най-вече необходим процес, който гарантира, че бъдещите поколения ще стъпват върху основите, поставени от тези преди тях и най-малкото – няма да повтарят техните грешки. Възпитанието на децата не е приумица или експеримент, това е необходимост и е структуроопределящо за всяко цивилизовано общество. С оглед на баланса обаче е необходимо и да се отбележи, че и в тази гледна точка има крайности. Диаметрално противоположната гледна точка на „норвежките“ крайности е, че децата нямат никакво мнение и нямат право на мнение. Един мой бивш преподавател в юридическия факултет в неформална среда казваше, че детето до 14 години е като неодушевен предмет. Било, видите ли, като хубав стол – пазиш стола да не се счупи, защото си го обичаш, но не питаш стола каква програма иска да пуснеш по телевизията. Това, разбира се, е почти толкова налудно, макар и с обратен знак, като да питаш бебето си дали да му смениш пелената. Истината е, че по отношение на децата няма място за ексцесии, екстремности и крайности. Трябва балансиран и умерен подход, който да зачита чувствата и мнението на децата, но и по никакъв начин да не намалява водещата роля на родителите при възпитанието на децата. Извеждането на дете от семейна среда трябва да става при крайна необходимост, а не при приумица на този или онзи чиновник. Трябва да се каже ясно и на висок глас – бедно семейство е много по-добро от богата социална институция. Извеждането на дете трябва да става само, отново подчертавам, при реални случаи на насилие или застрашаваща живота и здравето на детето среда. Не при повишен тон, не при отказ да му купиш сладолед, не при липса на финансова възможност да го пратиш на море. В крайна сметка, трябва да сме наясно, че тази тема няма да приключи, докато от голямата политическа сцена не слезе неолибералният глобализъм. Той, вкратце, използва този тип неолевичарски политики на държавна намеса дори в семейството, за да контролира обществата и да създава предпоставки за безпрепятствено галопиране по обществената писта на жребеца на транснационалния капитал. Но това вече среща мощен отпор в редица общества, включително и в българското. Неолибералният глобализъм е колос, но в минало време. Геополитическата конструкция на света се променя, а с промяната идва зачеркване на догмите, които владееха света безапелационно до преди няколко десетилетия. Време е тази ожесточена война за влияние да се изведе от детските стаи и да остави децата да бъдат деца. Те не са и не трябва да са инструмент в нечии игри. Закрилата и обичта към децата е висша ценност. Всичко друго е просто грешно и трябва да бъде отхвърлено.", "date": "2019.10.09", "title": " “Норвежките” крайности срещу българските деца\t"}
{"url": "https://trud.bg/%d1%81%d1%82%d0%b5%d1%84%d0%b0%d0%bd-%d0%b4%d0%b0%d0%bd%d0%b0%d0%b8%d0%bb%d0%be%d0%b2-%d0%b5-%d0%bf%d1%80%d0%b8%d0%b5%d1%82-%d0%bf%d0%be-%d1%81%d0%bf%d0%b5%d1%88%d0%bd%d0%be%d1%81%d1%82-%d0%b2%d1%8a/", "text": "Стефан Данаилов е приет по спешност във Военно-медицинска академия, съобщи  . Големият български актьор е настанен в Интензивното отделение на болницата. Досега Ламбо се възстановяваше след операция в Болницата за продължително лечение и рехабилитация – Хисаря към Военномедицинска академия (ВМА). След инцидент през август, Ламбо   по спешност в болница в Бургас, където му беше направена операция на тазобедрената става. След допълнителни изследвания, направени през септември, на Данаилов бе назначена рехабилитация във военния санаториум в Хисаря.", "date": "2019.10.09", "title": " Стефан Данаилов е приет по спешност във ВМА"}
{"url": "https://trud.bg/%d0%b2%d1%8a%d0%b7%d1%80%d0%b0%d1%81%d1%82%d0%b5%d0%bd-%d0%bc%d0%be%d1%82%d0%be%d1%86%d0%b8%d0%ba%d0%bb%d0%b5%d1%82%d0%b8%d1%81%d1%82-%d0%b5-%d0%b2-%d1%82%d0%b5%d0%b6%d0%ba%d0%be-%d1%81%d1%8a%d1%81/", "text": "Възрастен мъж е в тежко състояние, след пътен инцидент. Произшествието е станало малко след 14,00 ч. в сряда на изхода на с. Петко Каравелово, община Полски Тръмбеш на пътя Велико Търново-Русе. По първоначална информация товарен микробус е блъснал мотоциклет, управляван от 74-годишен мъж от с. Петко Каравелово. Пострадал е мотоциклетистът. В момента го транспортират в тежко състояние към великотърновската болница. На мястото на произшествието са се отзовали полицейски екипи, които регулираха движението, което се осъществяваше в едната лента. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.10.09", "title": " Възрастен мотоциклетист е в тежко състояние след удар от микробус\t"}
{"url": "https://trud.bg/%d0%b7%d0%b0%d0%bc-%d0%bf%d1%80%d0%b5%d0%b4%d1%81%d0%b5%d0%b4%d0%b0%d1%82%d0%b5%d0%bb%d1%8f%d1%82-%d0%bd%d0%b0-%d0%bc%d0%b0%d0%ba%d0%b5%d0%b4%d0%be%d0%bd%d1%81%d0%ba%d0%b8%d1%8f-%d0%bf%d0%b0%d1%80/", "text": "Заместник-председателят на македонския парламент Фросина Ременски е сред обвиняемите по делото за корупция „Рекет“, информира БГНЕС. След избухването на скандала преди няколко месеца Фросина Ременски беше много бързо свалена от заместник-председателския пост в управляващата партия СДСМ. Заради скандала с поста се раздели и бившият шеф на Специалната прокуратура Катица Янева, която беше задържана и в момента се намира в ареста. Македонският олигарх Йордан /Орце/ Камчев обвини двама души – Боян Йовановски-Боки 13 и Зоран Милески – Кичеец, че са го рекетирали и са му обещавали премахване на “мярката задържане под стража”, връщане на паспорта и пълно спиране на разследването срещу него от страна на Специалната прокуратура /СП/ в делото “Империя”, където той е заподозрян. От разпространените публично аудиозаписи стана ясно, че ръководителят на СП Катица Янева обещава на Камчев, че “всичко ще бъде наред”. Камчев, който е разследван за пране на пари, злоупотреба с власт и участие в организирана престъпна група съобщи, че Боки 13 и Зоки Кичеец са му поискали 8 млн. евро, за да спре разследването срещу него. Камчев е дал 1.5 млн. евро в брой на двамата. Йордан /Орце/ Камчев беше предложен за почетен консул на България миналата година, но властите в Скопие не подкрепиха това предложение. От публикуваните документи на разследващите стана ясно, че Камчев притежава и български паспорт. Камчев беше един от най-приближените на клана на Никола Груевски – Сашо Миялков, които в продължение на 10 години управляваха Македония контролирайки всеки един аспект от живота в страната. Наред с многото си бизнеси Орце, както е известен Камчев, контролираше медии, провеждащи активна антибългарска кампания в угода на Груевски, който избяга в багажника на автомобил и в момента се укрива в Унгария. Камчев заедно с бившия премиер Груевски и бившия директор на службата за сигурност Миялков освен за пране на пари, са разследвани още за злоупотреба с власт и организирана престъпна група. Олигархът също така е разследван за незаконно финансиране на партията на Груевски с над 250 хиляди евро. Камчев и бившият шеф на службите бяха арестувани от македонските власти през ноември 2018 г. и пуснати под домашен арест малко преди нова година. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.10.09", "title": " Зам.-председател на македонския парламент сред обвиняемите по дело за корупция"}
{"url": "https://trud.bg/%d0%b0%d1%81%d1%84%d0%b0%d0%bb%d1%82%d0%b8%d1%80%d0%b0%d1%82-%d0%bf%d1%8a%d1%82%d1%8f-%d0%b4%d0%be-%d1%85%d0%b5%d1%80%d0%b0%d0%ba%d0%bb%d0%b5%d1%8f-%d1%81%d0%b8%d0%bd%d1%82%d0%b8%d0%ba%d0%b0/", "text": "Започна реконструкцията на участък от пътя за античния град Хераклея Синтика. Този участък е с дължина 543 м. от комплекса на Ванга в посока археологическия обект. Габаритът на пътното платно варира в зависимост от очертанията на съществуващия местен път и е до 4.0 м. на места. Проектът предвижда да се изпълни необходимата основа, да се асфалтират 2 157 м2, да се положи хоризонтална маркировка, да се монтират необходимите пътни знаци. За изграждането на този участък са осигурени средства от капиталовите разходи на Община Петрич в размер на 240 000 с ДДС. Изпълнител на обекта е фирма „Пиринстройинженеринг” ЕАД. Така Община Петрич поетапно изгражда новата пътна инфраструктура към археологически обект Античен град Хераклея Синтика. Отделно от бюджетните средства се подготвя проектно предложение, с което община Петрич да кандидатства за финансиране по Оперативна програма „Региони в растеж“ за развитие на културния туризъм. Предвижда се цялостна трайна реставрация и консервация на всички археологически структури, изключително необходима за тяхното запазване. Ще се възстановят и укрепят съществуващите архитектурни форми, съобразно принципите на реставрацията. В проекта е заложено създаване на експозиция на открито, както и туристически информационен център с изложбени и презентационни зали. За социализацията и популяризирането на археологическия обект е предвидена и подходяща туристическа инфраструктура, включваща туристически пешеходни пътеки и платформи за наблюдение, места за отдих, детски кътове и атракциони. Ще има паркинг за автомобили, автобуси и каравани. Предвидено е изграждане на техническа инфраструктура – водопровод, канализация и електрификация. За популяризирането на обекта ще бъдат създадени дигитални и интерактивни експозиции и възстановки, които чрез възможностите на технологиите да ни пренесат 2000 години назад във времето. Проектното предложение на Община Петрич възлиза на близо 10 млн. лв. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.10.09", "title": " Асфалтират пътя до Хераклея Синтика"}
{"url": "https://trud.bg/%d1%80%d0%be%d0%bc%d0%b5%d0%be-%d0%b1%d0%b5%d0%ba%d1%8a%d0%bc-%d0%ba%d0%be%d0%bf%d0%b8%d0%b5-%d0%bd%d0%b0-%d0%b1%d0%b0%d1%89%d0%b0-%d1%81%d0%b8-%d1%81%d0%bd%d0%b8%d0%bc%d0%ba%d0%b0/", "text": "Само на 17 години Ромео Бекъм прилича удивително много на своя баща. В черно-бяла фотосесия Ромео позира по много сходен на Дейвид начин, от което приликата по между им си личи още по-ясно. Някои от почитателите на семейство Бекъм също забелязаха сходството и побързаха да го отбележат в коментарите под поста. Преди известно време и самият Бекъм засне черно-бели кадри в много идентична поза.  ", "date": "2019.10.09", "title": " Ромео Бекъм копие на баща си (СНИМКА)"}
{"url": "https://trud.bg/%d1%81%d0%be%d1%84%d0%b8%d1%8f-%d0%ba%d1%83%d0%bf%d1%83%d0%b2%d0%b0-52-%d0%b5%d0%bb%d0%b5%d0%ba%d1%82%d1%80%d0%b8%d1%87%d0%b5%d1%81%d0%ba%d0%b8-%d0%b0%d0%b2%d1%82%d0%be%d0%b1%d1%83%d1%81%d0%b0-30/", "text": "Министърът на околната среда и водите Нено Димов, изпълняващият длъжността кмет на Столична община Ирина Савина и изпълнителните директори на „Столичен електротранспорт“ ЕАД и „Столичен автотранспорт“ ЕАД – Евгений Ганчев и Слав Монов, подписаха три договора за доставка на екологични транспортни средства за София с цел подобряване качеството на атмосферния въздух в общината. Общият размер на инвестициите е 261,4 млн. лв., като Оперативна програма  „Околна среда” 2014-2020 осигурява безвъзмездна финансова помощ в размер на 218 млн. лв., съобщиха от МОСВ. С изпълнението на трите проекта ще бъдат доставени общо 137 електрически превозни средства за обществения транспорт за Столичната община. Очаква се с използването на съвременния екологичен градски транспорт количеството фини прахови частици да намалее с 4,81 тона годишно. Дейностите по първия проект предвиждат доставка на 25 нови нископодови съчленени трамваи, които ще се експлоатират от „Столичен Електротранспорт” ЕАД по съществуващи трамвайни линии с номера 4, 5 и 18. По втория договор със „Столичен Електротранспорт” ЕАД ще бъдат закупени 30 нови нископодови съчленени тролейбуси, които ще заменят амортизирани превозни средства. За осигуряване на нормалната им експлоатация е предвидена реконструкция и модернизация на 3 броя токоизправителни станции, които са основно звено от системата за електрозахранване на столичния електрически транспорт. По проекта ще бъдат доставени също 30 нови електробуси. За осигуряване на нормалната експлоатация на новия подвижен състав е предвидено изграждане на нови трансформаторни постове. Ще бъдат изградени и нови електробусни линии, които да заместят съществуващи автобусни маршрути. Електробусите ще използват най-съвременните бързозарядни технологии, базирани на ултракондензатори. За зареждането им ще бъдат изградени 10 зарядни станции, разположени на началните и крайните спирки и в обслужващите депа. Третият проект предвижда доставка на 52 нови електрически автобуси и специализирано оборудване за тях. Проектът ще се изпълнява на територията на Столична община, като закупените електробуси ще се експлоатират от „Столичен автотранспорт“ ЕАД по съществуващи автобусни линии и по новооткрити линии с довеждаща функция към системата на метрото и трамвайната мрежа.", "date": "2019.10.09", "title": " София купува 52 електрически автобуса, 30 тролея и 25 трамвая\t"}
{"url": "https://trud.bg/%d0%bf%d1%80%d0%b5%d0%b7%d0%b8%d0%b4%d0%b5%d0%bd%d1%82%d1%8a%d1%82-%d1%80%d0%b0%d0%b4%d0%b5%d0%b2-%d0%bf%d1%80%d0%b8%d1%81%d1%82%d0%b8%d0%b3%d0%b0-%d0%b2-%d0%b0%d1%82%d0%b8%d0%bd%d0%b0/", "text": "На двудневно посещение в гръцката столица пристига утре Президентът Румен Радев. Той ще участва на 15-тата среща на върха на държавните глави от групата „Арайолуш“, която тази година ще се състои в Атина на 10 и 11 октомври. През първия ден от посещението си Румен Радев ще се срещне и гръцкия премиер Кириякос Мицотакис. На 11 октомври съпругата му Деси Радева ще открие новата камбана в българската църква в Атина. Церемонията е предвидена за 16.30 ч. Припомняме, че камбаната от българския храм, подарена от народния изпълнител Илия Луков бе открадната миналата година. Новата камбана, която ще бъде поставена в петък е подсигурена от Дирекцията по вероизповеданията.", "date": "2019.10.09", "title": " Президентът Радев пристига в Атина"}
{"url": "https://trud.bg/%d0%b2%d1%81%d1%83-%d1%87%d0%b5%d1%80%d0%bd%d0%be%d1%80%d0%b8%d0%b7%d0%b5%d1%86-%d1%85%d1%80%d0%b0%d0%b1%d1%8a%d1%80-%d1%80%d0%b0%d0%b7%d0%ba%d1%80%d0%b8-%d0%bc%d0%b0%d0%b3%d0%b8%d1%81%d1%82%d1%8a/", "text": "Завърши първият випуск на Филиала на Медицински университет-Варна във Велико Търново. Дипломират се 33 медицински сестри и акушерки, които са избрали да живея и работят в България. На 12 октомври е официалната церемония в Музикално-драматичния театър „Константин Кисимов“ в старата столица, на която здравните специалисти ще получат дипломите си. Сред завършващите има и двама мъже. Следването на медицинските сестри и акушерки продължава 4 години с положени 80 семестриални и 4 държавни изпита. „Всички дипломирани акушерки вече са назначени на работа. 11 от тях са от Велико Търново и ще се реализират професионално в АГ-отделението и в отделението по Неонатология към областната болница в болярския град. От завършилите 16 медицински сестри, 11 са от старопрестолния град. Осем започнаха работа във Велико Търново като 6 от тях са в местната болница. Техни колеги пък се завръщат по родните си места във Варна, Габрово, Омуртаг, Търговище, Добрич, Стара Загора“, информира директорът на Филиала доц.Диана Димитрова. Тя припомни, че преди 4 г на фона на все по-задълбочаващата се нужда от здравни специалисти у нас, варненското учебно заведение предприе нужните мерки, за да се запълнят големите липси. „През лятото на 2015 г. бяха приети първите 20 медицински сестри и 20 акушерки. За 4 години Медицински университет-Варна инвестира във Филиала над 520 000 лева. Средствата бяхпа вложени в лекционни зали с видеоконферетна връзка, учебно-практически кабинети, библиотека с достъп до издания в класически и дигитален формат, компютърни зали“, подчерта доц.Димитрова.", "date": "2019.10.09", "title": " ВСУ „Черноризец Храбър“ разкри магистърска програма по приложна психология"}
{"url": "https://trud.bg/%d0%b8%d0%b7%d0%b4%d0%b8%d1%80%d0%b2%d0%b0%d1%82-37-%d0%b3%d0%be%d0%b4%d0%b8%d1%88%d0%b5%d0%bd-%d0%b1%d0%be%d0%bb%d0%b5%d0%bd-%d0%bc%d1%8a%d0%b6-%d0%be%d1%82-%d0%bb%d0%be%d0%b7%d0%bd%d0%b8%d1%88%d0%ba/", "text": "Полицията в Разград обяви за издирване по молба на близките му 37-годишен от село Гороцвет, община Лозница. Здравко Василев Димитров е напуснал дома си с велосипед към 17 часа във вторник. Близките са притеснени, защото мъжът бил с психично заболяване и не можел да общува с непознати хора. Обявеният за издирване е висок 170 см, 70 кг, със сини очи, къса кестенява коса. Имал два счупени предни горни зъба. Облечен е бил в тъмно сини яке от плат и спортно долнище. Под якето с кафява дреха с дълъг ръкав и е обут с черни гумени галоши, посочват описание от полицията. Здравко е изчезвал и друг път и тогава го открили на 30 км от дома му. Всички издирвания  досега обаче били без следа. Притеснително било, че мъжът имал мобилен телефон, но не можел да набира, а само да отговаря на обаждания. Сега обаче телефонът бил изключен. Възможно е да се е загубил, да е получил криза, или да има друг проблем. По-късно от полицията уточниха, че мъжът е освидетелстван заради шизофрения, като това било съобщено от близките му. За изчезването му са уведомени и съседните  дирекции на полицията. Умоляват се гражданите, които имат информация за лицето, да се обадят на тел.112 или в най-близкото поделение на МВР. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.10.09", "title": " Издирват 37-годишен болен мъж от лознишко село"}
{"url": "https://trud.bg/%d0%ba%d0%b0%d0%b1%d0%b8%d0%bd%d0%b5%d1%82%d1%8a%d1%82-%d0%be%d1%82%d0%bf%d1%83%d1%81%d0%bd%d0%b0-23-%d0%bc%d0%bb%d0%bd-%d0%bb%d0%b2-%d0%b7%d0%b0-%d0%b4%d0%b2%d0%b0-%d0%b5%d0%b2%d1%80%d0%be%d0%bf/", "text": "Правителството одобри допълнителни разходи по бюджета на Министерството на младежта и спорта за 2019 г. Средствата в размер на 2 300 000 лв. Парите са предназначени за организиране и провеждане на Европейската купа по джудо, която ще се проведе на от 31 януари до 03 февруари 2020 г. в София и на Европейско първенство по джудо за мъже и жени през месец април 2022 г., както и за подпомагане на участието на български състезатели по джудо и техните треньори в квалификационни състезания с цел набиране на повече точки за ранглистата и предвид възможностите за участието им на Олимпийските игри в Токио през 2020 г. Това съобщиха от пресцентъра на Министерски съвет. Провеждането на първенствата на територията на Република България ще доведе до повишаване на възможностите на българските спортисти за изява на световни и европейски първенства и до повишаване на качеството на дейностите по организация и провеждане на международни първенства, включени в международния спортен календар. По този начин ще се създаде мотивация в деца и млади хора за практикуване на системна тренировъчна и състезателна дейност и ще бъде оказано положителното въздействие върху развитието и популяризирането на българския спорт. Европейската купа по джудо през 2020 г. е с ранг на олимпийска квалификация за Олимпийските игри в Токио през 2020 г. Европейското първенство по джудо за мъже и жени през 2022 г. е включено в календара на Световната джудо федерация и Европейската джудо федерация и носи 100 % актив от точки в ранг листата. Очаква се в него да вземат участие 450 спортисти от 50 държави, техните екипи и 60 официални лица.", "date": "2019.10.09", "title": " Кабинетът отпусна 2,3 млн. лв. за два европейски турнира по джудо в София"}
{"url": "https://trud.bg/%d0%b8%d0%b7%d0%b2%d0%b0%d0%b4%d0%b8%d1%85%d0%b0-14-%d0%bc%d1%80%d0%b5%d0%b6%d0%b8-%d1%81%d1%8a%d1%81-185-%d0%ba%d0%b3-%d0%bd%d0%b5%d0%b7%d0%b0%d0%ba%d0%be%d0%bd%d0%b5%d0%bd-%d1%83%d0%bb%d0%be%d0%b2/", "text": "Съвместна проверка на полицията и Агенцията по рибарство намери 185 кг незаконно уловена риба от язовир Ястребино в община Антоново. Към 23 часа във вторник проверяващите се натъкнали на 53-годишен мъж, който бил хвърлил 14 мрежи във водоема. В тях били наловени бяла риба, костур и каракуда, посочват от полицията. Цялото количество незаконен улов е иззето и предадено с протокол на Изпълнителната агенция по рибарство и аквакултури. В проверките са участвали и представители на Централната рибно-опазваща организация, клон Ястребино. По случая е образувано досъдебно производство.", "date": "2019.10.09", "title": " Извадиха 14 мрежи със 185 кг незаконен улов от язовир Ястребино"}
{"url": "https://trud.bg/%d0%b8%d0%b7%d0%bf%d1%80%d0%b0%d1%89%d0%b0%d0%bc%d0%b5-%d1%85%d1%83%d0%bc%d0%b0%d0%bd%d0%b8%d1%82%d0%b0%d1%80%d0%bd%d0%b0-%d0%bf%d0%be%d0%bc%d0%be%d1%89-%d0%bd%d0%b0-%d0%b0%d0%bb%d0%b1%d0%b0%d0%bd/", "text": "България ще предостави хуманитарна помощ на Албания във връзка със земетресението, засегнало страната, реши кабинетът. На днешното си заседание Министерски съвет одобри и отпускането на 97 792 лева хуманитарна помощ за населението на Сирия. Безвъзмездната хуманитарна помощ, която е поискана от Република Албания за преодоляване на последиците от труса, засегнал страната през месец септември. Главна дирекция „Пожарна безопасност и защита на населението” на МВР ще осигури транспорта на хуманитарната помощ, а също така и 1000 бр. одеяла. Българският червен кръст ще предостави 50 бр. легла и 50 бр. матраци. България ще предостави финансова помощ за справяне с хуманитарната криза в Сирия и региона в размер на 97 792 лв. Финансирането ще бъде осигурено от бюджета на Министерството на външните работи, предназначен за развитие и хуманитарна помощ. Помощта е част от усилията на международната общност за възстановяване на региона и подобряване на условията на живот на гражданите там.", "date": "2019.10.09", "title": " Изпращаме хуманитарна помощ на Албания и Сирия"}
{"url": "https://trud.bg/%d0%be%d0%b1%d1%89%d0%b8%d0%bd%d0%b0-%d1%82%d0%be%d0%bf%d0%be%d0%bb%d0%be%d0%b3%d1%80%d0%b0%d0%b4-%d0%be%d0%b1%d1%8f%d0%b2%d0%b8-%d0%b4%d0%b5%d0%bd-%d0%bd%d0%b0-%d1%82%d1%80%d0%b0%d1%83%d1%80-%d0%b7/", "text": "Временно изпълняващият длъжността кмет на Община Тополовград обяви утрешния ден 10 октомври за Ден на траур в общината, в памет на гибелта на Димитър Факиров, съобщиха от общината. Със заповед се забранява провеждането на публични тържества и радостни ритуали през целия ден. Временният градоначалник изпрати Съболезнователно писмо до семейството на медицинският фелдшер Димитър Факиров, станал жертва на жестоко убийство. В него се казва: „Дълбоко сме покрусени от жестокостта на престъплението, при което загина г-н Факиров. Той беше един от добрите медици на Община Тополовград. Ще го запомним като добър професионалист, скромен и добър човек. Скърбим заедно с Вас!“. В знак на съпричастност към неговите близки, националният флаг на всички общински сгради ще бъде свален наполовина.", "date": "2019.10.09", "title": " Община Тополоград обяви ден на траур за убития фелдшер Димитър Факиров"}
{"url": "https://trud.bg/%d0%b8%d1%80%d0%b0%d0%bd-%d0%bf%d1%80%d0%b8%d0%b7%d0%be%d0%b2%d0%b0-%d1%82%d1%83%d1%80%d1%86%d0%b8%d1%8f-%d0%b4%d0%b0-%d1%81%d0%b5-%d0%b2%d1%8a%d0%b7%d0%b4%d1%8a%d1%80%d0%b6%d0%b0-%d0%be%d1%82-%d0%b2/", "text": "Президентът на Иран Хасан Роухани призова Турция да се въздържа и да избягва военни действия в Северна Сирия, докато силите на Анкара вече са концентрирани и са готови да проведат операция в овакантените от САЩ кюрдски райони в близкоизточната страна, предава Reuters. Докато течеше изказването на държавния глава, сухопътната армия на Ислямската република започна мащабни необявени военни учения в северозападната част на страната, в близост до границата с Турция, съобщава местната агенция ISNA.  „Заявихме открито, че единственото решение за гарантиране на безопасността и сигурността в Южна Турция и Северна Сирия е присъствието на сирийската армия“, обясни Роухани. „Призоваваме нашия приятелски и братски съсед Турция да действа с повече търпение и сдържаност и да преосмисли решението си“, добави иранският лидер.", "date": "2019.10.09", "title": " Иран призова Турция да се въздържа от военни действия в Северна Сирия"}
{"url": "https://trud.bg/%d0%bc%d0%b0%d0%ba%d0%b5%d0%b4%d0%be%d0%bd%d1%81%d0%ba%d0%b8-%d0%b0%d0%b2%d1%82%d0%be%d1%80-%d0%bf%d1%80%d0%b5%d0%b4%d1%81%d1%82%d0%b0%d0%b2%d1%8f-%d0%ba%d0%bd%d0%b8%d0%b3%d0%b0-%d0%b2-%d0%b1%d1%83/", "text": "Поетична книга, написана от македонски автор и вдъхновена от Бургас и артистичния му дух, ще бъде представена по време на Есенните литературни празници. Книгата се казва „Фотостихеза“ (оригинален неологизъм, в който душата подобно на цвете фотосинтезира чрез стиха). Нейният автор е известният македонски поет, драматург и есеист Борче Панов, а премиерата ѝ ще се състои на 15 октомври от 18,00 часа.  През май миналата година Панов бе сред участниците в поетичният форум на славянските творци „Свято Слово“. Литературната среща даде начало на меморандума за културно сътрудничество между Бургаската писателска общност и международния литературен фест „Караманови срещи на поезията“ в гр. Радовиш (Македония). В рамките на това сътрудничество бе издадена тази книга, коментира председателят на Творческата комисия на Бургаската писателска общност и преводач на стихосбирката Наталия Недялкова. „Фотостихеза“ ще бъде представена от известната поетеса Роза Боянова – един от основателите и дългогодишен организатор на Майските срещи на славянските творци „Свято Слово“. Самата книга (оригиналното заглавие „Глочка школка“) излиза в Македония в края на миналата година. Илюстрирана е от талантливия живописец Доне Милиановски. Редактор на „Фотостихеза“ е поетесата Роза Боянова, а реализацията като книга е дело на „Либра Скорп“. „Ако вие поискате да усетите радостта от четенето – разгърнете тази книга“, пише в предговора „Татуирано с обич море“ Роза Боянова, която изтъква, че всяко вълнение, спомен и възхита от Бургаския залив, остров Св. Анастасия, Акве Калиде или уникалния Несебър Борче Панов превръща в поезия.", "date": "2019.10.09", "title": " Македонски автор представя книга в Бургас"}
