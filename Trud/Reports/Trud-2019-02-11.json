{"url": "https://trud.bg/300-000-%d0%bd%d0%b5%d0%bb%d0%b5%d0%b3%d0%b0%d0%bb%d0%bd%d0%b8-%d0%be%d1%80%d1%8a%d0%b6%d0%b8%d1%8f-%d0%b2-%d0%b0%d0%bb%d0%b1%d0%b0%d0%bd%d0%b8%d1%8f/", "text": "Близо 325 000 единици незаконно огнестрелно оръжие се предполага, че все още се намират в ръцете на албански граждани, въпреки вече второ десетилетие усилия на властите да се спраяват с проблема, съобщи македонската агенция МИА. Данните са посочени в нова правителствена стратегия на Тирана, която предвижда изричен план за действие за изземване на нелегално притежаваното оръжие. По официални данни над 650 000 единици огнестрелно оръжие и над 1,5 млн. патрони са били разграбени от армейски складове в Албания по време на размириците в страната, започнали през 1997 година.", "date": "2019.02.11", "title": " 300 000 нелегални оръжия в Албания"}
{"url": "https://trud.bg/%d0%b8%d0%bd%d0%b4%d0%b8%d0%b9%d1%86%d0%b8%d1%82%d0%b5-%d0%bd%d0%b0%d0%bc%d0%b0%d0%bb%d1%8f%d0%b2%d0%b0%d1%82-%d0%be%d1%84%d0%b5%d1%80%d1%82%d0%b0%d1%82%d0%b0-%d0%b7%d0%b0-%d0%b1%d0%b8%d0%b7%d0%bd/", "text": "Продажбата на бизнеса на CEZ в България не върви гладко, пишат чешки медии. CEZ започна преговори с втория кандидат India Power, след като българската компания “Инерком” не успя да осигури регулаторна подкрепа и финансиране за сделката, съобщава чешкото издание lidovky.cz. Според него индийската компания ще предложи на CEZ по-ниска цена за активите. Това са потвърдили от централата на CEZ за изданието. “Не сме получили актуализирана обвързваща оферта от India Power, за да знаем нейната цена”, казва говорителят на CEZ Алис Хоракова. Затова от CEZ все още не се отказват от сделката с “Инерком”. Решението за продажбата на “ЧЕЗ България” беше взето от Надзорния съвет на CEZ през януари 2018 г. Според изданието India Power е предложила 355 млн. евро, които обаче е искала да изплати за пет години. “Инерком” е предложила 342,4 млн. евро, която обаче трябваше да плати веднага.", "date": "2019.02.11", "title": " Индийците намаляват офертата за бизнеса на ЧЕЗ\t\t\t"}
{"url": "https://trud.bg/%d0%bb%d0%b8%d0%bb%d0%b8-%d0%b8%d0%b2%d0%b0%d0%bd%d0%be%d0%b2%d0%b0-%d1%81-12-%d0%ba%d0%be%d0%bd%d1%86%d0%b5%d1%80%d1%82%d0%b0-%d0%bf%d1%80%d0%b5%d0%b7-2019-%d0%b3/", "text": "Най-големите спортни зали и открити театри в страната ще посрещнат Лили Иванова по време на нейното национално турне. То започва на 29 март в старата столица Велико Търново и завършва с два концерта в София – на 8 и 9 декември в зала 1 на НДК, информира  . В старопрестолния град Лили ще пее в Двореца на културата и спорта „Васил Левски“. Търновчани не са виждали своята любимка от 2016-а, както и бургазлии. Концертът в морския град е на 16 април в спортната зала „Младост”. Другият черноморски гастрол тази година е на 30 юни във варненския летен театър. За първи път от 2015 г. ще имат удоволствието да чуят и видят голямата Лили Иванова в Габрово – на 30 март в спортната зала „Орловец”, в Ямбол – на 17 април в спортната зала „Диана”, и на 8 май в Шумен – за първи път в „Aрена Шумен“. Близо 10 години делят Гоце Делчев от паметното представяне на Лили Иванова на градския стадион. Нови, още по-силни емоции предстоят на 8 април, но в спортния комлекс „Неврокоп Aрена”. На 1 юни е концертът в Хасково, в спортната зала „Дружба”, където Лили пя за последно през 2017 г. Най-голямото име в българската поп музика няма да подмине и европейската столица на културата. На 17 септември Пловдив очаква Лили в Античния театър. На 21 юни „За тебе бях“, „Вкусът на греха“ и още от най-доброто на Лили Иванова ще звучи в един специален формат, в „Лебед”-а, край езерото в Панчарево. Така софиянци ще имат шанс да се насладят на хубавата българска музика в три различни дати през 2019 г.", "date": "2019.02.11", "title": " Лили Иванова с 12 концерта през 2019 г."}
{"url": "https://trud.bg/%d0%bc%d0%b8%d0%bd%d0%b8%d1%81%d1%82%d1%8a%d1%80-%d0%ba%d1%80%d0%b0%d1%81%d0%b8%d0%bc%d0%b8%d1%80-%d0%b2%d1%8a%d0%bb%d1%87%d0%b5%d0%b2-%d0%be%d1%82%d0%b8%d0%b2%d0%b0-%d0%bd%d0%b0-%d0%b2%d0%b8%d0%b7/", "text": "Министърът на образованието и науката Красимир Вълчев във вторник ще е на визита в община Елена по покана на кмета инж. Дилян Млъзев. В 9.30 часа министър Вълчев и областният управител на Велико Търново проф. д-р Любомира Попова ще бъдат в ОУ „Отец Паисий“ в с. Майско. От юли 2018 г. школото в най-голямото село на общината е преобразувано от основно в обединено и от учебната 2019/2020 г. ще започне изпълнение на план-прием в осми клас. Обучението в първи гимназиален етап налага разширяване на училището с нови класни стаи, кабинет за професионална подготовка, физкултурен салон и подмяна на отоплението на сградата в съответствие с новите екологични стандарти и изисквания. Министър Вълчев ще бъде запознат на място с условията за обучение на децата от селото, повечето с малцинствен произход. Училището е пример за добра практика на механизма за съвместна работа на институциите по обхващане и включване в образователната система на деца и ученици в задължителната предучилищна и училищна възраст. Ще бъдат обсъдени възможностите за разширяване и подобряване на материалната база на обединеното училище в Майско, с оглед постигането на адекватни условия, осигуряващи обучението след седми клас. От 11 часа министър Красимир Вълчев ще има работна среща в Елена с директорите на училищата и на детските градини в общината, с участието на общинското ръководство, началника на РУО В.Търново и представители на двата учителски синдиката.", "date": "2019.02.11", "title": " Министър Красимир Вълчев отива на визита в Елена\t\t\t"}
{"url": "https://trud.bg/%d0%b2%d0%b8%d0%ba%d1%82%d0%be%d1%80%d0%b8%d1%8f-%d1%81%d0%ba%d1%80%d0%b8%d0%bf%d0%b0%d0%bb-%d0%b2-%d0%bf%d0%be%d1%81%d0%bb%d0%b5%d0%b4%d0%bd%d0%be-%d0%b2%d1%80%d0%b5%d0%bc%d0%b5-%d0%b2%d0%b5%d0%bb/", "text": "„В последно време Великобритания казва неща, но не се опира на факти. Наскоро дойде информация, че сестра ми Юлия е родила. Но тези твърдения не съвпадат във времето, защото тя през повечето време от март беше в болница в много тежко състояние.“ Това каза пред   племенницата на Сергей Скрипал – Виктория Скрипал. Семейството все още няма връзка с оцелелите след отравянето Сергей и Юлия. Виктория Скрипал твърди, че е наясно със самоличността на Сергей Федотов. Нарича го „третия човек” и не изключва да е свързан със случая „Гебрев”. „Как така г-н Федотов, сътрудник на Главно разузнавателно управление, за което всички са знаели, е попаднал на територията ви? Аз например съм идвала у вас, взимаха ми отпечатъци, сканираха ми очите. В България идват много руснаци, възможностите за отравяне и у вас, и в Tурция са огромни”, казва Виктория Скрипал.          ", "date": "2019.02.11", "title": " Виктория Скрипал: В последно време Великобритания не се опира на факти\t\t\t"}
{"url": "https://trud.bg/%d0%b8%d0%bd%d1%82%d0%b5%d0%b3%d1%80%d0%b0%d1%86%d0%b8%d1%8f%d1%82%d0%b0-%d0%bd%d0%b0-%d1%83%d1%8f%d0%b7%d0%b2%d0%b8%d0%bc%d0%b8%d1%82%d0%b5-%d0%b3%d1%80%d1%83%d0%bf%d0%b8-%d0%b5-%d0%b2%d1%8a%d0%b2/", "text": "Официалното посещение на заместник министър-председателя по икономическата и демографската политика Марияна Николова в Унгария започна с поредица от работни срещи, като първата беше с държавния секретар по въпросите за семейството и младежта Каталин Новак. Двете обсъдиха унгарския модел за подпомагане на раждаемостта и успешните практики в тази посока, съобщават от Министерски съвет. Вицепремиерът информира държавния секретар Новак, че ще инициира създаването на експертен съвет по демографска политика, който ще разглежда и интеграцията на ромската общност. Николова и Новак обсъдиха опита на Унгария в тази сфера, както и нормативната уредба в страната, третираща демографската политика, семейството и младежта. Каталин Новак заяви, че България дава ясен знак поставяйки икономическата и демографската политика на преден план, тъй като двата сектора са пряко свързани и са важни за жизнеспособността на една държава. При разговорите си с министъра на човешките ресурси Миклош Кашлер, вицепремиерът Николова постави въпроса за запазване и развитие на специалността „Българистика“ в унгарските висши училища. Министър Кашлер изтъкна, че още при встъпването си в длъжност през 2018 г. си е поставил за задача издигането на „Славянистиката“ на по-високо ниво. Заместник министър-председателят се срещна и с държавния секретар по социалните въпроси и социалната интеграция Атила Фюльоп. Основни теми на разговорите им бяха политиките за защита на децата и интеграцията на хората с увреждания на пазара на труда. Двамата обсъдиха и политиките за интеграция на уязвимите групи в образователната система. Официалната визита на българския вицепремиер продължи с посещение в унгарския парламент, където разговаря с държавния секретар по въпросите на религията и националните малцинства Миклош Шолтес. Николова изрази благодарност за положителнот", "date": "2019.02.11", "title": " Интеграцията на уязвимите групи е във фокуса на визитата на вицепремиера Марияна Николова в Унгария"}
{"url": "https://trud.bg/%d1%87%d0%b5%d1%82%d0%b8%d1%80%d0%b8-%d1%82%d0%b0%d0%bb%d0%b0%d0%bd%d1%82%d0%bb%d0%b8%d0%b2%d0%b8-%d0%bc%d0%be%d0%bc%d0%b8%d1%87%d0%b5%d1%82%d0%b0-%d0%be%d1%82-%d1%81%d0%b2%d0%b8%d1%89%d0%be%d0%b2/", "text": "Четири талантливи момичета от СУ „Николай Катранов“ в Свищов са сред номинираните за традиционните „Награди за успелите деца на България” за 2018 година на фондация „Димитър Бербатов“. Това са Любомира Димитрова, Виктория Георгиева, Вилияна Иванова и Божидара Щърковска. За единайсетокласничката Любомира Димитрова това е девета номинация в Клуба на успелите деца на България, след като ченува в него вече 8 поредни години. Успехите, за които е номинирана, са в областта на математиката и математиическата лингвистика. Ръководител на Любомира е учителят по математика Йордан Димов. Сред най-добрите й постижения за изминалата година са специалната награда в направление „Математически модели на реални процеси в природата и обществото“ за разработката „Вебер, Фехнер и маркетингът“. Тя е завоювала първо място и златен медал „Математически модели на реални процеси“ в международен кръг – Москва, както и в XII Международен конкурс „Методология и информационни технологии в образованието“. Удостоена е с трета награда Bronze Award от Тайландска международна математическа олимпиада през миналата година. За четвърти път в Клуба на таланливите деца на България на Фондация „Димитър Бербатов” влиза шестокласничката Виктория Георгиева. Изявите, за които е номинирана, също са в област математика. Ръководител на Виктория е учителката по математика и информационни технологии Милена Николаева. Сред най-добрите постижения на Виктория за изминалата година са първо място за V клас, регионално класиране на XXVI Национално Великденско математическо състезание, първо място за VI клас, есенен кръг в VI Международен турнир „Математика без граници” и второ място за VI клас, регионално класиране, XXVII Национално Коледно математическо състезание. За трети път в Клуба на успелите деца на България влиза петокласничката Вилияна Иванова. Нейната сфера на изява е поп и рок пеене, а ръководител е вокалният педагог Антоанета Георгиева. Сред най-високите постижения на Вилияна за 2018 година са първа награда в XIV Национален конкурс за млади изпълнители на популярна песен „Звездици за Лора“ – Свищов. Тя е класирана на първо място в X Национален конкурс за изпълнители на популярна песен „Една българска роза“ – Казанлък и е получила първа награда в XXII Международен конкурс за изпълнители на българска и популярна песен „Северно сияние“ – Русе. През юли 2018 г. Вилияна е селектирана и е представила успешно България на един от най-големите музикални форуми – „Славянски базар“ – Витебск ,Беларус. Новият катрановски член на Клуба на Фондация „Димитър Бербатов” е третокласничката Божидара Щърковска. Нейните успехи и постижения също са в областта на математиката, а ръководител е „Академия 21 век“ – Пловдив. През 2018 година Божидара спечели общо 15 отличия от международни, национални и областни състезания, сред които 4 първи, 9 втори и 2 трети места. Сред най-впечатляващите са: първа награда (Gold Award, с най-висок резултат за България) за III клас, квалификационен кръг в Тайландска международна математическа олимпиада (TIMO), втора награда (Silver Award) за II клас в Сингапурска международна математическа олимпиада (SIMOC) – Сингапур, втора награда (Silver Award) за II клас в XIII Открита международна математическа олимпиада на Сингапурските и Азиатските училища (SASMO) – дистанционно, 7 май 2018 г. Според условията на конкурса на Фондация „Димитър Бербатов“, номинираните в Клуба на успелите деца за 2018 година ще бъдат оценявани от жури, което ще включва, освен представители на фондацията и експерти от всяка област (спорт, изкуства, наука). За 2018 г. ще бъдат наградени общо 9 деца: по три във всяка област на изява и в нея – по едно във всяка възрастова група (от І до ІV клас, от V до VІІІ клас и от ІХ до ХІІ клас). Номинациите няма да се оценяват по точкова система или спрямо броя събрани аплодисменти в сайта на Фондацията, а спрямо цялостното представяне на участниците, уточняват организаторите. Награждаването ще се извърши на официална церемония прeз 2019 г., на която ще присъства Димитър Бербатов. Всички деца, попаднали в КЛУБ 2018, независимо дали са наградени, ще бъдат включени в алманаха „Успелите деца на България“ на Фондация „Димитър Бербатов“ за 2018 година.", "date": "2019.02.11", "title": " Четири талантливи момичета от Свищов влизат в клуба на „Успелите деца на България“ за 2018 г."}
{"url": "https://trud.bg/%d0%b8%d1%80%d0%b0%d0%bd-%d1%89%d0%b5-%d0%bf%d1%80%d0%be%d0%b4%d1%8a%d0%bb%d0%b6%d0%b8-%d0%b2%d0%be%d0%b5%d0%bd%d0%bd%d0%b0%d1%82%d0%b0-%d1%81%d0%b8-%d0%b5%d0%ba%d1%81%d0%bf%d0%b0%d0%bd%d0%b7%d0%b8/", "text": "Ние никога не сме и никога няма да искаме разрешение от някого, за да развиваме нашия ракетен арсенал или да продължим да следваме пътя си към военно могъщество. С тези думи президентът на Иран Хасан Рохани приветства в понеделник десетките хиляди души, събрали се на площад “Азади” в Техеран, за да отбележат 40-ата годишнина от ислямската революция в страната, предаде Ройтерс. “Няма да позволим на Америка да излезе победител… народът на Иран изпитва и още ще изпитва икономически трудности, но ще съумеем да преодолеем проблемите като си помагаме един на друг”, подчерта иранският държавен глава. Юбилеят от ислямската революция идва на фона на растящи цени, недостиг на някои основни хранителни продукти и висока инфлация, които провокираха вълни от протести последните месеци в големите ирански градове. Преди година американския президент Доналд Тръмп взе решението да оттегли едностранно САЩ от подписаното през 2015 г. споразумение между Иран и международната общност за прекратяване на ядрената програма на Техеран и да възстанови част от санкциите върху режима. “Светът видя, че когато Иран реши да помогне на народите на Сирия, Ирак Ливан, Палестина и Йемен, те постигат победа. Враговете ни вече сами признават поражението си”, заяви още Хасан Рохани пред екзалтираното множество.  ", "date": "2019.02.11", "title": " Иран ще продължи военната си експанзия\t\t\t"}
{"url": "https://trud.bg/%d1%88%d0%be%d1%84%d1%8c%d0%be%d1%80-%d0%bd%d0%b0-%d0%b8%d0%bd%d0%ba%d0%b0%d1%81%d0%be-%d0%b0%d0%b2%d1%82%d0%be%d0%bc%d0%be%d0%b1%d0%b8%d0%bb-%d0%b7%d0%b0%d0%b4%d0%b8%d0%b3%d0%bd%d0%b0-1-%d0%bc%d0%bb/", "text": "Шофьор на инкасо автомобил изчезна днес край Париж заедно с около един милион евро, предаде АФП, цитирана от БНР. Мъжът спрял автомобила пред офис на „Уестърн Юнион“ в Обервилие – северно предградие на френската столица, в който влезли двамата му колеги. Когато те излезли навън, видели, че бронираният ван и 28-годишният му шофьор са изчезнали безследно. Автомобилът бил открит скоро след това на няколко пресечки с широко отворени врати. Но беглецът и парите липсвали. По случая е образувано разследване. Последният подобен голям обир датира от ноември 2009 г., когато служител на инкасо фирма открадна 11,5 милиона евро в брой в Лион. Седмица по-късно той бе заловен.", "date": "2019.02.11", "title": " Шофьор на инкасо автомобил задигна 1 млн. евро в Париж"}
{"url": "https://trud.bg/19-%d0%b4%d1%83%d1%88%d0%b8-%d1%81%d0%b0-%d0%b7%d0%b0%d0%b3%d0%b8%d0%bd%d0%b0%d0%bb%d0%b8-%d0%be%d1%82-%d0%b3%d1%80%d0%b8%d0%bf-%d0%b2-%d1%81%d1%8a%d1%80%d0%b1%d0%b8%d1%8f-%d0%be%d0%b1%d1%8f%d0%b2/", "text": "В Сърбия 19 души са загинали от грип, а броят на болните се увеличава всеки ден. Според  последния доклад на националния Институт за обществено здраве „Др. Милан Йованович Батут“, има съмнения, че 85 хиляди души са заразени с един до два изолирани вируса на грип, което се потвърждава от здравните служби в региона, предава македонският портал „А1 Он“, цитиран от „Фокус“. Само в района на Ниш досега са загинали 6 лица, а от 32 хоспитализирани пациента 11 са с опасност за живота. Само миналата седмица броят на регистрираните случаи е 3800, като това е двойно увеличение в сравнение с предишната седмица. През почивните дни в Чачак е издъхнало момче на две години и половина, а със същия вирусен грип е заразена и неговата сестра близначка. Засега епидемия е обявена само в районите на Ниш, Пирот и Ужице, но епидемолозите предупреждават, че има тенденция към увеличаване на броя на вирусните инфекции, като в същото време посочват, че „сегашната ситуация не е извънредна“. Институт „Др. Милан Йованович Батут“ обяснява, че е регистрирана средна интензивност на грипната активност, както и широко географско разпределение. „Същият епидемичен доклад показва, че броят на случаите е по-висок от очакваното през това време на годината и че броят им е превишил епидемичния праг, но все още не са предприети специални дейности“, заяви проф. д-р. Дария Кишич Тепавчевич от Института по обществено здраве. Досега случаи на грип са потвърдени на територията на град Белград в 23 от 29 окръга. Има случаи на вирусен грип от типове A-H1N1 и H3H2, които са най-често срещани в страните от региона.", "date": "2019.02.11", "title": " 19 души са загинали от грип в Сърбия, обявена е епидемия в Ниш, Пирот и Ужище"}
{"url": "https://trud.bg/%d0%ba%d1%80%d0%b0%d0%b9%d0%bd%d0%be%d0%b4%d1%8f%d1%81%d0%bd%d0%b0%d1%82%d0%b0-%d0%bb%d0%b8%d0%b3%d0%b0-%d0%bf%d0%be%d0%b1%d0%b5%d0%b4%d0%b8-%d0%bd%d0%b0-%d0%bc%d0%b5%d1%81%d1%82/", "text": "Сериозен спад в подкрепата за „5 звезди” Крайнодясната “Лига” на италианския вицепремиер Матео Салвини отбеляза сериозна победа на местните избори в Абруцо (регион, разположен източно от Рим), предаде АФП. Обявените резултати от вота в неделя сочат, че “Лига” е получила гласовете на 28%, което е двойно повече от подкрепата, която получи на парламентарните избори миналата пролет. Общо дясната коалиция, в която влизат “Лига”, “Форца Италия” на Силвио Берлускони и крайнодясната “Италиански братя” взе 48% от гласовете в Абруцо и областта ще бъде управлявана от нейния кандидат Марко Марсилио. Антисистемното движение “5 звезди”, което на национално ниво управлява в коалиция с “Лига”, бе подкрепено от 19% от гласоподавателите и се нареди на трето място след лявоцентристката коалиция. На парламентарния вот преди година “5 звезди” стана първа сила със спечелени 32%. Изборите в Абруцо бяха първите, на които “Лига” и “5 звезди” се явяват като противници. Резултатът на “Лига” се смята за сериозен личен успех за Салвини, а според анализатори, ако този успех се повтори на евровота през май, той може да се отдели от коалиционния си партньор и да поиска предсрочни парламентарни избори.  ", "date": "2019.02.11", "title": " Крайнодясната „Лига“ победи на местни избори\t\t\t"}
{"url": "https://trud.bg/%d1%80%d0%b0%d0%bf%d1%8a%d1%80%d0%b8-%d0%be%d0%b1%d1%80%d0%b0%d1%85%d0%b0-%d1%81%d1%82%d0%b0%d1%82%d1%83%d0%b5%d1%82%d0%ba%d0%b8%d1%82%d0%b5-%d0%b3%d1%80%d0%b0%d0%bc%d0%b8/", "text": "Жените и рапът триумфираха на музикалните награди „Грами”, които бяха връчени за 61-ви път на официална церемония в Лос Анджелис. Миналата година червеният килим беше белязан с бели рози, които звездите носеха в знак на подкрепа на равенството между половете. Случайно или не, тази година дамите бяха по-добре представени сред номинираните изпълнители за най-голямото събитие в света на музиката. Рапърката Карди Би създаде история, ставайки първата жена самостоятелен изпълнител, спечелила “Грами” за най-добър рап албум със своя “Invasion of Privacy”. Карди Би е едва петата жена, номинирана в категорията, която бе създадена през 1995 г. Водещата на церемонията също бе жена – носителката на 15 награди “Грами” Алиша Кийс. Английската певица и автор на песни Дуа Липа получи награда за най-добър нов изпълнител. Моделът от косоварски произход се пребори с конкуренцията на Джорджа Смит, авторката на песни Биби Рекса и енигматичната R&B изпълнителка H.E.R. Ариана Гранде взе първото “Грами” в кариерата си. Тя беше отличена за най-добър поп вокален албум за четвъртия си студиен албум “Sweetener”, като успя да се пребори със сочената за фаворит Тейлър Суифт. И все пак големият победител на тазгодишната церемония е Чайлдиш Гамбино. Той получи четири статуетки за песента си “This is America”, сред които и най-престижнитe – за песен на годината, запис на годината, най-добро музикално видео, за най-добро рап/ вокално изпълнение “This is America” – песен със силно послание срещу оръжието и расизма. Статуетката за най-добра рап песен получи Дрейк за “God’s Plan”. Кънтри звездата от Тексас Кейси Мъсгрейв получи “Грами” за албум на годината, след като третият й студиен албум успя да победи Дрейк и Кендрик Ламар. Мъсгрейв също получи общо четири статуетки – за най-добро кънтри солово изпълнение, най-добра кънтри песен и най-добър кънтри албум. Бившата първа дама на САЩ Мишел Обама изненадващо се появи на сцената при откриването на церемонията, за да предаде послание за силата на жените. Заедно с нея бяха суперзвездите Лейди Гага, Дженифър Лопес, водещата на церемонията Алиша Кийс и актрисата Джейда Пинкет-Смит. Даяна Рос излезе на сцената на музикалните награди “Грами” за вдъхновяващо изпълнение на два от класическите си хитове в чест на предстоящия й 75-годишен юбилей.", "date": "2019.02.11", "title": " Рапъри обраха статуетките „Грами“\t\t\t"}
{"url": "https://trud.bg/80-%d1%85%d0%b8%d0%bb-%d0%bb%d0%b2-%d0%b3%d0%bb%d0%be%d0%b1%d0%b8-%d0%b7%d0%b0-%d0%ba%d1%8a%d1%89%d0%b0%d1%82%d0%b0-%d0%bd%d0%b0-%d0%b3%d0%b5%d1%88%d0%be%d0%b2/", "text": "80 хил. лв. са наложените глоби за къщата на видния политик Иван Евстатиев Гешов на ул. „Патриарх Евтимий“ 7 в София, съобщиха пред „Труд“ от Столичната община. Сградата- паметник на културата от местно значение е опасна и може да рухне, сигнализира кметът на район Средец Мария Ачкова. Планът, одобрен през 2004 г. предвижда застрояване на хотел, със запазване само на фасадата на сградата към бул. „Патриарх Евтимий“. Заповедта е одобрена от тогавашния главен архитект на София Стоян Янев. През 2014 г. е дадено предписание за консервация и реставрация. „През 2016 г. дирекция „Общински строителен контрол“ е издала предписание на собствениците за незабавно предприемане на мерки за обезопасяване на сградата“, съобщиха от общината. На собствениците са наложени 80 хил. лв. глоби. От тях те са платили 10 хил. лв. през 2013 г., а 20 хил. лв., наложени през 2015 г. са обжалвали пред Софийски районен съд. Глоба от 50 хил. лв. им е наложена през 2018 г., обжалвана е пред СРС и е намалена на 20 хил. лв. Общината обжалва това решение и делото е насрочено за март. „До момента под внимание е взето само писмото ми до „Метрополитен” ЕАД, в което изисквам при започването на строителството на трасето на третия лъч на метрото, да се предвидят допълнителни мерки за осигуряване безопасността на преминаващите граждани по предвидената пешеходна площ към сградата, както и всички необходими мерки за запазване на сградата при последващата експлоатация на метрото“, пише Ачкова във Фейсбук. „Никакви действия не са предприети и от собствениците на имота, въпреки че констатациите на Комисията по установяване състоянието на всички сгради попадащи в зоната на влияние на строителството на тунела и метростанциите са, че „ къщата е изоставена, опасна и застрашена от срутване”. Писмата ми, в които напомням, че сградата е недвижима културна ценност и трябва да бъде опазвана, съхранявана, да я поддържат в добро състояние и да я предпазват от увреждане и разрушение, останаха без ответна реакция“, пише Ачкова. Тя съобщи и, че собствениците искат да премахнат 13 опасни дървета в двора на сградата. „Преди дни в район „Средец” бе представено искане от собствениците да им бъде издадено разрешение за премахването на сухи, опасни и болни дървета и храсти в двора на имота им на бул. „Патриарх Евтимий” 7. След проверка на място нашите експерти установиха, че е наложително премахването на 13 опасни и сухи дървета, за което сме уведомили Постоянната комисия по опазване на околната среда“, съобщи Ачкова. Председателят на общинската екокомисия в СОС Лорита Радева обаче, отрече Ачкова да е сигнализирала за дърветата. „С огорчение разбирам, че в свой пост кметът на район „Средец“ г-жа Мария Ачкова твърди, че е изпратила до Комисията по околна среда на СОС уведомление с искане за становище за премахване на 13 сухи и опасни дървета в двора на имот на бул. „Патриарх Евтимий” №7. Проверката ми на всички постъпили документи и писма от 01 ноември 2018 г. до настоящия момент показа, че такова уведомление към Комисията няма“, написа Радева на свой ред във Фейсбук.", "date": "2019.02.11", "title": " 80 хил. лв. глоби за къщата на Гешов\t\t\t"}
{"url": "https://trud.bg/%d0%b1%d0%b8%d0%be%d0%bf%d1%80%d0%b8%d0%bd%d1%82%d0%b5%d1%80-%d0%b7%d0%b0-%d0%be%d1%80%d0%b3%d0%b0%d0%bd%d0%b8-%d1%81%d0%bf%d0%b0%d1%81%d1%8f%d0%b2%d0%b0-%d1%82%d0%b5%d0%b6%d0%ba%d0%be-%d0%b1%d0%be/", "text": "Научният проект има широко приложение в тъканното инженерство Научен проект за 3D-био­принтиране на тъкани и органи заработи в България. Иновативната технология е в Катедрата по медицинска биология на МУ-Пловдив и ще помага при лечението на тежко болни пациенти. Тя ще служи в сферата на онкологията, на регенеративната и експерименталната медицина като за целта ще бъдат разработени съответните протоколи. От катедрата съобщиха, че разполагат с необходимия изследователски капацитет и подготвени специалисти, както и с ясна визия за приложението на новата апаратура. 3D-биопринтирането е една от най-новите технологии и позволява създаване под компютърен контрол на 3D-обекти, чрез наслагване на синтетични или биологични материали в няколко слоя. Има широко приложение в тъканното инженерство и регенеративната медицина за разработване на сложни тъканни структури. Използват се специални биомастила, съдържащи живи клетки и биоматериал, който запазва клетъчната функция и жизненост, осигурявайки междуклетъчна комуникация. С изолирани от пациенти туморни клетки може да се конструират индивидуални 3D-туморни модели, върху които да се изпробват различни лекарства. Това е перспективен и безопасен метод за определяне на специфично лечение за всеки конкретен пациент.", "date": "2019.02.11", "title": " Биопринтер за органи спасява тежко болни\t\t\t"}
{"url": "https://trud.bg/%d1%80%d0%be%d0%bc%d0%b0-%d0%be%d0%ba%d1%80%d0%b0%d0%b4%d0%b5-%d0%bd%d0%b0%d0%b3%d1%80%d0%b0%d0%b4%d0%b8%d1%82%d0%b5-%d0%b1%d0%b0%d1%84%d1%82%d0%b0/", "text": "Мексиканската драма “Рома” на мексиканския режисьор Алфонсо Куарон получи наградата на БАФТА на Британската академия за кино и телевизия. Творбата стана филм на годината и даде още една заявка за предстоящите награди “Оскар”, където има 10 номинации, включителон и за някои от най-важните категории, и е фаворит за топ отличието за най-добър филм. “Рома” е продукция на Нетфликс и разказва за драматичната съдба на мексиканско семейство през 70-те години. “Рома” е буржоазен квартал на Мексико, където се разгръща семейната история на две жени. Филмът е автобиографичен и е вдъхновен от младостта на Куарон. “Рома” донесе на Алфонсо Куарон и наградата за най-добър режисьор, а филмът бе отличен също за най-добро операторскто майсторство и най-добър чуждоезичен филм.", "date": "2019.02.11", "title": " „Рома“ окраде наградите БАФТА\t\t\t"}
{"url": "https://trud.bg/%d0%b0%d1%80%d0%b5%d1%81%d1%82%d1%83%d0%b2%d0%b0%d1%85%d0%b0-%d1%84%d1%80%d0%b0%d0%bd%d1%86%d1%83%d0%b7%d0%b8%d0%bd-%d0%b7%d0%b0%d1%80%d0%b0%d0%b4%d0%b8-%d0%b4%d1%80%d0%be%d0%bd-%d0%b2-%d0%bc%d0%b8/", "text": "Френски турист бе задържан, след като пуснал дрон да лети край парламента на Мианмар в столицата Найпидо, съобщи местната полиция, цитирана от АФП. Артур Дескло е арестуван по силата на закон, който предвижда до 3 години затвор за подобни нарушения. През 2017 г. трима журналисти и шофьорът им бяха осъдени за аналогични действия. Мотивите на Дескло не са известни, а правният статус на дроновете в азиатската страна е неясен. Найпидо не е обичайна дестинация за чужди туристи, но някои любопитни посетители са привлечени от огромните правителствени сгради. Военната хунта построи града и премести администрацията там преди около 15 години.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.02.11", "title": " Арестуваха французин заради дрон в Мианмар, грозят го 3 г. затвор"}
{"url": "https://trud.bg/%d0%b1%d1%83%d0%bb-%d0%b2%d0%b8%d1%82%d0%be%d1%88%d0%b0-%d0%b5-%d0%bd%d0%b0-47-%d0%bc%d0%be-%d0%bc%d1%8f%d1%81%d1%82%d0%be-%d1%81%d1%80%d0%b5%d0%b4-%d1%81%d0%ba%d1%8a%d0%bf%d0%b8%d1%82%d0%b5-%d1%83/", "text": "Най-високи са наемите на магазини в Хонконг Столичният бул. “Витоша” се изкачи за поредна година в класацията на най-скъпите търговски улици в света, достигайки 47-о място сред общо 65 пазара в света. Това e най-високата позиция на софийската улица за последните пет години в традиционното проучване Main Streets across the World на международна консултантска компания. Най-популярната търговска дестинация в София се е издигнала с две места със среден месечен наем от 50 евро/кв.м през 2018 г. По този начин Витошка е разменила мястото си с Calea Victoriei в румънската столица Букурещ, която за същия период е паднала от 47-а на 49-а позиция с 47 евро/кв.м среден наем. Според доклада на консултантската компания търговията в България и Румъния се разраства благодарение на силния икономически ръст. Това поставя централните улици в София и Букурещ в добри позиции, макар шопинг центровете и ритейл парковете да ги изместиха като места за търговия. “В София бул. “Витоша” се радва на постоянен интерес за отваряне на нови магазини и заведения през последните години. Това е и в основата на ръста на наемите, който наблюдаваме, особено при локации с по-добра видимост и търсените от търговците по-големи квадратури”, коментират от консултантската компания. Фактори като електронната търговия и бързо модернизиращия се начин на пазаруване не променят стремежа на потребителите към общуване и преживяване. Това, заедно с нарастващия поток от туристи в София, определя и трайното присъствие на централните улици в микса от локации за търговците. В Европа най-скъпата улица за поредна година е New Bond Street в Лондон с месечен наем от 1339 евро/кв. м. В световен план Лондон е на трета позиция след Upper 5th Avenue в Ню Йорк и Causeway Bay в Хонконг. Азиатският мегаполис измести Ню Йорк за първи път от 5 години и стана най-скъпата търговска дестинация с месечен наем от 2050 евро/кв. м. Като основна причина от компанията посочват завръщането на китайските туристи и нарастващите продажби на луксозни стоки, бижута и часовници.   Световни марки движат пазара на търговски площи Постигат оборот от 350-450 евро/кв.м на месец Продажбите на дрехи, обувки и аксесоари нарастват в страните от Централна и Източна Европа (ЦИЕ), което води до раздвижване на пазара на търговски площи. Ръстът на икономиката, ниските нива на безработица и покачването на заплатите благоприятстват развитието на търговията със стоки от категорията “Мода”, пише в доклад на консултантска компания за недвижими имоти, посветен на модния сектор. С доближаването на доходите до нива, близки до средните за Европейския съюз, купуването на модни стоки и аксесоари придобива все по-голямо значение като двигател на потребителското търсене. В резултат модните оператори в ЦИЕ-14 постигат месечни обороти от около 350-450 евро на кв.м. търговска площ. Оборотът пък е решаващ при определянето на наемите на магазините. Търговските центрове доминират ритейл индустрията в региона. Единственият пазар в ЦИЕ-14, в който главните търговски улици са с централна роля, е столицата на Чехия – Прага. Най-много шопинг центрове в региона пък има в Полша – близо 500 обекта с общо 11,8 млн. кв.м. отдаваема площ. Продажбите на дребно нарастват в целия регион, движени от ръста на доходите. А това е добър сигнал за развитието на пазара на търговски площи в бъдеще. Регионът на ЦИЕ продължава да привлича международни търговски вериги. Много активни в региона са и полските брандове, някои от които присъстват в редица държави като Литва, Латвия, Естония, Чехия, Словакия, Унгария и Румъния. В допълнение на приноса си за развитието на търговските центрове, модният сектор е двигател и на онлайн продажбите. В четири от държавите (България, Естония, Полша и Чехия) делът му в общия обем на онлайн продажбите надвишава 30%. Постепенно нараства и ролята на онлайн продажбите за пазара на складови площи.   Гъвкавото отдаване на офиси набира популярност в Атина 20 сгради могат да бъдат наети за ден или час Краткосрочното отдаване на имоти се свързва предимно с апартаменти и ваканционни жилища чрез онлайн платформи като Airbnb и HomeAway, но услугата бързо се разраства и на офис пазара, където нуждите са също толкова големи и изискат също толкова гъвкави решения, посочват гръцките медии. В Атина вече съществуват 20 сгради, предлагащи напълно завършени и готови за експлоатация офисни пространства, които могат да бъдат наети от отделен човек или за кратък период от време като ден или дори час. Така например IWG group управлява пет такива бизнес обекта в гръцката столица. IWG планира да открие още 15 такива центъра през следващите няколко години, като освен Атина се насочва и към пазара в Солун, а в бъдеще и към други локации в страната. „Подобни пространства в Гърция се предпочитат от фрийлансърите, малките развойни компании и стартъпите, от технологичните компании и като цяло от фирмите, чиято идентичност се определя от съвременната работна среда“, посочват експертите. Подобен вид пространства се ориентират и към работещите в страната международни компании. Определянето на цената за този вид гъвкави работни пространства зависи от обхвата на услугите, които предлагат, и може да се изчислява в дни, месеци или години. Също така цената зависи и от хората, които ще използват съответния офис. Така например цената за офис в центъра на Атина може да варира от 5 евро до 350 евро на човек за един месец. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2019.02.11", "title": " Бул. Витоша е на 47-мо място сред скъпите улици\t\t\t"}
{"url": "https://trud.bg/%d1%82%d1%80%d1%8a%d0%b1%d0%b0%d1%82%d0%b0-%d0%bd%d0%b0-%d1%82%d1%80%d1%8a%d0%b1%d0%b0%d1%87%d0%b8%d1%82%d0%b5/", "text": "Постоянните представители на държавите членки на ЕС подкрепиха в петък френско-германски компромис за затягане на регулациите върху бъдещия газопровод „Северен поток 2“, който е вече във финалните си фази преди завършване. Ставаше въпрос за приемане предложение за изменение към газовата директива на Еврокомисията в областта на правилата, засягащи офшорни тръбопроводи от трети страни към ЕС. По действащите досега регулации проектът „Северен поток 2“ не се разглеждаше като газопровод, който трябва да спазва европейските правила, защото почти незначителна част от тръбата е на територия на държава член, при терминала в Грейсвалд, Германия. Споразумението между Париж и Берлин предвижда контролът да се осъществява не само върху територията, а и върху териториалните води на държавата член, където е разположена първата интерконекторна точка. Ако бъде одобрено предложението, тръбопроводът ще премине под регулациите на ЕС, но Германия си запазва позицията на главен преговарящ по проекта, за нескритата радост на канцлера Ангела Меркел, изразена своевременно пред медиите. Според мнозинството от наблюдателите т. нар. компромис може да забави, но едва ли ще е съществена пречка пред проекта за 8,3 млрд. евро, по който руския петролен гигант „Газпром“ твърди, че може да потече газ от 1 януари 2020 г. При всички положения в Москва няма да са особено доволни, ако се наложи да се съобразяват с правилата на ЕС за прозрачност на газовите доставки, не-дискриминационни тарифи и най-вече, че една и съща компания не може едновременно да е доставчик на суровината и собственик на тръбопровода. Това, разбира се, ще се случи, ако изменението в газовата директива бъде одобрено скоро, а не изпадне между гредите. Според източници на изданието „Еурактив“ – Франция няма толкова конкретен интерес към „Северен поток 2“, колкото към започващите днес първи консултации между финансовите министри от Еврозоната върху плановете за възможен бъдещ общ бюджет на страните, въвели единната европейска валута. Темата е от приоритетно значение за Париж, откъдето и тълкуването, че резкия „компромис“ за „Северен поток 2“ е нещо като разменна монета, в духа на добрите европейски традиции. Един от най-важните въпроси, които ще са предмет на обсъждане от финансовите министри е евентуалният размер на този бъдещ бюджет. Проект, срещу който примерно Холандия е най-скептично настроена, но пък е крайно заинтересована от достъпа до руски газ. На теория Германия има блокиращо малцинство в Съвета срещу решение в неин ущърб в областта на газовата директива със сигурни съюзници като Австрия, Белгия, Гърция, Кипър и Холандия, но с позицията на Франция всичко остава на кантар. Запознати с особеностите на „европейските кадрили“ смятат, че в крайна сметка по темата с изменението на газовата директива, топката може да остане да си тупка до след изборите за Европейски парламент (който също има дума по въпроса) през май, че и отвъд, докато „Газпром“, по изпитаната практика досега тихомълком не завърши тръбата и не я пусне в експлоатация предсрочно в края на годината. Надбягвайки европейските регулации. Така или иначе и инвестициите, и интересите в „Северен поток 2“ не са малко – тръбопроводът се разработва от руската компания, да, но в партньорство със сериозни европейски инвеститори като германските „Винтершал“ и „Унипер“, британско-холандската „Шел“, френската „Енжи“ и австрийската „ОМВ“. Точно поради това германското правителство и в частност канцлерът Ангела Меркел, винаги са настоявали, че става въпрос за чисто търговски проект, а не за геополитически. И мотивите им са ясни: с 55 млрд. кубичски метра газ годишно допълнително към същото количество, което вече се влива в газопреносните мрежи на Германия от „Северен поток 1“, тя официално ще се превърне в неоспоримият газов хъб на Европа – с динамичен пазар и директен достъп до Русия. Страната има и много стабилни газопреносни връзки с Холандия и Норвегия, друг голям производител на суровината. На германска територия проектът има много сериозен лобист, в лицето на бившия канцлер Герхард Шрьодер, който е и председател на борда на директорите на „Северен поток 2“ от 2016 г. насам. За противниците на проекта доводите също са неоспорими: Русия вече осигурява близо 40 % от газовите нужди на ЕС. Със „Северен поток 2“ и „Турски поток“, който се задава от югоизток се увеличава многократно рискът Европа и в частност Германия да се превърне окончателно в енергиен заложник на Русия. За последното особено гласно предупреждава президентът на САЩ Доналд Тръмп. Полша и страните от Прибалтика също ще са пред потенциално безизходна ситуация, а Украйна, ще е напълно изолирана от транзитните таксите за доставки на руски газ, с потенциално тежък ефект върху икономиката на страната. ЕС продължава да разглежда алтернативни варианти за гарантиране на енергийната си автономия с договор за редовни доставки на втечнен газ с танкери от САЩ и планираното изграждане на газопреносна мрежа Норвегия-Полша, през територията на Дания, която да снабдява Щвеция и съседни страни. Всичко на този етап, още в сферата на добрите пожелания. И бая на Север оттук.   Кучетата си лаят… Русия възнамерява да продължи работата си по проекта за тръбопровода „Северен поток 2“, който е в интерес на всички европейски държави и представлява най-сигурният начин за доставка на газ към Европа, коментира в петък взетото от посланиците на ЕС решение говорителят на президента на Русия Владимир Путин – Дмитрий Песков. Как да не сети човек за онази поговорка за „кучетата“ и „кервана“. Иначе от 28-те държави членки единствено България не подкрепи в петък френско-германското компромисно решение за регулирането на офшорните газопроводи от трети страни към ЕС. Стратегически ход, вероятно…    ", "date": "2019.02.11", "title": " Тръбата на тръбачите\t\t\t"}
{"url": "https://trud.bg/1500-%d0%bb%d0%b5%d0%b2%d0%b0-%d0%b3%d0%bb%d0%be%d0%b1%d0%b0-%d0%bf%d0%be%d0%bb%d1%83%d1%87%d0%b8-%d0%bc%d1%8a%d0%b6-%d0%b7%d0%b0-%d1%81%d1%82%d1%80%d0%b5%d0%bb%d0%b1%d0%b0-%d0%bf%d1%80%d0%b5%d0%b4/", "text": "Глоба от 1500 лева ще трябва да плати жител на новозагорското с. Караново за стрелба с газов пистолет пред заведение. Административното наказание му бе наложено от Районния съд в Нова Загора, съобщиха от съда. Инцидентът станал на 11 март м.г. Подсъдимият извършил непристойни действия, като произвел три изстрела с газовия пистолет. Пистолетът бил насочен към улицата и създавал опасност на намиращите са нея хора. С това той погазил грубо обществения ред и изразил явно неуважение към обществото. П.П. бил с основно образование, безработен и с чисто съдебно минало. Пистолетът, пълнителят и 10 боеприпаси към него са иззети в полза на държавата. Наложената присъда подлежи на обжалване и протест пред Окръжния съд в Сливен. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.02.11", "title": " 1500 лева глоба получи мъж за стрелба пред заведение"}
{"url": "https://trud.bg/%d0%b0%d1%80%d0%b5%d1%81%d1%82%d1%83%d0%b2%d0%b0%d1%85%d0%b0-%d0%bc%d1%8a%d0%b6-%d0%b7%d0%b0-%d0%bd%d0%b0%d0%bf%d0%b0%d0%b4%d0%b5%d0%bd%d0%b8%d0%b5-%d0%bd%d0%b0-%d0%bf%d0%be%d0%bb%d0%b8%d1%86%d0%b0/", "text": "32-годишен мъж е задържан за нападение на полицейски служители в курорта Мальовица, съобщиха от ОДМВР – София. Около 12.35 часа на 9 февруари жител на село Кранево сигнализирал в полицията, че мъж е нанесъл побой на 60-годишната му майка в ски гардероб в курорта Мальовица. Незабавно на място е изпратен полицейски екип от РУ – Самоков. Униформените бързо установили извършителя, който оказал съпротива спрямо тях и ударил с юмрук в областта на корема единия полицейски служител. Пострадалата е транспортирана за лечение с масивен хематом на дясната гърда, без опасност за живота. 32-годишният нападател от с. Говедарци е задържан със заповед за срок до 24 часа. Срещу него е образувано бързо производство. Уведомена е районната прокуратура.", "date": "2019.02.11", "title": " Арестуваха мъж за нападение на полицай в курорта Мальовица"}
{"url": "https://trud.bg/%d0%bc%d0%b0%d0%ba%d0%b5%d0%b4%d0%be%d0%bd%d1%86%d0%b8-%d0%bd%d0%b0%d0%b4%d1%80%d0%b0%d1%81%d0%ba%d0%b0%d1%85%d0%b0-%d0%bd%d0%be%d0%b2%d0%b8%d1%82%d0%b5-%d1%82%d0%b0%d0%b1%d0%b5%d0%bb%d0%b8-%d1%80/", "text": "Първите табели с новото име на Македония – „Република Северна Македония“ – станаха обект на вандализъм само броени часове след поставянето им.  Такива вече са монтирани на някои държавни учреждения в западната ни съседка. От снимки в социалните мрежи се вижда, че на една от табелите думата „Северна“ е задраскана, а над нея се чете надпис „Никога!“, написан със спрей от анонимни активисти, несъгласни с политиката на правителството на Зоран Заев за отстъпки пред съседите в замяна на помощ за членство в НАТО и ЕС. След няколко докладвани сходни инциденти от Министерството на вътрешните работи в Скопие обявиха, че обмислят оперативен план за защита на табелите, особено онези, поставени на границата с Гърция. Именно там, на граничния пункт „Богородица“, днес официално ще бъде поставена първата табела с новото наименование на страната. Това става само три дни след официалната ратификация на Протокола за членството на Македония в НАТО от страна на гръцкия парламент. Наименованието е изписано на македонски и английски език. „Поставянето на табелата днес на Богородица е символичен жест и демонстрация на добра воля“, уточниха от македонското правителство. Без надписа „Правителство на Република Македония“ осъмна и сградата на кабинета в Скопие тази сутрин. Той е свален, за да се допълни новото име на държавата – „Република Северна Македония“. Македонските медии отбелязват, че демонтажът е извършен по тъмно през нощта. Иначе, в Скопие очакват днес Атина да изпрати вербална нота, с която да уведоми официално за ратификацията на Преспанското споразумение и Протокола за членство в НАТО. С това Договорът от Преспа влиза в сила и югозападната ни съседка ще се нарича официално „Република Северна Македония“. Едва след това ще се премине и към пълната подмяна на указателните табели с названието на страната. Следващата стъпка е двете страни да изпратят съвместно писмо до ООН, с което да информиран генералния секретар на международната организация Антониу Гутериш за влизане в сила на договора. След това ще бъдат уведомени и страните-членки на ООН. Процесът следва да бъде завършен в рамките на няколко дни, припомнят от Министерството на външните работи в Скопие.      ", "date": "2019.02.11", "title": " Македонци надраскаха новите табели „Република Северна Македония“ (СНИМКИ)"}
{"url": "https://trud.bg/%d1%81%d1%8a%d0%b4%d1%8f%d1%82-%d0%b7%d0%b5%d0%bc%d0%b5%d0%b4%d0%b5%d0%bb%d0%b5%d1%86-%d0%bf%d1%80%d0%b5%d0%b4%d1%81%d1%82%d0%b0%d0%b2%d0%b8%d0%bb-%d1%84%d0%b0%d0%bb%d1%88%d0%b8%d0%b2%d0%b8-%d0%b4/", "text": "Окръжната прокуратура във Велико Търново внесе в съда обвинителен акт срещу земеделски производител, който при деклариране на заявление за подпомагане, представил неверни сведения, с цел да получи средства  от фондовете, предоставени от ЕС и съставил неистински частни документи – договори за наем на земеделски земи. Обвинението срещу П. П. е за това, че на 30 април 2015 г. в Павликени, като физическо лице, при депозиране на Заявление за подпомагане за стопанската 2015 г. в Общинска служба „Земеделие“ по схемите и мерките на Общата селскостопанска политика, декларирал, че желае подпомагане по схемите за единно плащане на площ /СЕПП/, схемите за преразпределително плащане /СПП/ и схемите за плащане на селскостопански практики, които са благоприятни за климата и околната среда – зелени директни плащания /ЗДП/ за използваните през стопанската 2015 г. парцели в землището на с.Росица и с.Димча, общ. Павликени. Земеделецът посочил обща площ 54.75 хектара, които владеел и ползвал на правно основание – договори за наем на земеделска земя, като представил неверни сведения, че има сключени договори за наем, с цел да получи средства от фондовете, предоставени от Европейския съюз на българката държава. В резултат на това, за стопанската 2015 г. е получил общо 15413.60 лева. На 16 юли 2014 г., в павликенското село Росица, съставил неистински частни документи – 22 договора за имоти, на който придал вид, че е подписан за собственика на земята и ги използвал на 25.07.2014 г. пред служител в Общинска служба „Земеделие“- Павликени, като подал заявление,  за да докаже, че съществува отразеното в тях правоотношение. Предстои насрочване на делото за разглеждане от съда.", "date": "2019.02.11", "title": " Съдят земеделец, представил фалшиви договори за наем на земи и взел евросубсидия\t\t\t"}
{"url": "https://trud.bg/%d1%81%d0%b2%d1%80%d1%8a%d1%85%d1%80%d0%b5%d0%b3%d1%83%d0%bb%d0%b0%d1%86%d0%b8%d0%b8%d1%82%d0%b5-%d1%83%d0%b1%d0%b8%d0%b2%d0%b0%d1%82-%d1%81%d0%b2%d0%be%d0%b1%d0%be%d0%b4%d0%b0%d1%82%d0%b0-%d0%bd/", "text": "Традиция е у нас да се следи за „неправилни“ статии Свободата да говорим, да мислим, да разпространяваме информация и да отстояваме своите убеждения не ни е подарена от държавата. Тази свобода е естествено присъща на човешката личност. Имаме я преди и въпреки държавата. Има обаче един масов убиец на свободата – държавната свръхрегулация. На пореден такъв пример ставаме свидетели с поправките в Закона за защита на личните данни (ЗЗЛД), които макар и продиктувани от благородни мотиви, по същество слагат пранги на свободата на словото и на медиите. Свръхрегулацията е хроничен проблем на ЕС. Повече от 50 хиляди са актовете на вторичното брюкселско законодателство, които се опитват да обхванат и регулират всяка фибра от живота на хората. Миналата година към тях се прибави и прословутият GDPR. Зад тази „сакрална“ абревиатура, превърнала в „луди калинки“ милиони фирми, институции и организации в Европа и Америка, се крие Общият регламент за защита на личните данни, който влезе в сила на 25 май 2018 г. В английската му версия това нормативно творение се разполага на 88 страници и състои от около 55 000 думи. На български са повече. Типичен пример за свръхрегулация. Християнската молитва „Отче наш“ на български се състои от 65 думи. Десетте Божи заповеди от 145. Конституцията на България е от 10929 думи, а американската заедно с всичките си 27 поправки и подписите на учредителите – от 7591 думи. Фундаментални текстове и документи, които реално гарантират свободата. Същата свобода, която в Европа често е тълкувана и доуреждана на законово и подзаконово ниво така, че да даде повече свобода на администрацията, вместо на хората. За да се посмеем на лошия законотворчески манталитет на институциите на ЕС, ще припомня, че доскоро действалият европейски регламент, посветен на стандартите за главестото зеле, брюкселското зеле, дръжковата целина, спанака и сливите се състоеше от 5371 думи. Ето как склонността към свръхрегулация стига до гротеска. Това е пътят, по който бюрокрацията се възпроизвежда. За Европа етатисткият модел, при който държавата е навсякъде и във всичко, е традиционен. Е, не съм съвсем прав – май, все още не са приели задължителен почасови график за посещение на тоалетна, но не бих се изненадал някой ишиасен еврочиновник вече да е създал работна група по въпроса. В името на общественото здраве и ценностите на Лисабонския договор, естествено. Това е въпрос на идеология и политическа култура. В САЩ от времето на Обама, в което властваше сходен прогресистки манталитет, бяха наследени цели 95 894 страници административни регулации, които принуждаваха бизнеса да плаща хиляди долари годишно на адвокати и счетоводители само, за да се ориентират в тази регулативна джунгла. Реформата, проведена от президента Тръмп, ги намали значително – с над една трета – до 61 308 страници, и така облекчи това непосилно за малките фирми административно бреме. В резултат икономиката тръгна нагоре. С други думи, няма по-сигурен белег за лошо управление и калпаво законодателство, вредно за хората и обществото, от свръхрегулацията. Тя ограничава свободата, въпреки че често се прави в нейно име. Такъв до голяма степен е случаят с GDPR, който макар че си поставя легитимната цел да защити неприкосновеността на личния живот и личните данни в ерата на интернет, в която те са твърде уязвими, всъщност отива много по-далеч. Товари всяка социална активност с неспирно документиране, доказване и прекомерна бумащина. За съжаление у нас сме привикнали към този тип нормотворчество, което засипва с административни тежести хората и бизнеса, за да създаде работа на все по-голяма бюрокрация. Приетите поправки в Закона за защита на личните данни отиват още по-далеч. Неслучайно те предизвикаха не само полемика в експертната общност, но и президентско вето. Защото с тях се нарушава съществено балансът между свободата на изразяване и защитата на личните данни. В самия еврорегламент е предвидено, че свободата на изразяване, свързана с журналистическата, научната и художествената дейност, трябва да бъде „помирена“ (каква терминология!) от държавите-членки на ЕС с правото на защита на личните данни (чл. 85, пар. 1 от Регламента). Предвидено е, че на национално ниво следва да се преценят необходимите изключения и дерогации (отмяна) на режима за защита на личните данни, когато той засяга свободата на словото. Нищо подобно не прави българският законодател. Напротив, въвежда по–тежки и ограничителни регулации. Нека видим как се прави изискваното от Регламента „помирение“ в поправките в Закона за защита на личните данни. С две думи – по нашенски. Разпоредбата на чл. 85, ал. 1 от Регламента е копи-пейстната за по-сигурно и в гласуваните от депутатите поправки. И после авторите на родното „помиряване“ са сътворили остро дискусионната алинея 2 на чл. 25з. Забележете – цели 10 критерия, по които журналистите, учените и авторите на художествени произведения трябва да преценяват своята свобода на изразяване и после при необходимост да я доказват. Къде да доказват ли? Пред администрацията, естествено – Комисията за защита на личните данни (КЗЛД). Какво да доказват ли? Общо взето, че не са маймуни. Дали и доколко са осигурили баланс между свободата на изразяване и информация, от една страна, и защитата на личните данни, от друга. Чудо! Авторите на проекта се аргументират, че са извлекли тези критерии от практиката на Съда в Страсбург и Съда на ЕС в Люксембург и с тях всъщност се цели да бъде защитена свободата на словото. Сигурен съм, че са имали добри намерения. Но точно те постилат пътя към несвободата. Представете си как става това на практика. Сядате да пишете роман или журналистическо разследване. Първо си ангажирате адвокат, който да ви обясни какво имате право да пишете. После пишете и мислите по 10-те критерия, дописани към Регламента от родните законотворци. Дали имената и други подробности, които споменавате в текста, допринасят за „изясняване на обществен интерес“, при какви обстоятелства сте научили въпросните „лични данни“ и дали техният субект е допринесъл за разкриването им. Не забравяйте да си помислите и за „влиянието, което разкриването на личните данни и тяхното обществено оповестяване би оказало върху неприкосновеността на личния живот на субекта на данните и неговото добро име“. И така до 10-ия критерий, който е още по-мъгляв – „други обстоятелства, относими към конкретния случай“. Всичко това трябва да преценява и вашият издател или медия. По-добре пак си наемете адвокат или се откажете да пишете. Защото тези обтекаеми „критерии“, по които ще трябва да доказвате, че не сте допуснали нарушение, развързват ръцете на административния орган да преценява както намери за добре. Не е рядкост в българската практика, в т.ч. на КЗЛД, да се „аргументира“ с голи твърдения от типа „това е така, защото ние смятаме, че е така“. Това е упрек не към конкретните хора в този или онзи административен орган, а към принципа, който все по-масово се въвежда в нашето законодателство – група чиновници да се произнасят що е то обществен интерес и да тълкуват докъде се простира свободата на словото и други конституционни права на гражданите. Обяснението, че подобни административни решения били обект на съдебен контрол, са незадоволителни. Всеки опитен юрист знае, че един от основните пороци на родното административно правосъдие е, че когато става дума за специализирани материи, често съдилищата се доверяват безкритично на аргументите на административния орган. И често това е в ущърб на правата на гражданите и на правовата държава. Вярно е, че нито свободата на словото, нито защитата на личните данни са абсолютни. Но е още по-вярно, че измежду двете по-високо стои свободата на словото. Тя е фундамент на съвременната конституционна цивилизация. Произволното й ограничаване в името на други цели и права, и то по административен път, е лоша тенденция, която трябва да бъде спряна. Върнатите от президента законови текстове нарушават необходимата мяра на навлизане на държавата с регулации и административна намеса в свободата на словото и на медиите. Всъщност, защо направо не въведат задължение за журналисти, учени и автори да искат предварително разрешение от КЗЛД за своите статии и произведения? Имаме и исторически опит и институционална традиция в тази област – Дирекцията за обществена обнова, която авторитарният режим, установен в България след 1934 г., натоварва да следи за „неправилни“ статии и мисли в печата. После „онзи“ отдел в ЦК на БКП при тоталитаризма доразви традицията до абсолют. Стъпката от въпросните поправки в ЗЗЛД до този тип „обществена обнова“ никак не е голяма, уверявам ви!      ", "date": "2019.02.11", "title": " Свръхрегулациите убиват свободата на словото\t\t\t"}
{"url": "https://trud.bg/%d1%88%d0%be%d1%84%d1%8c%d0%be%d1%80%d0%b8%d1%82%d0%b5-%d0%bd%d0%b0-%d0%b0%d0%b2%d1%82%d0%be%d0%b1%d1%83%d1%81%d0%b8-%d0%b2-%d1%81%d0%be%d1%84%d0%b8%d1%8f-%d1%81%d0%b0-%d1%81-%d0%bd%d0%b5-%d0%bf%d0%be/", "text": "Направен е преглед на шофьора на автобус, който катастрофира в петък Не се допуска шофьорите на автобуси на градския транспорт в София да имат над 12 часа зад волана. В тези 12 ч. влиза и времето, в което имат почивки. Шофьорите имат 34 дни годишен отпуск. Това съобщиха пред „Труд“ от Столичния автотранспорт във връзка с искането на Общинските съветници от БСП за пълна проверка и отчет на работата на транспортните дружества в София от 1 януари 2019 г. досега. Социалистите в СОС поискаха справката задължително да включва часовете положен извънреден труд от шофьорите, осигуряване на междусменните почивки и недостига на водачи на превозните средства. „Очаквам двамата директори на транспортните дружества – Слав Монов и Евгений Ганчев да информират членовете на Комисията по транспорт и туризъм още идната седмица в сряда, когато трябва да имаме заседание, заяви вчера лидерът на БСП – София Калоян Паргов. „Настоявам да ни бъде докладвано дали са верни информациите, които се разпространяват в социалните мрежи, за недостиг от над 300 шофьори и ватмани в столичния градски транспорт, за липса на почивки, за смени, продължаващи по 16 часа, за до 50 часа извънреден труд на водачите на месец. И като цяло – как столичният градски транспорт гарантира сигурността на гражданите на София“, каза Паргов. „Във връзка с инцидента от петък, когато водач на автобус №98 получи инфаркт на волана и само по чудо в последвалата катастрофа нямаше пострадали и жертви, настояваме да бъде предоставена официална информация по редица въпроси, заяви общинският съветник от БСП Борис Цветков. „Настояваме да бъдем информирани дали катастрофиралият автобус е минал задължителен технически преглед, а шофьорът – задължителния медицински преглед. Дали е вярно, че за януари въпросният водач е имал само 3 почивни дни, което е скандално и грубо нарушение на Кодекса на труда“, каза Цветков. Правен е преглед на шофьора, и е установено че е клинично здрав, отговориха от Столичния автотранспорт.", "date": "2019.02.11", "title": " Шофьорите на автобуси в София са с не повече от 12 ч. на ден зад волана\t\t\t"}
{"url": "https://trud.bg/%d0%ba%d0%b8%d1%80%d0%b8%d0%bb-%d0%b4%d0%b5%d1%81%d0%bf%d0%be%d0%b4%d0%be%d0%b2-%d1%81-15-%d0%bc%d0%b8%d0%bd%d1%83%d1%82%d0%b8-%d0%bd%d0%b0-%d1%81%d0%b0%d0%bd-%d1%81%d0%b8%d1%80%d0%be/", "text": "Кирил Десподов дебютира за „Каляри“ при тежка загуба, но на митичен стадион – 0:3 срещу „Милан“. Футболист №1 на България влезе в игра в последния четвърт час на „Сан Сиро“. „Каляри“ остана в опасната зона – на само три точки от изпадащите. Десподов бе продаден от ЦСКА за 4,2 милиона евро на италианския тим. Нападателят не игра в първия двубой, загубен с 0:1 у дома от „Аталанта“. „ До края на сезона трябва да сме с инстинкт на убийци – призова Дженаро Гатузо, треньорът на „Милан“. – В последните сезони отборът винаги е бил далеч от зоната на Шампионската лига в решителните седмици. Затова сега трябва да го променим.“ В момента „Милан“ е четвърти и е в зоната на Шампионската лига. „ Ювентус“ прекъсна необичайната серия от два мача без победа и разгроми „Сасуоло“ с 3:0. Най-атрактивният момент от двубоя бе нахлуване на полугол фен, който успя да прегърне Кристиано Роналдо. Пред своя идол запалянкото дори изкопира радостта след гол на португалеца. Бързо след това бе изведен от стюардите. Роналдо вкара второто попадение за победата, което бе под №20 за него в „Ювентус“. Другите два гола бяха на германски национали – Сами Кедира и Емре Джан. В предишните две срещи „Юве“ отпадна за купата с 0:3 от „Аталанта“ и след това неочаквано завърши 3:3 у дома с „Парма“. Преднината на „Старата госпожа“ на върха в класирането е 11 точки пред „Наполи“.", "date": "2019.02.11", "title": " Кирил Десподов с 15 минути на „Сан Сиро“"}
{"url": "https://trud.bg/%d0%bd%d0%b8%d0%bd%d0%b0-%d0%b4%d0%be%d0%b1%d1%80%d0%b5%d0%b2-%d0%b8%d0%bc%d0%b0-%d0%bd%d0%be%d0%b2-%d0%bc%d1%8a%d0%b6-%d0%b2-%d0%b6%d0%b8%d0%b2%d0%be%d1%82%d0%b0-%d1%81%d0%b8/", "text": "Канадската актриса от български произход Нина Добрев има нова любов в лицето на сценариста и режисьор Грант Мелън, но двамата все още пазят връзката си в тайна. Според източник на E!News те още не са обявили официално любовта си, но Нина наричала Грант пред приятелите си „моето гадже“. Нина и Грант излизали често с нейните приятели, които много го харесвали. Те са били заедно и на 30-ия рожден ден на актрисата. Грант също бил получил одобрение от страна на най-добрите си приятели. Двойката се събирала често и с най-близката приятелка на Нина – Джулиан Хоу и съпруга ѝ Брукс Лайч. Нина била наистина щастлива с новия мъж в живота си. Преди да срещне Грант тя бе с Глен Пауъл. Двойката обаче се раздели преди време заради натоварените си графици. Не е имало официална раздяла, но на практика те не са заедно от края на лятото. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.02.11", "title": " Нина Добрев има нов мъж в живота си"}
{"url": "https://trud.bg/%d0%ba%d0%be%d0%b6%d0%b5%d0%bd%d0%b8-%d0%be%d1%82%d0%bf%d0%b0%d0%b4%d1%8a%d1%86%d0%b8-%d0%b7%d0%b0%d0%bc%d1%8a%d1%80%d1%81%d1%8f%d0%b2%d0%b0%d1%82-%d1%82%d0%b5%d1%80%d0%b5%d0%bd-%d0%bc%d0%b5%d0%b6/", "text": "След публикации в социалните мрежи за замърсяване с отпадъци от кожени изрезки на терен между кварталите„Бусманци“ и „Абдовица“, РИОСВ – София извърши проверки на замърсения терени на фирми за кожени изделия, които са потенциални източници на този вид отпадък. Към момента не е установен нарушителят. Продължава изясняването на обстоятелствата по изхвърлянето на отпадъците на посочения терен. При установяване на лице или фирма замърсител ще се предприемат административно-наказателни мерки, съобщават от пресслужбата на регионалната инспекция. Проверени са три обекта, извършващи дейност с кожени изделия, от която има такъв вид отпадък, включително фирмата посочена в сигнала като евентуален причинител на замърсяването. На дружеството са дадени предписания със задължителен характер и е установено, че същoто не води отчетност на генерираните отпадци, за което са предприети административно-наказателни мерки. Ще бъдат дадени и предписания за почистване на терена след изясняване на нарушителите, собствениците и районната администрация за завишаване на контрола и мерките по управление на отпадъците на територията. Поради липса на достъп до другите два обекта е поискано съдействие от органите на реда с цел установяване на лицата, извършващи дейности на територията им. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.02.11", "title": " Кожени отпадъци замърсяват терен между „Бусманци“ и „Абдовица“, РИОСВ -София търси нарушителя"}
{"url": "https://trud.bg/%d0%bf%d0%be%d1%81%d0%bb%d0%b0%d0%bd%d0%b8%d0%ba-%d0%b0%d0%bd%d0%b0%d1%82%d0%be%d0%bb%d0%b8%d0%b9-%d0%bc%d0%b0%d0%ba%d0%b0%d1%80%d0%be%d0%b2-%d1%86%d0%b2%d0%b5%d1%82%d0%b0%d0%bd%d0%be%d0%b2-%d0%bd/", "text": "Председателят на ПГ на ГЕРБ Цветан Цветанов няма никакви основания да говори за намеса на Русия в предстоящите евроизбори в България. Това е право на вашия народ да определи и да изпрати тези, които да го представляват в ЕП. Това каза във Варна посланикът на Русия Анатолий Макаров по повод на думите на Цветанов за хибридна война, която Русия водела в последните 3-4 години у нас. Във връзка с протеста срещу президента Румен Радев и че Русия е повлияла за позицията му по отношение на Венецуела Макаров каза: „Президентът Румен Радев е напълно самостоятелен политик, който сам си взема решенията и носи отговорност за тях“. Дипломатът посочи, че отдавна не се е виждал с държавния глава. Той припомни, че позицията на Русия е, че във Венецуела има опит за преврат, но в страната трябва сами да си оправят проблемите. „Социалната ситуация във Венецуела е много сложна. В страната има много нефт и проблемите са свързани с него. На мнозина не им харесва режимът, който е сега. Но излезе председателят на парламента Хуан Гуайдо и каза: Аз съм новият президент, защото американците ме поддържат“. Трябва да има условия и подготовка за визита на президента Путин в България, и аз бих искал да дойде, каза в отговор на въпрос на Труд“ руският посланик. Той подчерта, че се изисква много сериозна подготовка за такова посещение, при което да се обсъдят двустранни проекти, а такива документи все още няма. Дипломатът не скри голямото си учудване, че сега – след 4 години, се повдига въпрос за отравянето на бизнесмена Емилиян Гебрев във връзка със случая „Скрипал“. Непонятно ми е да се прави това, точно когато се оправят отношенията, винаги се намира нещо, което да ги върне към изходните им позиции, каза Макаров и припомни, че в България е от две години насам. По станала вече традиция руският посланик отбелязва Деня на дипломатическия работник с почитане паметта на граф Николай Павлович Игнатиев пред паметника му във Варна. „В негово лице честваме всички руски дипломати, които всеотдайно служат на отечеството ни.Посланикът на Русия в Константинопол Николай Павлович Игнатиев и първият вицеконсул във Варна Александър Викторов Рачински положиха основата за дипломатическите отношения 140 години, от създаването на които ще отбелязваме на 7 юли т.г. В целия свят граф Игнатиев е известен като автор на Санстефанския мирен договор, според който независимото българско княжество трябваше да се простира от Черно море чак до Егейско“, каза в словото си Анатолий Макаров. Да почетат паметта на граф Игнатиев дойдоха кметът на Варна Иван Портних, областният управител Стоян Пасев, председателят на ОбС Тодор Балабанов, много граждани и представители на обществени организации. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com                  ", "date": "2019.02.11", "title": " Посланик Анатолий Макаров: Цветанов няма никакви основания да говори за намеса на Русия в евроизборите\t\t\t"}
{"url": "https://trud.bg/%d1%80%d0%b5%d0%ba%d0%b0-%d0%be%d1%82-%d0%bb%d0%b5%d0%b4-%d0%b7%d0%b0%d0%bb%d1%8f-%d0%bf%d1%83%d1%81%d1%82%d0%b8%d0%bd%d1%8f%d1%82%d0%b0-%d0%b2-%d1%81%d0%b0%d1%83%d0%b4%d0%b8%d1%82%d1%81%d0%ba%d0%b0/", "text": "Поток от ледени частици и градушка заля пустинен район край свещения за мюсюлманите град Медина в Саудитска Арабия. Явлението е наблюдавано след силна буря на 8 януари.    ", "date": "2019.02.11", "title": " Река от лед заля пустинята в Саудитска Арабия (ВИДЕО)"}
{"url": "https://trud.bg/%d1%88%d1%83%d0%bc%d0%b5%d0%bd%d0%b5%d1%86-%d0%be%d0%b3%d1%80%d0%b0%d0%b1%d0%b8-%d1%81%d1%8a%d1%81%d0%b5%d0%b4/", "text": "31-годишен шуменец беше задържан от криминалисти няколко часа след като нападна и ограби свой съсед на улицата. Обирджията действал към 07:30 часа на 8 февруари в междублоково пространство на ул.“Ген. Драгомиров“ в града, като нанесъл удар в областта на лицето на 25-годишен местен жител. Съборил го на земята, взел от портфейла му сумата от 480 лева, и побягнал в неизвестна посока. Нападнатият дал много добро описание на извършителя и при проведените бързи издирвателни действия криминалисти от полицейското управление в Шумен установили и задържали Н.Д./31г./. Според запознати обаче, грабежът бил продикутван от собствено правосъдие – между двамата мъже, които били съседи в квартала, имало неуредени финансови отношения и Н.Д. решил да си прибере сам парите. Грабежът обаче, е факт и срещу него е образувано досъдебно производство за посегателството. До момента Н.Д. не е съден. Наскоро срещу него имало оплакване за упражнено домашно насилие.", "date": "2019.02.11", "title": " Шуменец ограби съсед"}
{"url": "https://trud.bg/%d1%89%d0%b5-%d1%83%d0%ba%d1%80%d0%b5%d0%bf%d0%b2%d0%b0%d1%82-%d1%81%d0%b2%d0%bb%d0%b0%d1%87%d0%b8%d1%89%d0%b5-%d0%b2-%d1%80%d0%b0%d0%b2%d0%b4%d0%b0/", "text": "Заради активизирало се свлачище в Равда, община Несебър започна спешни мерки за зелена светлина за укрепването му. Свлачището е в непосредствена близост до сграда и края на улица “Зорница“. Назначена от градоначалника на Несебър Николай Димитров комисия е констатирала, че върху плажната ивица се е свлякла земна маса с приблизителна дължина около 25 метра. Пропаднала е и част от края на улицата, както и съществуващия в ската каменен зид. Комисията е установила риск за изградената в близост сграда. За овладяване на аварийната ситуация Община Несебър е възложила на „Геозащита“ ЕООД- Варна да изготви проект за укрепване на свлачищния район. Проектната документация е съгласувана с всички необходими институции – ВиК-Бургас, EVN, Районна служба „Пожарна безопасност и защита на населението”, РИОСВ- гр. Бургас и Басейнова дирекция- гр. Варна. Издадено е строително разрешение и е подаден пакет от документи, с който Община Несебър кандидатства за финансиране пред Междуведомствена комисия за възстановяване и подпомагане към Министерски съвет. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.02.11", "title": " Ще укрепват свлачище в Равда"}
{"url": "https://trud.bg/%d0%b7%d0%b0%d0%b4%d1%8a%d1%80%d0%b6%d0%b0%d1%85%d0%b0-%d0%bc%d0%bb%d0%b0%d0%b4%d0%b5%d0%b6-%d0%b7%d0%b0-%d0%bf%d0%bb%d0%b0%d1%81%d0%b8%d1%80%d0%b0%d0%bd%d0%b5-%d0%bd%d0%b0-%d0%b4%d1%80%d0%be%d0%b3/", "text": "Пласьор на наркотици е задържан в ареста на полицията в Търговище, след като в дома му били намерени два вида забранени вещества и везна. 24-годишния младеж вече имал висящо производство за притежанието на наркотични вещества, след като го хванали през есента. Въпреки заплахата от присъда, той продължил да се занимава с дрогата, като този път били намерени по-големи количества и събрани данни, че продава. При претърсване в дома му полицаите открили грам екстази и 10 грама амфетамин, както и електронна везна за разтегляне на дозите. По време на операцията за задържане на младежа били проверени 6 автомобила и 10 души, между които вероятно е имало и клиенти на задържания пласьор.", "date": "2019.02.11", "title": " Задържаха младеж за пласиране на дрога\t\t\t"}
{"url": "https://trud.bg/%d0%bc%d0%b8%d0%bd%d0%b8%d1%81%d1%82%d1%8a%d1%80-%d0%ba%d1%80%d0%b0%d1%81%d0%b8%d0%bc%d0%b8%d1%80-%d0%b2%d1%8a%d0%bb%d1%87%d0%b5%d0%b2-%d0%b4%d0%be-%d0%bd%d1%8f%d0%ba%d0%be%d0%bb%d0%ba%d0%be-%d0%b3/", "text": "До няколко години у нас ще останат само четири икономически ВУЗ-а, като преструктурирането на приема в университетите в професионално направление „Икономика“ вече е започнала. Процесът засяга и Стопанска академия в Свищов. Така министърът на образованието и науката Красимир Вълчев коментира в понеделник във Велико Търново бюджетния дефицит от над 3,2 млн. лева на тазгодишния бюджет на Стопанската академия в Свищов. Преди броени дни орязаният проектобюджет не бе приет от Академичния съвет и предизвика напрежение, и закана за ефективни стачни действия сред преподавателите. „Проблемите на Стопанска академия са наслагвани с години и се дължат най- общо на 4 фактора. Първо, заради демографския срив и намаляване на общия брой на студентите във всички български ВУЗ-ове. Второ, заради провеждащата се политика на преструктуриране на приема в юридически, стопански и икономически специалности, която провежда министерството“, заяви още министър Вълчев. Той подчерта, че от МОН са направили анализ, според който след няколко години ще останат само четири ВУЗ-а, които ще подготвят бъдещи икономисти- УНСС, СУ, Стопанска академия и варненския Икономически университет. Министърът допълни, че в сравнение със завършващите студенти в Стопанската академия, броят на първокурсниците през тази учебна година е много по- малък. „През 2015 година например утвърденият държавен прием е бил 2500 студенти, а е реализиран около 1500 студенти „, изтъкна Вълчев. Той уточни, че има проблем и че висшето икономическо училище е разположено в малък град. „Само в Централна Северна България има четири академични центъра, които подготвят студенти с икономически специалности- ВТУ, Русенският университет, университета в Габрово и Стопанска академия. Тенденцията е да остане само университетът в Свищов“, обясни просветният министър. На въпрос ще подкрепи ли държавата Стопанска академия през тази година като осигури средства за дефицита, министър Вълчев отговори: „Не е честно към държавата и данъкоплатците, да вземеш първо решение и после да идваш със сметката, а МОН да финансира“. Той поясни, че в деня когато Академическият съвет не е гласувал проектобюджета за 2019 , е взето решение за увеличаване на възнагражденията във ВУЗ-а. По думите на министъра, пари могат да се отпускат само по линия на подкрепа на програми за оптимизация, но такова решение в образователното ведомство в момента няма. „Подкрепям усилията на ръководството на Стопанска академия за оптимизация на структурата, но нека да са сдържани относно решения за увеличаване на разходите си“, обобщи министър Вълчев. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.02.11", "title": " Министър Красимир Вълчев: До няколко години у нас ще останат само 4 икономически университета"}
