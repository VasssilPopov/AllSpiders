{"url": "https://trud.bg/%d1%82%d1%80%d1%8a%d0%bc%d0%bf-%d0%ba%d1%8a%d0%bc-%d0%b0%d0%bd%d1%82%d0%be%d0%bd%d0%b8%d0%be-%d0%b3%d1%83%d1%82%d0%b5%d1%80%d0%b8%d1%88-%d1%81%d0%b2%d1%8a%d1%80%d1%88%d0%b8%d0%bb%d0%b8-%d1%81%d1%82/", "text": "По време на среща между президента на САЩ Доналд Тръмп и генералния секретар на ООН Антонио Гутериш в Овалния кабинет на Белия Дом, Тръмп заяви, че той и Гутериш са „приятели“ и съюзници в усилията за реформиране на световната организация. „Вие сте свършили много, много добра работа в Обединените нации“, подчерта Тръмп. „За такова нещо трябва талант и вие имате нужния талант“. „Трябва да кажа, че ООН има изключителен потенциал, който не е реализиран през годините до нивото на което трябва да бъде“, заяви американският държавен глава.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.10.20", "title": " Тръмп към Антонио Гутериш: Свършили сте много добра работа в ООН"}
{"url": "https://trud.bg/%d0%b1%d1%8a%d0%bb%d0%b3%d0%b0%d1%80%d0%b8%d1%8f-%d1%81-%d0%bf%d0%be-%d0%b3%d0%be%d0%bb%d1%8f%d0%bc%d0%b0-%d0%ba%d0%b2%d0%be%d1%82%d0%b0-%d0%b7%d0%b0-%d1%83%d0%bb%d0%be%d0%b2-%d0%bd%d0%b0-%d0%ba%d0%b0/", "text": "През следващата година България и Румъния ще могат да уловят повече калкан от разрешеното през тази, съобщиха от Министерството на земеделието след провеждането на 41-та сесия на Генералната комисия по рибарство за Средиземно море. В рамките на събитието са обсъдени предложения за приемане на мерки за опазване, управление и контрол на ключови морски запаси в Средиземно и Черно море. Квотата за двете страни през 2017-а общо е 86.4 тона, а през следващата се вдига на 114 тона, което е увеличение от 32%.", "date": "2017.10.20", "title": " България с по-голяма квота за улов на калкан"}
{"url": "https://trud.bg/%d0%bf%d0%be%d1%87%d0%b8%d0%bd%d0%b0-%d0%b0%d0%ba%d1%82%d1%8c%d0%be%d1%80%d1%8a%d1%82-%d1%81%d1%82%d0%b5%d1%84%d0%b0%d0%bd-%d1%89%d0%b5%d1%80%d0%b5%d0%b2-%d1%87%d0%b5%d1%87%d0%be/", "text": "На 44 години си отиде актьорът Стефан Щерев-Чечо, съобщават от  , позовавайки се на Съюза на артистите. Организирани във Фейсбук, преди дни негови колеги, приятели и почитатели се стичаха да  . В четвъртък, 12 октомври, Щерев трябвало да пътува за Хасково, където имал представление, но се почувствал зле и бил откаран в болница. Болестта, за жалост, повалила актьора. По ирония след броени дни ще видим отново живия Чечо – на 31 октомври в Дома на киното, когато е премиерата на новия български филм с негово участие „Трансгресия“. Филм за връзките – свободни и наложени, буквални и метафорични, словесни и музикални, истински и измислени, генетични, сексуални или просто сънувани. „Трансгресия“ е сред десетките игрални и късометражни филми, в които е играл актьорът. Познат е и с участията си в „Шоуто на Канала“ и в „Станция Нова“. Публиката ще го помни и с присъствието му в театъра – от ролите му в Народния театър, „Сълза и смях”, Малък градски театър „Зад канала, Театър „София”, а в последните години основно в Сатиричния театър. Стефан Щерев е роден през 1973 г. в гр. Губкин, Русия, където тогава са работили родителите му. Завършил е Академията за изкуствата в Нови Сад и НАТФИЗ. Известно време е играл на свободна практика. Извън България е работил с Алън Гуд, Ксавие ле Роа, Нандан Кирко, Томи Яженич, Далия Ачин. „Актьорът Стефан Щерев-Чечо ни напусна, но остава завинаги в сърцата ни“, пишат от Съюза на артистите.  Съболезнования към близките на актьора изразиха и от Министерството на културата: „Чрез забележителните и незабравими роли на сцената, чрез участията си на малкия екран Стефан Щерев изпълняваше мисията си да работи за развитието на театъра, за победата на доброто, на творчеството и на състраданието в живота ни. Силата на волята му помагаше да преодолява изпитание след изпитание. Характерът му се открояваше както на житейската сцена, така и на театралната, което остави дълбоки следи у неговите почитатели, колеги и приятели и прави загубата му още по-тежка. Но той ще остане да напомня за себе си, защото приживе вдъхна живот на всичко, с което се захвана и никога не изневери на убежденията и принципите си, пишат още от Съюз на артистите. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.10.20", "title": " Почина актьорът Стефан Щерев-Чечо"}
{"url": "https://trud.bg/%d0%bc%d0%b8%d0%bb%d0%b8%d0%b0%d1%80%d0%b4%d0%b5%d1%80-%d0%bd%d0%b0-%d0%bf%d1%8a%d1%82-%d0%b4%d0%b0-%d0%b2%d0%b7%d0%b5%d0%bc%d0%b5-%d0%b2%d0%bb%d0%b0%d1%81%d1%82%d1%82%d0%b0-%d0%b2-%d1%87%d0%b5%d1%85/", "text": "Милиардер популист, наричан “Чешкия Тръмп”, е на път да спечели двудневните парламентарните избори, които започнаха вчера, като анкети показват, че антиевропейски партии могат да постигнат резултати, които да хвърлят страната в хаос, съобщи АФП. Лидерът на партията АНО (Да) на Андрей Бабиш (63 г.), чието състояние се оценява на $4 млрд., изложи своите позиции срещу еврото и мигрантите на дебат с лидера на социалдемократите Любомир Заоралек късно в четвъртък. Въпреки повдигнатите му обвинени за 2 млн. евро измама с еврофондове, АНО има 25-30% подкрепа, която напоследък спада. Социалдемократите, с които сега са в коалиция, са втори с 12,5%, следвани от комунистите с 10,5%. В парламента се очаква да влязат още крайнодясната “Свобода и пряка демокрация” на родения в Токио Томио Окамура (9,5%), Пиратската партия (8,5%),  Гражданска демократична партия и християндемократите, третият партньор в сегашната коалиция. “Не искаме мигрантски квоти (в ЕС), нито мигранти тук, а премиер, който да каже на Меркел и Макрон, че решението трябва да се търси извън Европа”, каза Бабиш на тв дебата. “Очаквам доста тежка следизборна ситуация, може би дори хаос, защото резултатът на Бабиш няма да е толкова бляскав, както се очаква”, заяви анализаторът Иржи Пехе.", "date": "2017.10.20", "title": " Милиардер на път да вземе властта в Чехия\t\t\t"}
{"url": "https://trud.bg/%d1%80%d1%83%d1%81%d0%ba%d0%b8%d1%8f%d1%82-%d0%bf%d1%80%d0%b5%d0%b7%d0%b8%d0%b4%d0%b5%d0%bd%d1%82-%d0%b2%d0%bb%d0%b0%d0%b4%d0%b8%d0%bc%d0%b8%d1%80-%d0%bf%d1%83%d1%82%d0%b8%d0%bd-%d0%bd%d0%b0%d0%bf/", "text": "Прекаленото доверие към Европа е основна грешка на Русия във външната политика за последните 15 години, заяви руският президент Владимир Путин на дискусионния клуб “Валдай” в Сочи, предаде ТАСС. Според него грешката на Европа пък е в това, че е възприела руското доверие за слабост и е злоупотребила с тази нагласа. “Но е нужно да прелистим тази страница и да продължим напред с отношения, основани на взаимно доверие на равноправни партньори”, посочи Путин. Държавният глава подчерта още, че не вижда заплахи в активизирането на НАТО в Източна Европа и в Прибалтика. “Нека тренират там! Всичко е под контрол”, каза той. “Западът трябва да влияе на Киев за разрешаване на конфликта в Украйна, не е достатъчно само да се обръщаш към Русия”, отбеляза Путин и даде за пример новия закон за преподаване в украинските училища на езика на националните малцинства. “Унгария се възмути, Румъния също, Полша отчасти. А по някаква причина Евросъюзът мълчи”, коментира той. Путин не пожела да отговори на въпрос дали ще се кандидатира на президентските избори догодина. Но допусна възможността жена да ги спечели с думите “У нас всичко е възможно”.", "date": "2017.10.20", "title": " Руският президент Владимир Путин: Направихме грешка, че се предоверихме на Европа\t\t\t"}
{"url": "https://trud.bg/%d0%bc%d0%b8%d0%bd%d0%b8%d1%81%d1%82%d1%8a%d1%80-%d1%80%d0%b0%d0%b4%d0%b5%d0%b2-%d0%b7%d0%b0-%d1%81%d0%bd%d0%b8%d0%bc%d0%ba%d0%b0%d1%82%d0%b0-%d0%bd%d0%b0-%d0%bc%d0%b8%d0%b3%d1%80%d0%b0%d0%bd%d1%82/", "text": "Всеки български гражданин може да отиде да снима и да гледа оградата по границата, но с разрешение. Това каза пред  министърът на вътрешните работи Валентин Радев. Има постановление 181, където са изброени обектите, които трябва да бъдат в списък за стратегически обекти, както и действията. В това постановление го е имало действието по охрана, но не е била записана оградата по границата като обект и затова е добавена, обясни той. Миналата седмица на среща с вицепремиера Валери Симеонов, министъра на финансите и областните управители е станало ясно, че оградата е довършена и може да се пристъпи към втората стъпка – да добавят обекта в постановлението, обясни министърът. По думите му досега оградата не е била записана като обект със стратегическо значение, защото не е била готова. Той обясни какво е различното сега. Преди, ако някой поиска разрешение от „Гранична полиция” и получи такова, отиде на границата, но не спази някакви разпореждания, например да не снима в посока към турската страна, получава само предупредителен протокол. Ако сега се случи това, ще има и санкции, които обикновено са глоби. Всички трябва да внимават какво точно снимат, тъй като все пак това е ограда и има за цел да забави преминаването на мигранти. Всички неща, които са част от съоръжението, например датчици, камери, не трябва да бъдат снимани, защото могат да ги видят и каналджиите, и от тези, които искат да преминат, добави министър Радев. На въпрос дали оградата е повод за корупционни практики, министърът каза, че те не контролират  финансовите средства и това е работа на областните управители. Той заяви, че се съмнява да има корупционни практики. В коментар на  и използват този кадър като рекламен за това, че лесно се преминава границата ни, министърът заяви, че след като прескочат от другата страна ги чакат патрули и армия с оръжия. На места оградата е единична. По проект първоначално тя е била цялата двойна, обясни министър Радев. „Решаваме, че с тези средства, с които разполагаме и там, където е възможно да увеличим, защото е имало такъв състав, има гранични полицаи, армията помага, я правим единична. Там, където можем да я охраняваме и по друг начин и там, където двойна ограда не може да се построи. Това е преценено от МВР, ние сме дали проектите, областните управители само са направили търга и са я построили“. Ние сме направили баланс. Тази ограда е строена по проекти, които са дадени от МВР. Ако правителството реши, че ще ни отпусне близо 100 млн. евро или 180 млн. лв. български и ни каже, да, даваме ви 300 млн. лв. или евро, ще я направим два пъти по-висока, ще я направим бетонена, допълни Валентин Радев. Той допълни, че по протежение на цялата ограда  е 234 км. има през годините поставени сензори. „Те са сложени избирателно, там където са били най-чувствителните зони, където се е очаквало или има статистика за опит за преминаване. Част от тази система работи, част от нея не работи поради това, че не са плащани пари за поддръжка  по различни причини. Сега ние възстановяваме това, плащаме за издръжката и освен това, с тези 160 млн. евро продължаваме да я насищаме с такива технически средства“. В коментар на исканията за по-високи заплати, министър Радев заяви, че синдикатите много добре знаят какви са възможностите на държавата. Другата седмица ще има Извънреден съвет, на който ще се прецени как да се разпределят тези 55 млн.. Те ще бъдат дадени от новата година, да бъдат дадени тези средства към заплатите на тези, които са били най-активни и които са заслужили. Тези пари ще бъдат обложени, каза още той. От 15% до 1% ще бъде увеличението, обясни той. „Ръководителите сигурно няма да получат нищо, да ме извиняват, но искаме да дадем там, където няма достатъчно желаещи, защото заплатата е един от стимулите за мотивация за работа в системата на МВР“. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.10.20", "title": " Министър Радев за снимката на мигранти, прескачащи граничната ограда със стълба: От другата страна ги чакат патрули и армия с оръжия"}
{"url": "https://trud.bg/%d1%81%d0%b5%d0%bd%d0%b7%d0%b0%d1%86%d0%b8%d0%be%d0%bd%d0%bd%d0%be-%d0%b8%d0%bd%d1%82%d0%b5%d1%80%d0%b2%d1%8e-%d0%bd%d0%b0-%d0%b0%d0%ba%d0%b0%d0%b4%d0%b5%d0%bc%d0%b8%d0%ba-%d1%81%d0%b2%d0%b5%d1%82/", "text": "По повод на двете награди, които големият наш художник   получи на Есенния салон в Париж, „Труд“ го потърси за интервю. Той се съгласи, разговорът обаче отиде много по-далеч от темите за изкуството. Ето един от акцентите в интервюто: И още:  Какви са притесненията и разочарованията на академик Светлин Русев? Какви са постановчиците на конфликтите през последните години по света? Защо творците почти отсъстват от телевизионните студия? За митовете и легендите около ловната ВИП дружинка, с която Тодор Живков решавал кадровите въпроси, и как големият художник за първи път се срещнал с Ванга –", "date": "2017.10.20", "title": " Сензационно интервю на академик Светлин Русев пред „Труд“: Живеем в пиеса на абсурда, за която сами избираме актьорите"}
{"url": "https://trud.bg/%d0%be%d1%82%d0%b4%d0%b5%d0%bb%d0%b5%d0%bd%d0%b8%d0%b5%d1%82%d0%be-%d0%bf%d0%be-%d1%85%d0%b5%d0%bc%d0%be%d0%b4%d0%b8%d0%b0%d0%bb%d0%b8%d0%b7%d0%b0-%d0%bd%d0%b0%d0%b1%d0%b8%d1%80%d0%b0-%d1%81%d1%80/", "text": "Отделението по хемодиализа към областната МБАЛ „Д-р Иван Селимински“ организира дарителска кампания за закупуване на нова апаратура. Областната болница е най-голямото лечебно заведение в региона. Нуждата от оборудване е нарастнала заради значително увеличения брой на пациентите, поради което не достигат апаратите – съобщиха от болницата. Отделението има нужда от ехограф за коремни органи и доплерово изследване, както и от два апарата за хемодиализа.  Капацитетът на отделението е запълнен до краен предел – заяви завеждащият д-р Иван Вълчанов. Отделението обслужва болните на хемодиализа от цялата Сливенска област. Пациентите са над 90, на възраст от 18 до 90 години. Д-р Вълчанов се надява, че бизнесът, институциите и обществеността в Сливен ще се включат в набирането на средствата.  Открита е набирателна банкова сметка: Титуляр: МБАЛ „Д-р Иван Селимински“ АД Сливен Банка : ПИБ АД клон Сливен IBAN: BG92FINV915010BGN0AX39 BIC : FINVBGSF МБАЛ“Д-р Иван Селимински“-Сливен“АД Гр. Сливен, бул.“Христо Ботев“№1 ЕИК 119502733 № по ДДС BG119502733 Изпълнителен директор : Д-р Васислав Петров На снимката: Отделението  по хемодиализа в областната болница, което обслужва обслужва пациенти от четирите общини в Сливенска област. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.10.20", "title": " Отделението по хемодиализа набира средства за нова апаратура"}
{"url": "https://trud.bg/%d0%bf%d0%be-%d0%b5%d0%b4%d0%b8%d0%bd-%d0%b4%d0%b5%d0%bd-%d0%b4%d0%be%d0%bf%d1%8a%d0%bb%d0%bd%d0%b8%d1%82%d0%b5%d0%bb%d0%b5%d0%bd-%d0%be%d1%82%d0%bf%d1%83%d1%81%d0%ba-%d0%b7%d0%b0-%d1%83%d1%87%d0%b0/", "text": "42-километров маратон ще стартира от Стария бряст в центъра на Сливен на 21 октомври сутринта. Основен организатор на събитието под надслов „Хайдушки пътеки“ е фондация „Стария бряст“, която вече е успяла да привлече много известни имена.  Отделно от инициативата за професионалните бегачи е предвидена програма за обикновените граждани. Те ще трябва да пробягат или извървят 5-те км разстояние от централния площад до крепостта „Туида“ и обратно. Участието няма състезателен характер, целта е да се популяризира здравословният начин на живот. За участниците в този маршрут сливенската адвокатка Магдалена Данчева, която е известна с многобройните си благотворителни инициативи, подготви изненада. Адвокат Данчева разпространи сред институциите и фирмите специална Харта на работодателя „Живот, здраве, планина“. Подписалите я работодатели се ангажират да осигурят по един ден допълнителен отпуск за онези служители, които се включат в съботната инициатива. Към момента хартата са подкрепили Областната администрация, общината,  „В и К“, Регионалната дирекия на горите, Окръжната прокуратура, Сливенската митрополия, ОД на МВР и представители на бизнеса. Съорганизатори на голямото бягане в Сливен са Природният парк „Сините камъни“, Държавното горски стопанство и спонсори, с подкрепата на общината.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.10.20", "title": " По един ден допълнителен отпуск за участие в маратона „Хайдушки пътеки“"}
{"url": "https://trud.bg/%d0%b1%d0%be%d1%80%d0%b8%d1%81%d0%be%d0%b2-%d0%bf%d0%be%d0%b4%d0%bf%d0%b8%d1%81%d0%b0-%d0%bf%d0%b8%d1%81%d0%bc%d0%be%d1%82%d0%be-%d0%b7%d0%b0-%d0%ba%d1%82%d0%b1-%d0%bf%d1%80%d0%b5%d0%b4%d0%bb%d0%be/", "text": "Председателят на ПП ГЕРБ Бойко Борисов подписа предложеното от Корнелия Нинова писмо за публично огласяване на имената на политиците, получавали нерегламентирано пари от КТБ, съобщиха от пресцентъра на партията. Това стана веднага след завръщането на министър-председателя Борисов от заседанието на Европейския съвет в Брюксел. Бойко Борисов изрази готовността си да подпише въпросното писмо още по време на заседанието на КСНС на 17.10.2017 г. Писмото с подписа на председателя на ГЕРБ вече е изпратено обратно в централата на БСП на улица „Позитано“ 20.", "date": "2017.10.20", "title": " Борисов подписа писмото за КТБ, предложено от Нинова"}
{"url": "https://trud.bg/%d0%b3%d0%b5%d1%80%d0%b1-%d0%b2-%d1%81%d0%bb%d0%b8%d0%b2%d0%b5%d0%bd-%d0%b3%d0%bb%d0%b0%d1%81%d1%83%d0%b2%d0%b0%d0%bd%d0%be%d1%82%d0%be-%d0%bd%d0%b0%d0%bc%d0%b0%d0%bb%d0%b5%d0%bd%d0%b8%d0%b5-%d0%bd/", "text": "„Безотговорно“ – така ръководството на управляващата партия ГЕРБ в Сливен определи гласуваното намаление на имотния данък в Сливен, което стана на последното заседание на общинския съвет. Данъкът падна от 3,2 на 2,7 промила за жилищните и нежилищните имоти под натиска на граждански протест и предложение на БСП, местната коалиция „Съюз за Сливен“ и други по-малки партии. Намалението няма да се отрази чувствително на сумите, които гражданите плащат за жилищните си имоти. За сметка на това собствениците на нежилищни имоти, фирмите, които и досега са плащали най-ниския имотен данък и такса смет сред областните градове в страната, ще плащат още по-малко – казаха от ГЕРБ. В същото време общите постъпленията от данък сгради ще намалеят с 930 хил.лева. „Фактически ние се лишихме от близо 1 млн.лева, за да осигурим комфорт на бизнеса, който и без това плаща най-ниските налози в страната“ – коментира Здравко Костадинов, общински лидер на ГЕРБ и общински съветник. Той допълни, че взетото решение създава редица притеснения. „От миналата година община Сливен изпълнява програма за финансово оздравяване заради огромните задължения, които наследихме. Ние бяхме първата община /сред останалите във финансово оздравяване – б.р./, която получи транш от държавата в размер на 5 млн.лева за подпомагане. Голям е рискът финансовият министър да си приспадне тази сума от субсидията. Очаквахме и втори транш до края на годината. Но той е под въпрос, много сме разтревожени“ – коментира още лидерът на ГЕРБ. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.10.20", "title": " ГЕРБ в Сливен: Гласуваното намаление на имотния данък е безотговорно"}
{"url": "https://trud.bg/%d0%bf%d1%80%d0%be%d1%82%d0%b5%d1%81%d1%82-%d0%bf%d1%80%d0%b5%d0%b4-%d0%be%d0%b1%d1%89%d0%b8%d0%bd%d0%b0%d1%82%d0%b0-%d0%bd%d0%b0%d0%bc%d0%b0%d0%bb%d0%b8-%d0%b8%d0%bc%d0%be%d1%82%d0%bd%d0%b8%d1%8f-2/", "text": "Редовното заседание на общинския съвет в Сливен предизвика граждански протест. 150-200 души, предимно от третата възраст, се събраха пред общината преди началото на заседанието с плакати в ръце. Поводът: предложените промени в размера на имотния данък и таксата за смет, на някои цени за синята зона, въвеждането на нови гробищни такси, исканата ликвидация на общинския кожен център и прехвърлянето му към областната болница. Организатори на протеста бяха сдружение „Активен гражданин“ и Обединените патриоти – НФСБ и ВМРО. Кметът Стефан Радев излезе и се опита да говори пред протестиращите, но те го освиркаха. След това изпяха „Вятър ечи, Балкан стене“ и влязоха в заседателната зала. Предложението на кмета Стефан Радев бе имотният данък от 3,2 промила да се намали с 0,15 за жилищните и 0,05 промила за нежилищните имоти, като за сметка на това се увеличи таксата за боклуци. Иван Петров от местната коалиция „Съюз за Сливен“ посочи, че Сливенската община е единствената в страната с толкова висок данък сгради и предложи ставката да бъде намалена по-сериозно – от 3,2 на 2,7 промила. Опозицията от БСП бе на същото мнение. „Плъзгаме се към популистко говорене. Като казваме, че данък сгради е най-висок, не казваме, че такса смет е най-ниската“ – отвърна от своя страна кметът. Лицето на протестиращите – Георги Божев, бивш стопански ръководител, взе думата и заяви от трибуната: „Сливен и Силистра са сред най-бедните общини. В Силистра няма данък повече от 1 промил. Над 2 промила в България няма!“. В крайна сметка при гласуването имотният данък падна на 2,7 промила с 23 гласа „за“ и 15 „против“ и „въздържали се“. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.10.20", "title": " Протест пред общината намали имотния данък в Сливен"}
{"url": "https://trud.bg/%d1%85%d0%b0%d0%bc%d0%b8%d0%bb%d1%82%d1%8a%d0%bd-%d0%bd%d1%8f%d0%bc%d0%b0-%d0%b4%d0%b0-%d0%ba%d0%be%d0%bb%d0%b5%d0%bd%d0%b8%d1%87%d0%b8-%d0%bd%d0%b0-%d1%85%d0%b8%d0%bc%d0%bd%d0%b0/", "text": "Люис Хамилтън няма да коленичи по време на изпълнението на американския химн преди Гран при на САЩ утре. Лидерът в генералното класиране във Формула 1 обяви, че подкрепя протеста на чернокожите спортисти зад океана и преди дни намекна, че може да последва примера на множество състезатели в американския футбол и да падне на коляно под звуците на „Знаме, обсипано със звезди“ .  „Не е тайна, че напълно споделям позицията на тези момчета – заяви пилотът на „Мерцедес“. – Но от друга страна това не е моят химн, а и аз съм тук, за да спечеля състезанието. Това е единственият ми приоритет и не мога да се разсейвам с други неща. Наясно съм, че ако направя каквото и да било, ще предизвикам голям отзвук и това може да ми попречи в борбата за титлата.“  Три кръга преди края на шампионата Хамилтън води с 59 точки пред Себастиан Фетел и има шансове да си гарантира титлата още на „Пистата на Америките“ в Остин. За целта британецът трябва да спечели, а асът на „Ферари“ да остане извън първите 4. Люис обаче не държи да стане шампион още в САЩ.  „Голяма глупост е да се говори за титла още сега – обяви британецът. – Очаквам Себастиан да се представи много силно в оставащите състезания. За мен е важно да издържа на напрежението. Очаквам битката за титлата да продължи до самия край.“", "date": "2017.10.20", "title": " Хамилтън няма да коленичи на химна"}
{"url": "https://trud.bg/%d0%b3%d0%bb%d0%b0%d1%81%d1%83%d0%b2%d0%b0%d0%bc%d0%b5-%d0%b4%d0%b8%d1%81%d1%82%d0%b0%d0%bd%d1%86%d0%b8%d0%be%d0%bd%d0%bd%d0%be-%d0%b7%d0%b0-%d0%b5%d0%b2%d1%80%d0%be%d0%bf%d0%b0%d1%80%d0%bb%d0%b0/", "text": "Електронното дистанционно гласуване ще бъде факт за изборите за Европейски парламент през 2019 г. Това обявиха от Държавната агенция за електронно управление, които представиха първите реални стъпки на проекта. Шефът на дирекция “Планиране и управление на дейности и проекти за е-управление” Иван Модев заяви, че основното, което очакват следващата седмица, е анализ на добрите практики, който ще бъдат част от техническото задание при разработването на системата. „Предимствата на електронното гласуване са безспорни – бързина, удобство, достъпност, автоматизация, редуциране на грешки и разходи. Гласуването по интернет трябва да е фактически възможно на изборите за Европарламент през 2019 г. Трябва да отнема не повече от 5 минути и да може да се извършва от всяко устройство, свързано с интернет.”, обясни експертът. Анализът и препоръките на добрите практики за е-гласуване ще бъдат готови в началото на ноември, а до 15 ноември ще бъдат проведени три симулации.", "date": "2017.10.20", "title": " Гласуваме дистанционно за Европарламент през 2019 г.\t\t\t"}
{"url": "https://trud.bg/%d0%ba%d1%80%d0%b0%d1%8f%d1%82-%d0%bd%d0%b0-%d0%b8%d0%b4%d0%b8%d0%bb-%d0%bd%d0%b0%d1%87%d0%b0%d0%bb%d0%be-%d0%bd%d0%b0-%d1%81%d0%b1%d0%bb%d1%8a%d1%81%d1%8a%d0%ba%d0%b0-%d0%b7%d0%b0-%d0%bd/", "text": "Краят на „Ислямска държава“ (започнала житейския си път като ИДИЛ – Ислямска държава в Ирак и Леванта, б.р.) е съвсем близо. Толкова близо, че регионалните играчи вече загърбват досегашните алианси срещу общия враг и се обръщат един срещу друг – в битка за това кой какво предстои да „наследи“ след погрома й. Залповото начало на този очакван и взривоопасен процес бе даден от кюрдския лидер Масуд Барзани с реализирането на Рефендума за независимост на Иракски Кюрдистан на 25 септември. Този смел ход подплаши Ирак, който с болезнена сила осъзна реалната угроза от разпад или загуба на огромна и важна част от територията си. А мълчанието и липсата на недвусмислено „не“ към Ербил от американска страна допълнително наля вода в мелницата на антикюрдските настроения в Багдад, подклаждайки съмнението за западна подкрепа за инициативата. Наличието на кюрдски малцинства и страховете за териториалната цялост мобилизираха и Турция, Сирия и Иран да смажат в зародиш добиващата реални очертания кюрдска държава. И ако досега плановете за „наследството“ на ИДИЛ бяха чертани деликатно и безшумно в контекста на общите усилия по смазването й, днес на картата нещата се поставят съвсем открито. Съгласуван или не със САЩ, кюрдският референдум бе една велика стратегическа грешка, защото на практика унищожи и малките шансове на този народ да създаде своя независима държава. Основен знаков американски съюзник в битката срещу ИДИЛ на терен и с огромен принос във военните действия, кюрдският фактор е възприеман и като важен лост за прозападно влияние в целия регион. Ударното военно навлизане на централното иракско правителство от началото на седмицата в оспорваните от кюрди и иракчани северни райони и най-вече в Киркук и Синджар е повратна точка в кюрдската сага.  Специалните отряди и иракските военни части, покрепяни от ирански шиитски милиции като Ал-Хашд Ал-Шааби, бяха привествани от арабите в смесените райони, които не искаха да стават част от една независима кюрдска държава. А Багдад успя да наложи пълен военен контрол над Киркук – петролното сърце на областта и основен приходоизточник в кюрдските планове. Военната база К1, летището, административните сгради – днес навсякъде се вее иракското знаме. С инвазията си на север Ирак запази териториалната си цялост, а превземането на Киркук и петролните му кладенци реално направи невъзможно стопанското оцеляване на една независима кюрдска държава в Ирак. Само за ден-два Кюрдистан загуби огромните териториални придобивки в битката срещу ИДИЛ. Припомняме, че новите територии бяха увеличени с 40% в областите, където навремето редовната иракска армия бе побягнала при сблъсъка с Халифата. Очакванията, че иракският премиер Абади ще защитава американските интереси в региона, не се оправдаха. С дипломатична маневра той се отвори към Техеран, парирайки евентуален план за създаването на независима кюрдска държава за сметка на иракски територии. Всичко това – в тотален разрез с политиката на Израел и САЩ в Близкия изток, които гледат на кюрдите като на естествен съюзник и проводник на техните стратегически интереси в региона. Разочаровани от развоя на събитията, днес безстрашните воини пешмерга без бой изоставят селища и градове. На политическо ниво кюрдите също не успяха да покажат единство, а последователите на техните лидери в Ирак  – Барзани и покойният вече Талабани  – се обвиняват взаимно в предателство и договорки с Багдад или в самоцелни и застрашаващи Ербил политически актове. Като Референдума, например. Позицията на САЩ е ключова за развързване на гордиевия възел в конфликта. Неутрална към момента, САЩ на практика подкрепя премиера на Ирак Хайдер Ал-Абади – а кюрдите съответно се чувстват предадени.  Геополитически дилемата пред САЩ днес не е кого да подкрепят – кюрдите или иракското правителство. И едните, и другите са американски съюзници, получаващи милиарди в битката с ИДИЛ, тренирани и подкрепяни по земя и въздух при набезите им срещу общия враг. Големият залог за САЩ днес е по-скоро Ирак да не навлезе неповратимо в орбитата на влияние на Иран – най-върлия враг и съперник на САЩ в Близки изток. Колкото и да е болезнено за кюрдите, американската подкрепа за правителството в Ирак е от възлово значение в момента и в пост-ИДИЛ среда със сигурност е топ-приоритет. И още един важен приоритет: да се парира заздравяване на оста Сирия, Ирак и Иран, подкрепяна от Турция – кошмар за стратезите в Белия дом и Пентагона… От войната срещу ИДИЛ и гражданската война в Сирия големият победител засега се оказва Иран, чиято сфера на влияние нарасна неимоверно в Ирак и Сирия. Ситуация, която със сигурност изнервя Тел Авив и няма да остане просто така. Днес Доналд Тръмп се готви да начертае ясни разделителни линии, които Иран не бива да прекрачва в Ирак, а кюрдските интереси най-вероятно са отложени за неопределено време – поне докато Ирак не попадне безапелационно отново в орбитата на влияние на американската дипломация.  Едно обаче е сигурно – краят на ИДИЛ не е край на напрежението в региона. Дори напротив…", "date": "2017.10.20", "title": " Краят на ИДИЛ – начало на сблъсъка за “наследството” й\t\t\t"}
{"url": "https://trud.bg/%d0%b1%d0%b8%d1%82%d0%ba%d0%b0%d1%82%d0%b0-%d0%b5-%d0%ba%d0%be%d0%b9-%d0%b4%d0%b0-%d0%b2%d0%b8%d0%ba%d0%b0-%d0%b4%d1%80%d1%8a%d0%b6%d1%82%d0%b5-%d0%ba%d1%80%d0%b0%d0%b4%d0%b5%d1%86%d0%b0/", "text": "Преди време един ентусиаст разпитваше наляво и дясно къде може да се запише да го корумпират. Представяше си, че корупцията е като социалните помощи – има си ред, но трябват и връзки, и познати, и усилия. Беше напълно сериозен и нямаше проблеми със съвестта си, а с джобните, защото кредитите така или иначе беше ги отсвирил. Така и не я намери тази корупция. „Няма я“, казваше огорчено той. Как да му обясниш човешки, че то не става така. За да те корумпират, от теб нещо трябва да зависи. Дори и в частния бизнес корупцията съществува, не си правете илюзии, че там даже е и по-лесно. Особено в големите компании, особено в публичните такива. Обаче и там трябва да си на позиция, от която нещо зависи. Най-добре е разбира се да си в политиката. Сериозните далавери са там. Това дори не е предположение, даже няма нужда да търся и представям доказателства. Цялото ни държавно ръководство го призна. Ето, направиха Консултативен съвет по национална сигурност по темата корупция. Партиите се надпреварват да предлагат закони, органи, които да борят този грубоват бич на нашето общество, защото казват… „това е бич“. Корупцията е зависимост, също като алкохолизма, както наркоманията и може би ексхибиционизма. Знаеш, че правиш нещо нередно, знаеш, че може да си изпатиш, но адреналинът – независимо дали вдигаш чаша, шмъркаш линийки с кока или грубо разтваряш шлифера си, за да представиш органа си, тези зависимости имат нужда от професионална помощ. Всеки психотерапевт ще ви обясни, че първата стъпка е признанието. Трябва да осъзнаеш, че имаш проблем и да пожелаеш да се излекуваш. И така стъпка по стъпка, чрез усилия, лишения, вътрешна борба, линийките изчезват, ракията се заменя с бира, шлиферът се закопчава. Пътят е труден, но единствено възможен.  Има ли някакво съмнение, че върховете на управлението на държавата е обрасло с корупция? Нямам доказателства, както казах – слушам какво казват политиците, а те това твърдят. При генерал Радев изпълнителната, законодателната власт, както и лидерите на най-големите политически структури, стигнаха до извода, че борбата с корупцията не е на нужното ниво, заради нормативната уредба и липсата на единен орган за разследването на този тип престъпления. Ето, това е хубава стъпка – осъзнаването. Така би следвало да кажем ние, като наблюдатели. Но журналистическата ми натура ме държи нащрек. Ако са осъзнали, че са заразени, защо не започват терапията? Отлагат. На срещата при Радев бе постигнат консенсус, че това Народното събрание трябва да приеме закон за противодействие на корупцията. Власт и опозиция не можаха да се разберат обаче относно ролята и функцията на бъдещия антикорупционен орган, както и кой да назначава председателя. Това означава, че терапията няма да се случи в добрия си вариант. За да ни стане ясно защо тук има огромни различия, трябва да си обясним и каква е ролята и силата на един орган (не в ексхибиционистичния смисъл на думата), на един председател. Антикорупционо звено, въоръжено с могъществата на ДАНС, Комисия за отнемане на незаконно придобито имущество, полицията и доносите, се превръща в севернокорейска ядрена програма. Можеш да удариш Гуам когато си пожелаеш. Тезата на законодателите е позната – извънредните ситуации изискват извънредни мерки. Тъй като наближава вековния юбилей на Великата октомврийска революция, е хубаво да приведем примера с ЧК (Чрезвычайная комиссия, рус.). Извънредната комисия за борба с престъпността на болшевиките се превръща в зловеща организация за унищожаване на всеки противник, било той политически, военен, криминален или най-често заради самия спорт. В началото налага ред, а след това и терор. Десетки хиляди невинни хора, интелектуалци, писатели, философи, журналисти (и те са хора), офицери, политици (да, и те са хора) изчезват безследно, заточени са в Сибир, умират в море от мъки. Всичко това започва с доброто намерение да се въведе ред, да се наложи мир, да се изкорени престъпността, корупцията на елита. Практиката показва, че добрите намерение гарнирани с извънредна и абсолютна власт, водят до невиждана тирания. Ако приемем, че все някой в политиката е корумпиран, това означава, че на заседанието при президента все някой е потенциална жертва на органа, който създават. Или поне е наясно кой какво прави в подчинените му структури. Луди ли са? Ние не сме чули министър да даде някоя от преките си подчинени на прокуратурата, въпреки че имат тази възможност, имат всичко да го направят. Поради тази причина и нямаме много примери на осъдени за корупция, злоупотреби или прахосничество висши чиновници. Често ни дават за пример Румъния и нейния орган за борба с корупцията. Там постигнаха световни рекорди за опандизване на политици и администрация. Очевидно корупцията не е победена там, защото никой нормален човек не би станал министър, зам.-министър или шеф на някоя държавна агенция, защото това си е по-лошо и от руска рулетка. А те продължават да се докопват до властта. Има нещо гнило там.  Така както властта винаги е сто процента – сиреч няма държава без власт, каквато и да е тя – така и корупцията винаги е сто процента. Тя съществува и някой се възползва от нея всеки ден, всяка минута, при всяко правителство. Спомняте си преди време, че митничарите бяха боговете на прехода, защото границите бяха оставени на тях. Сетне там се намърдваха други организации, докато справедливостта възтържествува и контролът се върна там, където му е мястото – в политическите партии на власт. Антикорупционният орган, който се опитват да създадат, ще се превърне и в основния лицензоносител на поговорката „Крадецът вика „Дръжте крадеца!““. Просто ни е бедна фантазията как това съвременно ЧК може да смачка всеки, който е пречка, различно мислещ, работещ по правилата, отказващ да „черпи“ субект. Той ще бъде громен в няколко стъпки: Донос, самосезиране на прокуратурата, завеждане на дело, блокиране на авоари и активи, отнемане, арест, болница. Няма значение, че след това България ще бъде осъдена за пореден път, след като онзи няма да застава повече на нечий властови път. Това не е алармизъм, предчувствие или предупреждение. Това е проекция на предишната практика. Резултатите от всички напъни да се бори корупцията и кражбите от хората на власт са достигали единствено до трагикомизма на своята безпомощност. Скопеност, ако бъда точен. Но това само по отношение на борбата с корупцията. Репресията си остана. Разбира се, че пострадаха много хора, най-вече невинни. Тези, виновните, се измъкваха винаги с бели ризи и пречистени души, за да могат отново да се слеят с властта. Правителството, няма значение дали е на ГЕРБ или не, никога няма да си позволи да преотстъпи такъв чудовищен репресивен апарат на президента, защото това ще е равносилно да сложи бяла превръзка на безочието си и да застане по фронта на пушките. Безапелационен начин държавният глава да вземе инициативата и да диктува правилата на преразпределението. Представете си политик, който е избран пряко от народа, освободен от негативите на изпълнителната власт, да контролира ЧК. Ще се събуждаме всяка сутрин с „Дръжте крадеца!“. Няма как да не подозираме политиците, защото битката между тях не е за справедливост, не е за благоденствие (въпреки че намеренията на много от тях са били такива), а за власт. Ако не вярвате, помислете върху новините от седмицата. По едно и също време стана ясно предложението на властта, че ако боледуваме, ще ни плащат вече половин надница (няма логично обяснение защо), а в същото време заплатите на зам.-министрите се вдигат двойно.", "date": "2017.10.20", "title": " Битката е кой да вика “Дръжте крадеца!”\t\t\t"}
{"url": "https://trud.bg/%d0%b2%d0%b0%d1%80%d0%bd%d0%b0-%d0%bf%d0%be%d0%b4%d0%ba%d1%80%d0%b5%d0%bf%d0%b8-%d0%bf%d1%80%d0%be%d1%82%d0%b5%d1%81%d1%82%d0%b0-%d0%bd%d0%b0-%d0%b4%d0%be%d0%b1%d1%80%d1%83%d0%b4%d0%b6%d0%b0-%d1%81/", "text": "Над 50 варненци протестираха пред сградата на РИОСВ в подкрепа на митинга преди ден в Генерал Тошево срещу инвестиционните намерения за проучване и добив на газ. Те са на фирма „Русгеоком БГ“, която иска 35-годишна концесия на находише“Спасово“ в землището на 18 села в добруджанската община. Няма да допуснем да се дупчи житницата на България, категорични бяха протестиращите във Варна. Добивът на газ в Добруджа ще е пагубен за чернозема и водата, от която черпи целият регион, предупреди Иванка Казакова от неправителствената организация „За чиста България“, позовавайки се на направени експертни оценки за последствията . Тя нарече провежданите публични обсъждания в селата слабо изигран театър с лоши актьори. По време на една от срещите в село Калина издъхна от инфаркт 73-годишният бившият преподавател от Техническия университет в София Петър Стефанов, който се обяви против сондажите, припомни тя. Две отрицателни становища срещу доклада по оценка на въздействие върху околната среда /ОВОС/ връчиха протестиращите на зам.-директора на РИОСВ Варна инж.Валери Станев, който увери, че ще бъдат разгледани с необходимото внимание при процедурата. На 22 и 28 октомври се очакват още протести на земеделци и фермери в Добруджа, които ще излязат с тежки машини. Кметът на Генерал Тошево Валентин Димитров обяви, че ще внесе докладна за местен референдум по темата за добив на газ в общината. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.10.20", "title": " Варна подкрепи протеста на Добруджа срещу дупченето за газ"}
{"url": "https://trud.bg/%d0%be%d1%82%d1%81%d1%82%d1%8a%d0%bf%d0%b2%d0%b0%d0%bd%d0%b5%d1%82%d0%be-%d0%bd%d0%b0-%d0%bc%d1%8f%d1%81%d1%82%d0%be-%d0%bd%d0%b0-%d0%b2%d1%8a%d0%b7%d1%80%d0%b0%d1%81%d1%82%d0%bd%d0%b8%d1%82%d0%b5/", "text": "Британски професор препоръча да не отстъпваме място на възрастните в градския транспорт, защото това е вредно за здравето им, пише „ „. Стоенето е полезно за възрастните и не е добре да ги насърчаваме да са по-малко активни. Роднините трябва да настояват възрастните им близки да се качват по стълбите, вместо да взимат асансьор, да ходят на пазар и да носят сами торбите с покупките. Проф. Мюир Грей от Оксфордския университет призова пенсионерите да се стараят да останат физически активни и да не се превръщат в бреме за здравната система. Според него най-възрастните трябва да ходят поне по 10 минути на ден. Изследвания установиха, че само 2% от възрастните хора, изпълняват препоръките за движение. Ортопедът Скарлет О’Мали каза, че на напредналите години не трябва да се гледа като на „време за почивка“. „Хората трябва да са активни, независимо колко възрастни са. Те трябва да са движат повече“, настоя тя. Всеки възрастен трябва да има поне 150 минути умерена физическа активност седмично и да прави упражнения за основните мускули (крака, ханш, гръб, корем, гърди, рамене и ръце) поне два пъти седмично. Физическата активност намалява и риска от деменция, посочва още Проф. Мюир Грей. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.10.20", "title": " Отстъпването на място на възрастните в градския транспорт е вредно за тях"}
{"url": "https://trud.bg/%d0%bf%d1%80%d0%be%d0%b2%d0%b0%d0%bb%d1%8a%d1%82-%d0%bd%d0%b0-%d0%bc%d0%bd%d0%be%d0%b3%d0%be%d0%bc%d0%b8%d0%bb%d0%b8%d0%be%d0%bd%d0%bd%d0%b8%d1%82%d0%b5-%d1%81%d0%b5%d0%bb%d0%b5%d0%ba%d1%86%d0%b8/", "text": "Парите купуват играчи, но не и победи. В това се убедиха многомилионните селекции на „Милан“ и „Евертън“ в четвъртък вечер. За мениджърът на „карамелите“ Роналд Куман това може да се окаже и един от последните му двубои начело на тима, след като английският тим падна от „Лион“ с 1:2 и остана последен в своята група. На Острова вече търсят заместник на холандеца, тъй като положението във Висшата лига не е много по-различно – 16-то място и едва 3 успеха в последните 12 мача във всички турнири. А зад тези стряскащи цифри стоят 140 милиона паунда, хвърлени за летни попълнения. А коефициентите на букмейкърите за уволнение на Куман рязко паднаха след поражението от французите.  „Разбира се, че когато отборът не побеждава и не върви по начина, по който се очаква, мениджърът е в основата на това . Заяви Куман. – А решението по въпроса е на борда. Аз съм силен. Опитвам се да направя всичко възможно, но ако шефовете мислят, че не съм човека, да ми го кажат в очите.“  Срещата на „Гудисън парк“ бе помрачена и от спречкване между двата тима. В настаналото меле се включи и привърженик на домакините, който държеше в едната си ръка своя невръстен син. Ръководството на „карамелите“ реагира мигновено и наложи доживотна забрана за посещаване на мачове на въпросния запалянко. В Милано наставникът на „Милан“ Винченцо Монтела също може да се окаже в скоро време без работа. Неговият тим, направил солидна селекция това лято, за пореден път огорчи феновете си и след трите поредни загуби в Серия А сега стигна само до 0:0 срещу АЕК (Атина).  „Разочарованието и раздразнението на привържениците на стадиона се чувстваха – призна след издънката Монтела. – Мисля си, че това се дължи на трите поредни поражения в Серия А, а не толкова на ремито с АЕК. Призовавам феновете на тима да ни подкрепят, тъй като ние имаме нужда от това, а не от освиркванията им.“  В Италия вече считат, че нова издънка през уикенда срещу „Дженоа“, ще коства главата на Монтела.", "date": "2017.10.20", "title": " Провалът на многомилионните селекции"}
{"url": "https://trud.bg/%d0%bf%d0%bb%d0%b5%d0%b2%d0%b5%d0%bd%d1%87%d0%b0%d0%bd%d0%b8%d0%bd-%d0%b7%d0%b2%d0%b5%d1%80%d1%81%d0%ba%d0%b8-%d0%bf%d1%80%d0%b5%d0%b1%d0%b8%d1%82-%d0%b7%d0%b0%d1%80%d0%b0%d0%b4%d0%b8-%d0%b3%d0%b0/", "text": "29-годишен мъж бе зверски пребит след преследване и лека катстрофа на път в Плевен. Нападението било извършено в нощта на 18 срещу 19 октомври. В момента пострадалият Детелин е в болница в тежко състояние със счупвания, рани по главата и цялото тяло. Според негови близки той пътувал с 20-годишната му приятелка Милица към квартал “Сторгозия”. Изведнъж колата им “Ауди” била последвана от БМВ. Автомобилът им бил леко ударен и другото возило препречило пътя им. Двама им се нахвърлили и счупили стъкло на колата. После грабнали щанга и засипали с удари Детелин. Изкарали го от аудито и продължили да го бият на пътя. Оказало се, че един от бабаитите е бившият приятел на Милица. След сигнала в полицията, служители на реда заловили гангстерите. Те били изоставили БМВ-то си и вървели пеша в квартала. Първоначално в ареста за едно денонощие били вкарани 27-годишен и 18-годишен, съобщиха от полицията. По-късно на тях са им повдигнати обвинения и постановление на наблюдаващ прокурор задържането им е удължено.", "date": "2017.10.20", "title": " Плевенчанин зверски  пребит  заради гадже\t\t\t"}
{"url": "https://trud.bg/%d0%bd%d0%b5%d0%b4%d0%b8%d0%bc-%d0%b3%d0%b5%d0%bd%d0%b4%d0%b6%d0%b5%d0%b2-%d0%bc%d1%8e%d1%81%d1%8e%d0%bb%d0%bc%d0%b0%d0%bd%d1%81%d0%ba%d0%be%d1%82%d0%be-%d0%b2%d0%b5%d1%80%d0%be%d0%b8%d0%b7%d0%bf/", "text": "По време на социализма у нас не е имало ислямски фундаментализъм, докато сега стотици джамии пустеят, младите имами бягат в чужбина, а освен това има и риск от появата на радикални ислямски течения. Това заяви пред   бившият главен мюфтия проф. д-р Недим Генджев. Той подкрепи искането на военния министър Красимир Каракачанов да се спре външното финансиране за регистрирани у нас вероизповедание. „До 10 ноември имамите в страната получаваха заплати от държавата, тогава нямаше ислямски фундаментализъм, всички джамии бяха отворени, държавата контролираше. Тогава работеха 900 джамии. Мюсюлманското вероизповедание е пълен провал – 600 джамии затворени, младите имами заминали в Германия и Франция за по 3-4000 евро заплати, които ги плаща държавата”, коментира той.  Според него са несъстоятелни твърденията на Главното мюфтийство, че без външно финансиране няма да може да плаща на имамите. „Къде отиват парите от вакъфите? В тия 900 джамии, джамийски настоятелства има страшно много вакъфи – къде отиват наемите от ниви, магазини? Има решение на Главното мюфтийство всички пари от вакъфските имоти да идват в Главното мюфтийство, джамийските настоятелства не могат да плащат на имамите и затова заминаха на Запад”, посочи Генджев. Той смята, че от наемите вероизповеданието може да получава до 15-20 млн. лв. В същото време в момента мюфтийството има 9 млн. задължения към НАП, защото не е плащало никакви данъци. Така постепенно държавни съдебни изпълнители отнемат имоти, какъвто е случаят с терена в „Малинова долина”, който е трябвало да стане молитвен дом. Недим Генджев изрази мнение, че голямата част от дошлите от Турция пари се връщат обратно там, защото „от целия Висш духовен съвет, нито един няма жилище в България” и главният мюфтия Мустафа Алиш Хаджи и обкръжението му почти през цялото време пребивават в южната ни съседка. Духовникът обвини сегашния ръководител на мюсюлманското вероизповедание, че е част от „Мюсюлмански братя” и единственото му образование е курс по арабски в Йордания. Според него сегашната ситуация, в която има недостъпни джамии със спорен статут, дава възможност и на радикално настроени мигранти да проповядват. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.10.20", "title": " Недим Генджев: Мюсюлманското вероизповедание днес е пълен провал"}
{"url": "https://trud.bg/%d0%bd%d0%be%d0%b2%d0%b0-%d0%bd%d0%b5%d0%b7%d0%b0%d0%b1%d1%80%d0%b0%d0%b2%d0%b8%d0%bc%d0%b0-%d0%bd%d0%be%d1%89-%d0%b7%d0%b0-%d0%be%d1%80%d0%bb%d0%b8%d1%82%d0%b5/", "text": " За втора поредна година „Лудогорец“ е на път да реализира своите европейски мечти. След като през изминалата кампания „орлите“ излязоха от групите на Шампионската лига, макар и в посока Лига Европа, сега тимът от Разград отново е на крачка от 1/16-финали във втория по сила турнир. След първите 3 мача българският шампион е лидер със 7 точки и голова разлика 4:1. А съставът на Димитър Димитров тепърва ще има и две домакинства – на „Брага“ и „Истанбул ББ“ в предпоследния пети мач. Португалският тим ще търси реванш още на 2 ноември в Разград след като в четвъртък вечер претърпя неочакван шок при загубата с 0:2. Така „Лудогорец“ постигна първа българска победа като гост в евротуринирите на отбор от Португалия, въпреки че в стартовия състав…. българи липсваха. Единствен Светослав Дяков от родните играчи бе на терена, но в ролята на резерва в заключителните минути. Румънецът Козмин Моци откри резултата, а през втората част Раул Силва си вкара нелеп автогол. Поражението бе прието като разочароващо на Пиринеите.  „Мачът бе много щастлив за „Лудогорец“ и много нещастен за нас – призна след двубоя треньорът на домакините Абел Ферейра. – Някои решения на съдиите също ни ощетиха. Неприемливо е да се допускат такива грешки на това ниво. В ситуацията, след която ме изгониха, имаше чиста дузпа за нас”.  Ранен гол за „Брага“ бе отменен поради много спорна засада, а през втората част домакините претендираха и за игра с ръка на Абел Анисе в наказателното поле на „Лудогорец“.  Италианският рефер Давиде Маса можеше да удари сериозно по реномето на „Брага“. Срещата бе пред прекратяване след като привържениците на португалския тим обиждаха на расова основа конгоанецът от разградския тим Джоди Лукоки. Съдията предупреди домакините, че нов подобен инцидент ще бъде с фатални за тях последици. „Срещу „Истанбул ББ“ играхме с една схема, срещу „Хофенхайм“ – с втора, а тук с трета – поясни след успеха Димитър Димитров, треньорът на „орлите“. – Сменихме схемата заради „Брага“. Имат високи нападатели, които играят добре с глава, а техните външни халфове влизат навътре и отварят пространства за крайните защитници. Ние искахме да имаме предимство в центъра на терена. Лесно избрах схемата. Ако бяхме сгрешили, всичко щеше да падне на моите плещи, но аз съм човек, който рискува. Трудно ми е да кажа, че ние сме фаворит за спечелване на групата. Това, че победихме сега ни дава обаче някакво предимство. Но в следващите три мача могат да се разиграят много изненадващи резултати.“  „Българска самба разтърси скалата“, написа водещото издание „O Jogo“. От „A Bola” също не се разграничиха от мнението на колегите: „Бойците бяха изненадани от българската самба“.  За „Брага“ това бе и първо поражение от 7 мача, което прекъсна и серията от 4 поредни успеха във всички турнири.", "date": "2017.10.20", "title": " Нова незабравима нощ за „орлите“"}
{"url": "https://trud.bg/%d1%80%d1%8f%d0%b4%d0%ba%d0%b0-%d0%bc%d0%b5%d0%b4%d0%b8%d1%86%d0%b8%d0%bd%d1%81%d0%ba%d0%b0-%d1%82%d0%b5%d1%85%d0%bd%d0%b8%d0%ba%d0%b0-%d0%b1%d0%b5-%d0%bf%d1%80%d0%b8%d0%bb%d0%be%d0%b6%d0%b5%d0%bd/", "text": "Една от най-редките медицински техники – плазмафереза, за първи път у нас бе приложена на момченце на 1 година и 2 месеца, страдащо от автоимунен енцефалит. Детето е пациент на Клиниката по педиатрия и генетични заболявания в Университетска болница „Свети Георги“ в Пловдив, а процедурата извършиха началникът на Клиниката по токсикология проф. д-р Янко Илиев и екипът му. Според лекарите от двете клиники, лечението е успешно. Тъй като консумативите за тази процедура не се покриват от НЗОК, семейството на болното дете е трябвало да ги заплати нацяло, а родителите и близките на момченцето не разполагат с необходимите средства. По време на свои лекции проф. Илиев, който е и преподател във Фармацевтичния факултет на Медицински университет – Пловдив, споделя със студенти от 4 курс за финансовия проблем на семейството. Възпитаниците на Фармацевтичния факултет на МУ-Пловдив се обръщат към свои колеги от Медицинския факултет и Факултета по дентална медицина и всички заедно събират над 1000 лева. Сумата е предоставена на семейството на едногодишното дете, за да се закупят необходимите консумативи за плазмаферезата. Средствата са стигнали, за да се осигурят две процедури, но всякаква финансова помощ ще е от полза на болното дете, съобщи пресаташето на УМБАЛ „Свети Георги” в Пловдив Татяна Белева. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.10.20", "title": " Рядка медицинска техника бе приложена в Пловдив при лечение на едногодишно дете с автоимунен енцефалит\t\t\t"}
{"url": "https://trud.bg/%d0%bc%d1%8a%d0%b6-%d0%bf%d1%80%d0%b5%d0%b4%d0%bb%d0%be%d0%b6%d0%b8-2630-%d0%bb%d0%b5%d0%b2%d0%b0-%d0%bf%d0%be%d0%b4%d0%ba%d1%83%d0%bf-%d0%bd%d0%b0-%d0%bf%d0%be%d0%bb%d0%b8%d1%86%d0%b0%d0%b8-%d0%b7/", "text": "Софийска градска прокуратура (СГП) повдигна обвинение на гражданин, предложил подкуп на двама полицейски служители, с цел да ги мотивира да не изпълнят служебните си задължения, съобщиха от държавното обвинение. На 19 октомври 2017 г. в района на площад „Народно събрание“ в гр. София, служители на 1 РУП – СДВР забелязали двама граждани със съмнително поведение. При опит да извършат проверка на личните им документи, лицата указали съпротива и направили опит за бягство. След задържането и отвеждането им в служебния автомобил, единият от тях предложил сумата от 2 630 лв. на полицейските служители, с цел да не бъдат задържани. С постановление на наблюдаващия прокурор на лицето е повдигнато обвинение по чл. 304 а от НК и е задържано за срок до 72 часа.", "date": "2017.10.20", "title": " Мъж предложи 2630 лева подкуп на полицаи, задържаха го\t\t\t"}
{"url": "https://trud.bg/%d0%b4%d0%b6%d0%be%d0%b9%d1%81-%d0%b5%d0%b9%d0%bd%d0%bb%d0%b8-%d0%b1%d1%80%d0%b8%d1%82%d0%b0%d0%bd%d1%81%d0%ba%d0%b8-%d0%b7%d0%b0%d0%bc-%d0%bc%d0%b8%d0%bd%d0%b8%d1%81%d1%82%d1%8a%d1%80-%d0%b7%d0%b0/", "text": " – За мен тази визита е важна възможност да покажем подкрепата на Обединеното кралство за всички предложения на предстоящото българско председателство на ЕС, което България поема ротационно през януари. Но и държах да дойда тук на всяка цена. Защото имаме толкова дълга история на сътрудничество с България. Споделяме общи ценности, общи принципи и една и съща решителност да продължим сътрудничеството си занапред. Говорихме преди да започнем интервюто, че сградата (б.р. – на британската резиденция) е на над 100 години, уверена съм че ще остане така за още 100 и повече. Най-малкото заради жизненоважното ни сътрудничество в области като търговията и сигурността. Също така се радвам, че можах да се срещна с колегите си, български министри, с които работя пряко, на тяхна територия.  – Разговарях тази сутрин (б.р. – четвъртък) със заместник-министъра на външните работи Емилия Кралева, с която имам честта да работим заедно в Съвета „Общи въпроси“ на ЕС. Където аз представлявам Обединеното кралство. Иначе в Лондон поддържам редовни контакти с посланика на България във Великобритания (Константин Димитров). Именно защото имаме това продължително сътрудничество и споделяме решимостта да го утвърждаваме и да гарантираме сигурността, и безопасността на нашите граждани.  – Убедена съм, че връзките които имаме сега, ще продължат и ще бъдат заздравени. И докато продължават преговорите ни с Европейската комисия (за Брекзит), трябва да преминем към следващия етап. И вече да започнем обсъждането на бъдещите взаимоотношения на Великобритания с всички 27 държави членки на ЕС. Уверена съм, че нашите двустранни отношения с България ще бъдат по-силни от всякога. Именно защото, както ви казах, нашите ценности, културен произход, ни дават споделеното виждане за важността на сигурността и икономическия просперитет на нашите граждани. И знам, че нашият посланик тук, Ема Хопкинс, вече е положила много стабилни основи. Разбира се това е само началото и ще има още много работа да се свърши. Затова и възнамеряваме да увеличим броя на хората, които работят с нея и нейния екип тук, за да демонстрираме желанието си.  – Вече имаме много широко сътрудничество в търговските отношения и искаме да го задълбочим. От една страна, що се отнася до фармацевтичната индустрия, която тук е много стабилна, но и в много други области. И също така гледаме положително на приемането на повече български учащи в Обединеното кралство. И искаме да сме сигурни, че споразумението, което ще постигнем с ЕС, прави възможно млади българи да продължават да идват да се изучават у нас, да специализират и задълбочават познанията си. Те са от огромно значение за Обединеното кралство – не само като учащи, но и в последствие, когато остават да работят. От съвсем друг ъгъл България и Великобритания имат също така много общи интереси в осигуряването на сигурността и стабилността на региона. Приветствам българското правителство за решението му да съсредоточи вниманието си върху Западните Балкани (б.р. – по време на българското председателство на ЕС). Искаме да подкрепим тази инициатива. Великобритания също планира да организира идното лято конференция, посветена именно на перспективите на Западните Балкани и съм сигурна, че ще успеем да надградим постигнатото от България.  – Първо искам да оборя твърдението, че преговорите за Брекзит буксуват. Това е впечатление, което се създава от определени лица в Брюксел. Не е така. Отношенията между Мишел Барние и Дейвид Дейвис (б.р. – главните преговарящи за Брюксел и Лондон) са добри, двамата се познават от години и постигнахме огромен напредък по редица въпроси досега. Но няма да напреднем повече, докато не започнем да говорим за бъдещите ни взаимоотношения. Сигурна съм, че ще стигнем и до там. Но е важно това да се случи възможно най-скоро, за да създадем усещане за сигурност у хората. Що се отнася до въпроса ви, възможно ли е да няма сделка, не смятам. Ще имаме много добра такава, но трябва да сме подготвени за всяка възможност. Затова и вече подготвяме планове и законопроекти, в случай, че не се стигне до споразумение (с ЕС), Обединеното кралство да продължи да функционира. Но не това искаме. Както каза вътрешният ни министър по-рано тази седмица, „немислимо е“ да не се стигне до споразумение. Има добра воля и от двете страни това да се случи. Но трябва да сме сигурно, че това бъдещо споразумение ще е в интерес на всяка страна – Великобритания и 27-те държави членки на ЕС. Имаме светло бъдеще заедно. Дори и да не сме вече част от институционална Европа, ще сме най-добрите й приятели. И ще продължим да работим в Европа, с 27-те от ЕС. Това е единственият начин да гарантираме за вбъдеще сигурността на всички.  – Да, промени се, постепенно. На първо време, когато излязоха резултатите от референдума, това ме натъжи. Но го уважавам напълно. Демокрацията е най-добрата форма на управление, дори и когато дава резултат, който не ти харесва. Народът решава. Това е целият смисъл на демокрацията. Първата ми реакция беше да си кажа че искам да помогна, за да постигнем най-доброто възможно бъдеще за Обединеното кралство извън Европейския съюз. Бъдеще, което да е работещо и за ЕС. В течение на лятото, откакто съм в министерството за излизане от ЕС, имах възможността да се запозная с огромното количество работа, която е свършена от нашето правителство, да се потърсят начини да изградим бъдещите отношения с Европа, които да работят в интерес на всички. Подробният анализ е впечатляващ и вече виждам възможностите за Великобритания извън ЕС. Възможности, които означават, че Европа може да успее, и ние можем да успеем, но имайки различни отношения. Това, което окончателно промени мнението ми, беше речта на председателя на Европейската комисия Жан-Клод Юнкер за състоянието на Съюза (б.р. – на 13 септември т.г.). Той описа Европа, която никога не бих искала да видя – на абсолютен политически и икономически съюз. Това не е моята представа.  – Министър-председателят Тереза Мей поддържа постоянни контакти с европейските лидери, особено интензивни през последните две-три седмици, що се отнася до напредъка на преговорите и как възнамеряваме да продължим напред. Тя полага и максималните усилия да пътува и да се среща с всеки лично. Това е задължението на министър-председателя – да поддържа лични отношения с всеки лидер в Европа. Понякога е по-трудно, идват избори, лидери се сменят. Но определено смятам, че премиерът поддържа добри контакти с всички.  – Лично смятам, че спорът между Каталуня и Испания е от компетенциите на испанското правителство. Преди седмица бях на празненства по случай националния празник на Испания, организирани от посолството в Лондон. Имах възможността пред испанци и хора от други националности да ги поздравя за отношението им към укрепването на демокрацията и фактът ,че имат конституция, която гарантира националното единство, което е изключително важно за всяка страна. За това и не искам да коментирам по-нататък действията на испанското правителство; напълно подкрепям конституционни действия. Най-важното нещо за едно правителство остава как да гарантира сигурността на гражданите си. И съм сигурна, че точно това ще направят и властите в Испания.  – Открих в София един много гостоприемен град. Срещнах много дружелюбни хора тук и мога да разбера защо толкова много британски туристи пътуват насам за почивка.", "date": "2017.10.20", "title": " Джойс Ейнли, британски зам.-министър за Брекзит, пред „Труд“: Искаме споразумение с ЕС в интерес на всяка държава членка"}
{"url": "https://trud.bg/%d0%bf%d1%80%d0%be%d1%84-%d0%bd%d0%b8%d0%ba%d0%be%d0%bb%d0%b0%d0%b9-%d0%b2%d1%8a%d0%bb%d0%ba%d0%b0%d0%bd%d0%be%d0%b2-%d0%be%d1%82-%d0%ba%d1%80%d0%b8%d0%b1-%d0%b7%d0%b0-%d0%ba%d0%b0%d0%ba%d0%b2/", "text": "Не намирам логика в заплахите на синдикатите от КНСБ за протест другата седмица, след като всички икономическите показатели в страната вървят нагоре. Попитах ги за какво недоволстват, след като в проектобюджета за 2018 година е заложено увеличение на средствата за заплати в почти всички сектори – повече пари за доходи ще има за държавните служители, в здравеопазването, в образованието. Логичен отговор не получих. Това обяви пред репортер на „Труд“ заместник-председателят на КРИБ и шеф на Управителния съвет на Българска минно-геоложка камара проф. Николай Вълканов, който участва в работна закуска на бизнеса с профсъюзите КНСБ и КТ „Подкрепа“. Припомняме ви, че КНСБ обяви, че излиза на протест в София другия петък, като първоначално бе съобщено, че ще се протестира за още повече пари за увеличение на заплатите, а тази сутрин лидерът на синдиката Пламен Димитров уточни пред bTV, че протестът е „за да останат хора в България“. „Присъствах на тази закуска по покана на синдикатите, но и на тях им казах, че отивам там като работодател и като заместник-председател на КРИБ. На нея видях, че самите синдикати имат различно виждане за протест – КНСБ искат протест, но КТ „Подкрепа“ не са съгласни. “Конфедерацията на работодателите и индустриалците в България е организация на светлата икономика и трябваше да кажем на синдикатите, че е много важно да инвестираш, за да постигаш резултати, а не само да искаш още и още“, категоричен бе проф. Вълканов. Той обяви, че добавката за прослужено време е излишнa и поставя в неравностойно положение по-младите работници.", "date": "2017.10.20", "title": " Проф. Николай Вълканов от КРИБ:  За какво ще протестират синдикатите, когато всичко върви нагоре?"}
{"url": "https://trud.bg/%d1%81%d0%be%d1%86%d0%b8%d0%b0%d0%bb%d0%b8%d1%81%d1%82%d0%b8%d1%82%d0%b5-%d0%be%d1%82-%d0%bf%d0%bb%d0%be%d0%b2%d0%b4%d0%b8%d0%b2%d1%81%d0%ba%d0%b0-%d0%be%d0%b1%d0%bb%d0%b0%d1%81%d1%82-%d1%82%d0%be/", "text": "„Това, че не сме съгласни с решения на националното ръководство, не ни прави привърженици на ГЕРБ!”, декларираха общински съвети на БСП от Пловдивска област. В декларации и лични становища социалистите от региона изразяват своята подкрепа за решението на Областния съвет на БСП-Пловдив да получат стенограмата от заседанието на Националния съвет на Партията от 14 октомври. Според тях това ще даде отговор на повдигнатите в обществото въпроси относно позициите на членовете на НС на БСП. Социалистите в Пловдивско считат, че все повече се налага еднолично управление в партията, като решенията се съобщават чрез медиите, а след това се налагат. Според тях последният пример за това е свикването на заседание на Конгреса, за чието провеждане и дневен ред отново са научили от медиите. В декларация на БСП-Стамболийски се твърди, че местните социалисти са против разделението в партията на групи и взаимното им настройване против една друга и допълват, че никой председател досега не си е позволявал да поставя разделителни линии в БСП. „Ако на предстоящия конгрес не се приемат някои от предложенията на ръководството, това означава ли, че и делегатите ще бъдат заклеймени и противопоставени на членовете”, питат социалистите от Стамболийски. Към това становище се присъединяват и организациите от Калояново, които искат да знаят имало ли е на заседанието предложение за вот на недоверие към ГЕРБ и защо то не е било обсъдено. Кога БСП ще стане наистина опозиция, а няма да се занимава единствено със скандали, питат те. „Къде са допитванията по важните теми, които бяха обещани? Свикването на Конгреса не може да замени допитването до социалистите, защото в тези кратки срокове няма как да има обсъждане на материалите, няма даже да могат да се прочетат от делегатите. Открит е въпросът дали точно на Конгрес трябва да се обсъждат точки от плана на Националния съвет”, коментират социалистите от Пловдивска област. Те декларират подкрепа и застават твърдо зад своя областен лидер Георги Гергов и изказаното от него мнение, че „най-важно е единството в БСП и е недопустимо да се прокарват разделителни линии между членовете на партията, защото голяма част са такива от дълги години и са доказали своите качества и лоялност”. А това, че не са съгласни с решения на ръководството не ги прави привърженици на ГЕРБ, категорични са социалистите от Пловдив и региона. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.10.20", "title": " Социалистите от Пловдивска област: Това, че не сме съгласни  с решения на националното ръководство, не ни прави привърженици на ГЕРБ!"}
{"url": "https://trud.bg/%d0%b7%d0%b0%d0%bf%d0%bb%d0%b0%d1%82%d0%b8%d1%82%d0%b5-%d0%bd%d0%b0-%d1%83%d1%87%d0%b8%d1%82%d0%b5%d0%bb%d0%b8%d1%82%d0%b5-%d0%b4%d0%b0-%d1%81%d1%82%d0%b0%d0%bd%d0%b0%d1%82-120-%d0%be%d1%82-%d1%81/", "text": "Възнагражденията на учителите трябва да бъдат по-високи от средните и дори да са 120% от тях, каза след среща с представители на образователните институции във Варна просветният министър Красимир Вълчев. Според него само по този начин могат да бъдат мотивирани млади хора да влязат в педагогическата професия. Министърът заяви, че е поет ангажимент при делегираните бюджети да бъде променена финансово-разпределителната формула, така че да не зависят само от броя на учениците.  Освен стандарт за дете/ученик/ ще бъде добавен и стандарт за група/паралелка/, както и за институция, която няма да зависи от броя на децата и учениците. Основният фактор за неравенство в системата е възможността училищата и детските градини да ангажират добри педагогически специалисти, посочи Вълчев. Според него  ангажирането на добри специалисти е много по-трудно в малките и отдалечените населени места.По линия на ОП „Региони в растеж“ ще бъдат инвестирани близо 600 милиона лева в образователна инфраструктура, допълни още Вълчев.", "date": "2017.10.20", "title": " Заплатите на учителите да станат 120% от средната за страната"}
{"url": "https://trud.bg/%d0%b4%d0%b5%d0%bf%d1%83%d1%82%d0%b0%d1%82%d1%8a%d1%82-%d0%b0%d0%bb%d0%b5%d0%ba%d1%81%d0%b0%d0%bd%d0%b4%d1%8a%d1%80-%d1%81%d0%b8%d0%b4%d0%b8-%d1%81%d0%b5-%d1%81%d1%80%d0%b5%d1%89%d0%bd%d0%b0-%d1%81/", "text": "По инициатива на депутата от ПГ на „Обединени патриоти“ Александър Сиди в сряда се проведе среща с Н. Пр. Ирит Лилиан – посланик на Държавата Израел в посолството в България, съобщиха от пресцентъра на ВМРО. Разговорът беше иницииран от народния представител във връзка с появили се в медиите притеснения, свързани с изказването му по повод еврейската нова година. След срещата Сиди отправи обръщение, чийто пълен текст прилагаме по-долу: На 21. 09. 2017 г. по повод еврейския празник Рош Ашана от трибуната на Народното събрание на Република България отправих поздравление към еврейската общност в България и евреите по света. В словото си засегнах и темата за ролята на България по време на гоненията на евреите през Втората световна война. България, като една демократична европейска държава, през последните години се наложи като лидер на Балканите по отношение на процесите, които протичат на територията на Западните Балкани. Като държава с ясна визия по отношение на тези процеси, страната ни става обект на недобронамерени инсинуации по всякакви вътрешно- и външнополитически теми, част от които са свързани и с делото на предците ни по времето на Холокоста. Уверен съм, че историята трябва да бъде оставена на историците, а анализите – на мъдростта на времето. И, ако използваме метафората, че диамантът в короната има неповторим блясък, когато го гледаш отблизо, но трябва да се отдалечиш, за да видиш и малките несъвършенства в целостта. Те обаче не правят диаманта по-малко искрящ, то със сигурност чудото на спасението на евреите в старите предели на Отечеството не може да ни заслепява и да забравяме смъртта на онези от Тракия, Македония и Пирот. Аз и моите колеги, както и целият нормален свят, скърбим и сме потресени от избиването на невинни хора само заради техния произход. Но се гордеем с това, че българският народ е направил това, което е било по силите му за спасяването на евреите в старите предели на България. Искрено съжалявам, че моето изказване не е било разбрано правилно. Надявам се, че онези, които са се почувствали засегнати, ще разберат, че става дума само и единствено за грешна трактовка на думите ми, а не за тенденциозно и недобронамерено отношение от мен към еврейската общност и Държавата Израел.  България и Израел имат отлични междудържавни отношения. В момента дори тече процес към пълноправно членство на страната ни в Международния Алианс за възпоменание на Холокоста (IHRA) и поради тази причина не искам изказването ми (погрешно разтълкувано) да даде възможност на някой да хвърли сянка върху този процес. Още веднъж заявявам моето искрено и топло отношение към еврейската общност в България и Държавата Израел.", "date": "2017.10.20", "title": " Депутатът Александър Сиди се срещна с посланика на Израел Ирит Лилиан"}
