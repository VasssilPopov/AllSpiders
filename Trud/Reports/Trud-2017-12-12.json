{"url": "https://trud.bg/%d0%b2%d0%bb%d0%b0%d1%81%d1%82%d1%82%d0%b0-%d0%bf%d0%b0%d0%ba-%d0%ba%d0%bb%d0%b5%d0%ba%d0%bd%d0%b0-%d0%bf%d1%80%d0%b5%d0%b4-%d0%b7%d0%b5%d0%bb%d0%b5%d0%bd%d0%b8%d1%82%d0%b5-%d1%80%d0%b5%d0%ba%d0%b5/", "text": "Точката за изменение на концесионния договор за ски зоната над Банско се изтегля от дневния ред на Министерския съвет, съобщи министърът на околната среда и водите Нено Димов на извънреден брифинг в сградата на МОСВ. „Взех решение да оттегля внесения проект на Министерски съвет за даване на съгласие за сключване на допълнително споразумение. Той ще бъде внесен заедно с промяната на плана за управление на Национален парк „Пирин“, обясни Димов. По този начин официалните власти за пореден път показаха, че през последните 10 години се съобразяват с исканията на шепата организации от коалицията „За да остане природа в България“. Това са единствените противници на развитието на зимния и планински туризъм у нас, като за всички години на протести не са изказали нито един екологичен аргумент. Те саботират изграждането на втори кабинков лифт в ски зона „Банско“, а именно такава възможност щеше да даде промяната на концесионнния договор. Така щяха да изчезнат опашките пред сега действащото съоръжение – то е недостатъчно да качи до пистите всички желаещи и те чакат с часове пред подстанцията. Другата стъпка е точно частичното изменение на действащия план, който не позволява никакви нови съоръжения дори в ски зоната. В момента изменението е на обществено обсъждане, което ще приключи на 22 декември, а след това трябва да бъдат обработени всички мнения, изпратени в МОСВ. Още миналата седмица гласуването на промяната на концесионния договор беше отложена по искане на премиера Бойко Борисов на заседанието на кабинета. В същото време под прозорците на МС имаше на протест двайсетина души от „За да остане природа в България“, като в редиците им беше и лидерът на „Да, България“ Христо Иванов. Както „Труд“ писа тогава, точката за промяната на концесионния договор бе разгледана в 10:30 на заседанието, а зелените се разотидоха половин час по-рано като обявиха, че текстът няма да се гледа –  В понеделник в МОСВ бе организирана  . На нея не се появиха зелените, които бойкотираха кръглата маса. Там бяха екоминистърът Нено Димов, колегите му от туристическото и спортното ведомство – Николина Ангелкова и Красен Кралев. Присъстваха хора от екоорганизации, експерти от браншови организации, бивши министри на околната среда. Всички се обединиха около тезата, че втори лифт в Банско е крайно необходим и промяна на концесията трябва да има. В същото време зелените изпратиха 100 въпроса до вицепремиера Валери Симеонов, който е съвносител на промяната за концесионния договор. На кръглата маса се разбра, че на всеки от въпросите през 10-те години спорове е отговаряно многократно. След оповестеното от МОСВ, решението на проблема с втория лифт се отлага поне до края на годината. Относно новият план за управление на НП „Пирин“ – той трябваше да влезе в сила през 2014 година, но до днес е в съда заради жалби, подадени именно от зелените, които манипулират обществото, че с приемането му ще се разрешат сечи в НП „Пирин“.   „Труд“ публикува изказването на министъра на околната среда и водите Нено Димов от извънредния брифинг: „Направих всичко възможно да дам максимална публичност на проекта на кръгла маса, на която бяха разяснени всички аспекти на решението. Целта беше всички заинтересовани страни да се убедят, че натрупаният с години проблем с изграждането на втори лифт на ски зона „Банско“ трябва да бъде решен. Проблемът има два аспекта – екологичен и икономически. Винаги съм заявявал, че трябва да има баланс между тези два аспекта – опазването на природата и икономическото развитие. Като министър на околната среда аз отговарям за спазване на екологичното законодателство. В конкретния случай режимите по това законодателство се определят в Плана за управление на Национален парк „Пирин“. Вторият лифт не може да се изгради, без да има промяна в плана. Без такава промяна не може да се процедират евентуалните инвестиционни намерения за изграждане на спортни съоръжения, които да бъдат подложени на всички оценки за въздействието върху околната среда. Вторият аспект е икономически и той се определя в концесионния договор за ски зона Банско. Договорът трябва да бъде приведен в съответствие със законодателството. Това е първият договор от този тип, подписан през далечната 2001 г. и има много несъвършенства в него, които трябва да бъдат прецизирани. Не желая да взимам решения на инат. В търсенето на баланс оттеглям промяната в концесионния договор. Тя ще се гледа заедно с промяната в плана за управление на НП Пирин“. Проектът на плана за управление е в процедура на обществено обсъждане до 22 декември 2017 г. и двете точки ще бъдат внесени заедно на следващо заседание на Министерски съвет“.   По време на извънредния брифинг министър Нено Димов бе помолен да даде прогноза за срокове кога ще са готови експертите в МОСВ с резултатите от общественото обсъждане за частичното изменение на действащия план на НП „Пирин“. Димов отговори, че всичко зависи от броя на становищата, които бъдат получени. Опитът показва, че становищата са една от схемите на зелените да забавят важни проекти. Още при изготвянето на новия план за управление, който още е в съдебна фаза, от фирмата съставител обявиха пред „Труд“, че са получили стотици становища, които са почти еднакви и са изпратени от едни и същи електронни адреси. Същото бе и за плана на парк „Витоша“. По този начин зелените зариват с бумащина експертите, които са задължени да прегледат и отбележат всяко становище. Сега планът им отново е такъв – още на дискусията, организирана през ноември от вицепремиера Валери Симеонов и даването на началото на обществено обсъждане за изменението на действащия план, призивът на зелените в социалните мрежи беше „Пращайте становища“ и „Трябват ни хора за становища“. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.12.12", "title": " Властта пак клекна пред зелените рекетьори (ОБЗОР)\t\t\t"}
{"url": "https://trud.bg/%d0%bd%d0%be%d0%b2%d0%b8-71-%d0%ba%d0%b3-%d0%bf%d0%bb%d0%b0%d1%81%d1%82%d0%bc%d0%b0%d1%81%d0%be%d0%b2%d0%b8-%d0%ba%d0%b0%d0%bf%d0%b0%d1%87%d0%ba%d0%b8-%d1%81%d1%8a%d0%b1%d1%80%d0%b0%d1%85%d0%b0-%d0%b2/", "text": "Вече година район „Южен” в Пловдив участва в благородната инициатива на организацията „Here2Help” за събиране на пластмасови капачки за рециклиране, а всички приходи се даряват за обществени каузи. Последното събрано количество, което беше предадено днес, е 71 кг. „Благодаря на всички, които се включват в кампанията, като по този начин всички заедно ще допринесем за съхраняването на околната среда, в която живеем, а оказваме подкрепа за благородни инициативи”, заяви кметът на „Южен“ Борислав Инчев. Администрацията на район “Южен” продължава да съдейства за събирането на капачки. Всички, които искат да се включат могат да го направят като ги предават в кметството на района на ул.”Македония” 73А. В момента от Here2Help търсят следващата кауза, която да подкрепят. Ако имате идея или кауза, която искате да осъществите, те са готови да я припознаят и помогнат с реализирането й. За целта изпращайте предложения до тях на имейл: here2help.bg@gmail.com или в страницата им във фейсбук. При подбора ще се взимат предвид следните неща: 1) Колко души ще бъдат облагодетелствани от идеята;  2) С какво ще допринесе тази идея за облагодетелстваните от проекта;  3) Да се вмества в бюджета, който в момента е все още ограничен. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.12.12", "title": " Нови 71 кг пластмасови капачки събраха в кметството на район „Южен” в Пловдив"}
{"url": "https://trud.bg/%d0%bd%d0%b0%d0%b4-100-%d0%b8%d0%bd%d0%b2%d0%b5%d1%81%d1%82%d0%b8%d1%82%d0%be%d1%80%d0%b0-%d1%83%d1%87%d0%b0%d1%81%d1%82%d0%b2%d0%b0%d1%82-%d0%b2-%d0%be%d0%b1%d0%bb%d0%b8%d0%b3%d0%b0%d1%86%d0%b8%d0%be/", "text": "Над 100 инвеститора, сред които международни финансови институции, банки, пенсионни и инвестиционни фондове и асет мениджъри, участват в облигационната емисия на ЕНЕРГО-ПРО, успешно реализирана съвместно от финансовите гиганти J.P.Morgan и Citi в последния ден на ноември. ЕНЕРГО-ПРО се позиционира като компания от голяма стратегическа важност за регионалния енергиен пазар, разполагайки с разнообразни бизнеси, географски диверсифицирани в България, Грузия и Турция, с висок процент на стабилни приходи от регулирани дейности. Компанията дебютира на международните пазари на дългови книжа, възползвайки се от благоприятните пазарни условия. С това групата повиши своята финансова гъвкавост и премина към централизиран модел на финансиране. Високият интерес към емисията, която бе презаписана 2.2 пъти и генерира поръчки за над 800 милиона евро, е показателен за успеха на транзакцията. 53% от инвеститорите са асет мениджъри, 17% – международни финансови институции, 16% – банки, 11% – пенсионни и инвестиционни фондове. Най-голям дял от инвеститорите – 36%, са от Великобритания, 15% са от Австрия и Германия, други 15% са разпределени в Западна Европа, Централна и Източна Европа и Общността на независимите държави, и 15% са от други западноевропейски държави. Отчитайки засиленото търсене и високото качество на инвеститорите в облигационната емисия, Енерго-Про реши да увеличи размера на облигацията в процеса на преговорите от 350 на 370 милиона евро.", "date": "2017.12.12", "title": " Над 100 инвеститора участват в облигационната емисия на Енерго-Про\t\t\t"}
{"url": "https://trud.bg/%d0%bf%d1%80%d0%be%d1%84-%d0%b3%d0%b5%d0%be%d1%80%d0%b3%d0%b8-%d0%bc%d0%b8%d1%85%d0%b0%d0%b9%d0%bb%d0%be%d0%b2-%d0%b1%d1%81%d0%bf-%d1%89%d0%b5-%d0%bf%d0%be%d0%b4%d0%ba%d1%80%d0%b5%d0%bf%d0%b8-%d0%b2/", "text": "Бюджетна комисия беше отхвърлено ветото на президента, което се отнася до мораториума върху вноса на иновативни медикаменти. Предстои гласуване в пленарната зала. Според проф. Георги Михайлов, депутат от БСП, резултатът от предстоящото гласуване не може да бъде предизвестен. Дискусия обаче е била проведена в парламентарната зала – и в кулоарите, и в бюджетната комисия. При вота БСП ще подкрепи ветото на президента, заяви по   депутатът социалист, „тъй като в това има една сериозна човешка логика, а и професионална логика“. Той обясни и значението на израза „нови молекули“: „Първо става ума за брой на лекарствени средства (професионално жаргонно „молекули“) и за броя на заболявания и за средства като цяло, които са незначителни на фона на разходите за медикаменти през тази предстояща финансова година. Те са около 1 милиард, а тука става дума, при различните изчисления, за 25-40 милиона лева, т. е. между 2.5 – 4% от бюджета за лекарствените средства за новата бюджетна 2018 г., което едва ли би променило по някакъв драматичен начин състоянието на бюджета“ На този фон, по думите на проф. Михайлов, съгласно излезлите сега данни на НЗОК за преразхода на медикаменти за 2017 година, той е около 40 милиона лева. С внимателен контрол върху тези лекарствени средства, биха могли да бъдат спрени възможностите за злоупотреби с „толкова скъпи и иновативни молекули“, смята той. Професорът подчерта, че във всички години на прехода „нито едно правителство не си е позволявало да спре достъпа на български граждани до иновативни медикаменти, които могат да повлияят тяхното състояние в определен етап от развитето на заболяването“. Според него, тезата, че едно лекарство има аналог и могат да бъдат използвани други средства, не е издържана от професионална гледна точка. „Тъй като в хода на лечението, в хода на наблюдението на пациента ние стигаме понякога до ситуация, в която действително се надяваме на някаква определена конструкция на лечението. Разбира се, това е биологично предположение, екипът не може да бъде сигурен, че пациентът ще бъде повлиян ефективно, но това е негово човешко право и в никакъв случай това право не може да бъде дискриминирано по един законов начин. Това създава едно сериозно социално напрежение“. Проф. Георги Михайлов призна и се съгласи с твърдение на министър Ананиев, че през годините е направено много по отношение на достъпа до нови лекарства, „но медицината се развива с колосални темпове“ и редица тежки заболявания вече могат в много от случаите да бъдат „моделирани от съвременната медицина“. Затова гражданите не трябва да бъдат лишавани от такива възможности. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.12.12", "title": " Проф. Георги Михайлов: БСП ще подкрепи ветото на президента в пленарна зала"}
{"url": "https://trud.bg/%d0%bc%d0%b8%d0%bd%d0%b8%d1%81%d1%82%d1%8a%d1%80-%d0%b0%d0%bd%d0%b3%d0%b5%d0%bb%d0%ba%d0%be%d0%b2%d0%b0-%d0%bc%d0%be%d0%b6%d0%b5%d0%bc-%d0%b4%d0%b0-%d0%bf%d1%80%d0%b5%d0%b4%d1%81%d1%82%d0%b0%d0%b2/", "text": "Ръстът на в туризма е 8% в сравнение с миналата година и над 8,25 млн. туристи. Това каза министърът на туризма Николина Ангелкова по време на официалната церемония по връчване на Годишните награди в туризма. На събитието присъстват десетки гости, сред които председателят на парламента Цвета Карастоянова, министърът на спорта Красен Кралев, народни представители, кметове на общини и др. „Изключително ви благодаря, че сте с нас отново тази вечер на вторите годишни награди в туризма. Много бих искала да насърча тези, които не го направиха, да го направят следващата година, защото годишните награди показват не само избраното събитие или дестинация, но подкрепят труда на всяка една община, представител в бизнеса, така че да представим България като целогодишна туристическа дестинация“, обърна се министър Ангелкова към гостите. „Важно е, че с обединени усилия можем да представим страната като едно бижу, богатство. Бих искала да благодаря на целия екип на Министерството на туризма, които неуморно работиха, за да може това събитие да се случи. Бих искала да благодаря и на всеки един от кандидатите, защото надпреварата беше оспорвана и близо над 100 000 души са гласували. Поздравявам и победителите, а и тези, които участваха. Всеки един от вас заслужава тази награда“, каза още Николина Ангелкова. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.12.12", "title": " Министър Ангелкова: Можем да представим страната като едно бижу в туризма (ВИДЕО)"}
{"url": "https://trud.bg/%d0%ba%d0%be%d0%bb%d1%8c%d0%be-%d1%86%d0%b0%d1%87%d0%b5%d0%b2-%d0%be%d1%82-%d1%85%d0%b8%d1%82%d1%80%d0%b8%d0%bd%d0%be-%d0%be%d1%82%d0%b8%d0%b4%d0%b5-%d0%b2-%d1%81%d1%82%d0%b0%d1%80%d1%87%d0%b5%d1%81/", "text": "Николай Цачев от шуменското село Хитрино, за когото  , като последния без покрив, който очаква настаняване в социално заведение, от вторник е настанен в Дома за стари хора в Шумен. Преди това за седмица той беше при подходящи условия в Кризисния център в града. Настаняването му в старческия дом е станало възможно благодарение на дирекциите „Социално подпомагане“ в Шумен и в община Венец, съобщават за медиите оттам и обясняват процедурата. На 20 ноември с помощта на социалните работници Кольо, както го знаят всички, подал заявление в Дирекция „Социално подпомагане“ – Венец за ползване на услугите на Дома за стари хора в Шумен. Желанието му за настаняване е заради претърпяна операция на става, затруднено самообслужване и влошаване на здравословното му състояние. Документите му са били обработени и насочени със заявка за приоритетно настаняване. Както „Труд“ писа, колоритният хитринчанин обитаваше фургон след като къщата му, в която живееше сам, бе разрушена от взрива на 10 декември. Комисия прецени, че няма как да се възстанови. Тя се гради от основи със средствата /5 млн.лв./, отпуснати от държавата за покриване на социални нужди на пострадалите в Хитрино. Ще бъде готова идната година. Сега Цачев е подпомаган с целева помощ за отопление, съобщават социалните. Бил е подпомаган и с месечни помощи по реда на чл.9 от Правилника за прилагане на Закона за социално подпомагане, както и с еднократна помощ в размер на 325 лв., отпусната след инцидента в Хитрино. Освен това Обществения съвет осребри и операцията му за смяна на ставата в размер над 3 000 лв. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.12.12", "title": " Кольо Цачев от Хитрино отиде в старчески дом"}
{"url": "https://trud.bg/200-%d0%bc%d0%bb%d0%bd-%d0%bb%d0%b2-%d0%b7%d0%b0%d0%bf%d0%be%d1%80-%d0%b7%d0%b0-%d0%b0%d0%ba%d1%82%d0%b8%d0%b2%d0%b8-%d0%bd%d0%b0-%d0%b8%d0%b2%d0%be-%d0%bf%d1%80%d0%be%d0%ba%d0%be%d0%bf%d0%b8%d0%b5/", "text": "Наложен е запор за 199 051 065,19 лв.на имущества на Иво Прокопиев. Сумата включва дялове и акции от капитала на 40 дружества, пряко и непряко контролирани от Прокопиев, банкови сметки и 32% от луксозна къща с двор в Созопол. Това съобщи Пламен Георгиев, председател на Комисията за отнемане на незаконно придобито имущество (КОНПИ). Мотивираното искане на КОНПИ за допускане на обезпечителни мерки по бъдещ иск е внесено в Бургаския окръжен съд, на чиято територия е недвижимият имот. С определение от 21 ноември е наложен поисканият запор на близо 200 млн лв. на Прокопиев и свързаните с него лица, сред които е и съпругата му Галя. 150 736 000 лв. от общата сума на запора са средства, получени от Прокопиев през 2012 г. от продажбата на “Каолин”. По закон проверяваният преиод е от 10 години. Но за да изясни произхода на парите се наложило комисията се е върнала до 1999-2000 г. и е установила множество нарушения при приватизацията на дружеството. Заключението е, че сумата от продажбата преди 5 години е придобита по незаконен начин. За дружеството, оценено на 7,5 млн. лв., били платени 10% в брой, а станалите – с компенсаторки и реално държавата получила около 1,5 млн лв. Четирима юристи и седем икономисти са работили по проверката от януари т.г. Тогава КОНПИ е била уведомена от прокуратурата, че срещу Прокопиев е повдигнато обвинение заедно с бившите министри Симеон Дянков и Трайчо Трайков за продажбата на държавни дялове на електроразпределителното дружество EVN. След проверка на банковите извлечения на Прокопиев било установено несъответствие от 14 млн. лв. между разходите и приходите му като физическо лице. Решението за образуване на производство срещу Прокопиев е било прието с 4 гласа “за” и едно особено мнение на Лиляна Терзиева – комисарката, назначена навремето в КОНПИ от президента Плевнелиев. От Комисията смятат, че още в началото е изтекла информация към Прокопиев, защото той предприел действия по закриване на 4 свои търговски дружества в Кипър. “Нямам дружества в Кипър и не съм предприемал действия по закриването им” – така Прокопиев отговори на въпрос на “Труд”. Неговата позиция, че станал жертва на посегателство срещу свободното слово, въпреки че от комисията обясниха, че само едно от запорираните дружества има 13,5% от дяловете в издателската фирма “Иконмедиа” и на практика тя не е засегната запора. “Имаше натиск над комисията чрез медийни публикации. В редица интервюта проверяваното лице опита да наложи множество манипулативни твърдения”, посочи Пламен Георгиев. Прокопиев и още 11 души, засегнати от запора, са обжалвали определението на Бургаския окръжен съд. По процедура до 3 месеца той може да докаже пред КОНПИ, че имуществата са придобити законно. Но ако не успее, Комисията ще внесе иск в съда за “гражданска конфискация” на активите му. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.12.12", "title": " 200 млн. лв. запор за активи на Иво Прокопиев (ОБЗОР)\t\t\t"}
{"url": "https://trud.bg/%d0%b5%d0%bc%d0%b8%d0%bb-%d0%b4%d0%b8%d0%bc%d0%b8%d1%82%d1%80%d0%be%d0%b2-%d1%80%d0%b5%d0%b2%d0%b8%d0%b7%d0%be%d1%80%d0%be-%d1%85%d0%be%d1%80%d0%b0%d1%82%d0%b0-%d0%ba%d0%be%d0%b8%d1%82%d0%be-%d0%b2/", "text": "Схеми като тази с износа на лекарства има много и те действат в продължение на години. Оказва се, че хората, които внасят лекарствата, са същите, които ги изнасят. Щом разберат, че в чужбина дават двойно и тройно по-добра цена, веднага събират всичко от търговската мрежа и го изнасят зад граница. Това каза по   депутатът от ПГ „Обединени патриоти“ Емил Димитров-Ревизоро, председател на Комисията за наблюдение на приходните агенции и борба със сивата икономика и контрабандата в Народното събрание. „Поканих в нашата комисия господин главния прокурор и той даде много забележки и много разяснения. Агенцията за лекарствените средства даде един наръчник на младия крадец – фармацевт. В правната комисия главният прокурор направи изключително смислени предложения как да бъде променен Наказателния кодекс, так че хората, които злоупотребяват, да си получат наказанията“, обясни депутатът. Димитров изрази надежда, че политическите сили в парламента ще се обединят около идеята за законодателни промени, които да спрат порочната практика на реекспорт на лекарства. „Реекспортът не е незаконен. Не става дума за надвнесени отгоре количества. Неморално е, когато има лекарства, внесени за потребление в страната, разбереш, че има добре печалба и да ги изнесеш. Ние това искахме да забраним“, уточни Димитров. Според него „темата е много болна“. БСП първи заявиха подкрепата си за предложенията на главния прокурор и вероятно затова „ГЕРБ все още не са се произнесли“, предположи народният представител. „Аз лично смятам, че трябва да се обединим и това беше да целта да поканя Агенцията за лекарствените средства и главния прокурор, за да даде методологията, да каже кои членове трябва да се пипнат. Той каза – престъпление има, законодателна мярка няма. Мисля, че се получи много добър диалог. Ще има законодателна инициатива, спомената от него и припозната от всички политически сили, надявам се“, подчерта Емил Димитров. На въпрос за контрабандата с горива депутатът от „Обединени патриоти“ заяви, че парламентарната Комисията за наблюдение на приходните агенции и борба със сивата икономика и контрабандата е установила как горивата влизат в страната, складове и бензиностанциите, където се манипулират уреди, има двойни цистерни и т.н. „Ние затворихме целия кръг как се е случило в България. Имаше институции, които се опитаха да укрият какво е ставало, но пък други се похвалиха с резултатите – заловени организирани престъпни групи, хакери и т.н.“, каза още Емил Димитров. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.12.12", "title": " Емил Димитров-Ревизоро: Хората, които внасят лекарствата, са същите, които ги изнасят"}
{"url": "https://trud.bg/%d1%85%d0%b0%d0%ba%d0%b5%d1%80%d0%b8-%d1%83%d0%b6%d0%b8%d0%bb%d0%b8%d0%bb%d0%b8-%d0%b1%d0%b0%d0%bd%d0%ba%d0%b8-%d0%b2-%d1%80%d1%83%d1%81%d0%b8%d1%8f-%d0%b8-%d1%81%d0%b0%d1%89-%d1%81-10-%d0%bc%d0%bb/", "text": "Незасичана по-рано група от рускоговорящи хакери задигнала почти $10 млн. от поне 18 банки, повечето в САЩ и Русия, като проникнала в системи за междубанкови трансфери, предаде Ройтерс. Московската компания за киберсигурност “Груп-ИБ” предупреди, че атаките, които започнали пред 18 месеца и позволявали изтегляне на откраднатото от банкомати, изглежда продължавали, като банки в Латинска Америка може да са следващите мишени. “Груп-ИБ” кръстила групата “MoneyTaker” по името на софтуера, използван за пренасочване на платежни нареждания и осребряването им с мрежа от наети “мулета” от банкомати. Тя идентифицирала 18 ударени банки, сред които 15 в 10 US щата, две в Русия и една във Великобритания. Мишени били още фирма за финансов софтуер и правна кантора. При всеки от 14-те удара в САЩ били задигани по $500 000, загубите в Русия били по $1,2 млн. на пробив, но една банка засякла атаката и си върнала задигнатото.", "date": "2017.12.12", "title": " Хакери ужилили банки в Русия и САЩ с $10 млн."}
{"url": "https://trud.bg/%d0%b4%d0%b2%d0%b0%d0%bc%d0%b0-%d0%b4%d1%83%d1%88%d0%b8-%d0%b7%d0%b0%d0%b3%d0%b8%d0%bd%d0%b0%d1%85%d0%b0-%d0%b8-%d0%bf%d0%b5%d1%82%d0%b8%d0%bc%d0%b0-%d1%81%d0%b0-%d1%80%d0%b0%d0%bd%d0%b5%d0%bd%d0%b8/", "text": "Двама загинаха, петима са ранени при тежък пътен инцидент, съобщиха от полицията в Сливен. Произшествието е станало около 7,30 ч., на пътя между новозагорските села Сокол и Еленово. Автобус с работници се е блъснал в крайпътно дърво. Ударът е бил смъртоносен за шофьора и един от пътниците, според първоначалните сведения на полицията. На мястото на произшествието са изпратени екипи на пътна полиция и експерти. Извършва се оглед.  Автобусът е на фирма „Дичони“-Ямбол и по договор е превозвал работещите от региона в ТЕЦ-2. Пътни полицаи съобщиха, че ударът в дървото е настъпил в зоната на завой, на обледен участък от шосето. Още трима работници от тежката катастрофа са постъпили в лечебно заведение, съобщиха източници на „Труд“. Мъжете са отишли на работа в „ТЕЦ Марица Изток 2“, заявили са, че се чувстват добре. Но по разпореждане на директора са били изпратени в болницата в Ямбол за преглед. С тях пострадалите от пътното произшествие стават осем души. Работата по случая продължава. Движението по пътя не е затворено, няма затруднения – уточниха от полицията. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.12.12", "title": " Автобус се блъсна в дърво\t\t\t"}
{"url": "https://trud.bg/%d0%b7%d0%b0%d1%89%d0%be-%d0%b3%d1%80%d0%b0%d0%b6%d0%b4%d0%b0%d0%bd%d0%b8-%d0%bd%d0%b0-%d0%b5%d1%81-%d1%81%d0%b0-%d0%bd%d0%b0%d0%bf%d1%83%d1%81%d0%bd%d0%b0%d0%bb%d0%b8-%d0%be%d0%b1%d0%b5%d0%b4%d0%b8/", "text": " Семейство ни се премести в Обединеното кралство през есента на 2004 г. Правата, свързани с гражданството в ЕС, бяха основните за моето решение да приема предложението да преподавам в Университета в Оксфорд. Въпреки това и след моя принос за висшето образование в Обединеното кралство за повече от десетилетие, аз все по-малко се чувствах добре дошъл, особено след политическото говорене през последните години за „печалбарския туризъм“. Решението на британския електорат да гласува за Брекзит беше крайната точка за вземане на нашето решение да напуснем.  Много скоро продължих професионалния си живот в Германия, в един от водещите университети. Университетът в Тюбинген беше повече от приветлив, че ме назначи, но и назначи и двама други члена от моя екип от Оксфорд, и двамата граждани на ЕС. Тук продължаваме работата си по социалните права на гражданите на ЕС.  След като учех и работех в Националната Здравна Система (НЗС), се върнах у дома. Истинският мотив за моя ход беше закупуването на мой дом. През времето, докато обмислях преместването си, се случиха стачката на младите лекари, Брекзит, увеличаването на антиевропейските настроения и хроничното и недостатъчно финансиране на НЗС. Окончателният тласък за моето решение бе коментарът на Държавен секретар по здравеопазването, който косвено внуши, че европейските лекари вече няма да бъдат добре дошли в НЗС. И, разбира се, перспективата да чакам часове наред, за да премина границата.  Ирландската здравна служба не е без своите проблеми, но доброто качество на общественото здравеопазване си остава същото. Данъкът тук е малко по-висок, но все пак това е моята заплата. Обучението, което получавам в избраната от мен специалност, е по-добро от това, което ми се предлага в Обединеното кралство. Все пак хубаво е да си у дома.  Работих като авиационен инженер във Великобритания, но в крайна сметка имаше прекалено много пропаганда срещу поляците, а Брекзит беше масивна храчка в лицето на всички, които не са британци. Срамота е, че след 10 години живот в страната, която смятах, за мой дом, толкова брутално бях помолен да се махна. Великобритания се съсредочи във собствното си развитие, но правителството, вместо да обучава хората за ползите от миграцията, както за тях, така и за мигрантите, реши да ни използва като изкупителни жертви, за да покрие тяхната некомпетентност.  Полша, разбира се е значително по-добре, от времето,  когато я напуснах като тийнейджър преди 10 години, и затова реших да се пробвам тук. Климатът е по-добър, остават ми повече пари след разходите и всъщност мога да си позволя да си закупя къща. Най-важното от всичко е това, че никой няма да ми каже „да се прибера“. Какво не ви харесва от това?  Живея в Обединеното кралство повече от 50 години и съм отвратен от начина, по който Англия чувства, че трябва да обърне нещата в Обединеното кралство. Правителството подведе гражданите си, като се концентрира само върху парите, които ще останат в страната, за начина, по който Великобритания може да контролира имиграцията, когато напуснем ЕС. Невъзможно е да се направи пряко сравнение между двете страни, но за времето на моето пребиваване в Обединеното кралство аз чувствам, че страната е променила отношението си към тези, които не са англичани.  След Брекзит се почувствах много нежелан. Виждах неща, като например земевладелци, да отказват да дават аренда на граждани на ЕС, картите за постоянно пребиваване, които след Брекзит нямаха никакво значение, чувството, че съм непотребен, ме накараха да се реша да напусна. Реалните заплати спаднаха, особено за хората, които трябва да изпращат пари в чужбина, за да плащат разходите си в родината си. Не си струва да се отдалечавате от близките си след като в замяна получавате омраза и нисък стандарт на живот.  Понастоящем живея с по-малко пари в джоба си, но най-накрая мога да планирам живота си и да знам какво стои пред мен като човек, а не да бъда хазартен чип. Имах партньор, когато бях в Обединеното кралство, който за съжаление не беше в състояние да се върне с мен, но той разбра причините за решението ми. След като се върнах, най-накрая отново намерих себе си. Никога няма да се върна в Обединеното кралство, ако нещата не се променят радикално и тя стана страната, която някога беше. Имаше много фактори, които ни накараха да напуснем:  замърсяването, начина, по който английската училищна система си стои във викторианските времена. След това дойде Брекзит. И това обърна всичко с главата надолу. Вече не можех да гледам хората в очите. Дори и онези, които гласуваха, останаха безучастни. Не си позволихме да се ядосваме. Италия може да има много проблеми, но италианците са по-добри и малко по-ясни. Живеем в къща, която купихме за по-малко от цената на едно легло в Лондон. Заобиколени от зелени и невероятни гледки, разполагаме с басейн и 1000 маслинови дръвчета. Искаме да живеем по различен начин и да се опитаме да дадем на децата си една по – различна перспектива за живота.", "date": "2017.12.12", "title": " Защо граждани на  ЕС са напуснали Обединеното кралство\t\t\t"}
{"url": "https://trud.bg/%d0%bb%d0%be%d0%b7%d0%b0%d0%bd%d1%81%d0%ba%d0%b8%d1%8f%d1%82-%d0%b4%d0%be%d0%b3%d0%be%d0%b2%d0%be%d1%80-%d0%b8-%d0%ba%d1%8a%d0%b4%d0%b5-%d0%b5-%d0%b1%d1%8a%d0%bb%d0%b3%d0%b0%d1%80%d0%b8%d1%8f-%d0%b4/", "text": "В свое изявление преди посещението си в Гърция, нямащо нищо общо с дипломатичния тон, турският президент Реджеп Ердоган заяви, че е необходима ревизия на Лозанския договор от 1923 г. Подобно изказване породи напрежение не само преди началото на визита му в Атина, но и в България, защото това е документът, който определя границите на Турция с Гърция и България. Всъщност призивът за ревизия на Лозанския договор би трябвало да предизвика много по-голяма тревога, защото именно чрез него Турция се отказва от претенции и губи контрола над Арабския полуостров, Египет, Судан, Триполитания и Киренайка (Либия), Месопотамия, Палестина, Трансйордания, Ливан и Сирия. Важна последица от прилагането на договора е настъпилата след това „доброволна размяна“ на малцинствата между Турция и Гърция. Извършеният обмен на населението граничи с религиозния фанатизъм. От Гърция се изселват не само турци, но и албанци, цигани, българи, власи, евреи и дори гърци мюсюлмани. Аналогичен е подходът и на Турция. Тя прогонва от своята територия всички православни християни, въпреки че много малка част от тях са етнически гърци, а повечето говорят турски. Въпреки, че България не е страна по Лозанския договор, той води до още две последици, фатални за страната ни. Първата е, че започвайки религиозно прочистване, турските власти обезбългаряват Източна Тракия, въпреки, че насилствено изселените българи са екзархисти, а не привърженици на етнофилетичната Цариградска патриаршия. В Гърция пък, от където след Лозанския договор започват да изселват мюсюлманските малцинства, се ражда идеята покрай тях да бъде премахнато и българското християнско население в Западна Тракия и Беломорска Македония. Втората последица за България не е осъзната своевременно, но днес берем горчивите плодове на нашето нехайство. В Западна Тракия възниква най-заплетения и сложен за разрешаване въпрос за правата на една специфична българска етническа общност – тази на българите мюсюлмани, известни още като помаци. След изселването на българите християни, в Западна Тракия остава единствено тази българска група, населяваща най-вече района на Южните Родопи между Ксанти и границата с България. Проблемът се усложнява поради неправомерно предоставени от Гърция на Турция права. Член 45 на Лозанския договор предвижда правата, с които се ползват немюсюлманските малцинства в Турция, по аналогичен начин да бъдат дадени от Гърция на мюсюлманското малцинство на нейна територия. Странен е фактът, че иначе противостоящите си Турция и Гърция по един и същи начин тълкуват този член, а именно, че едва ли не Анкара има някакъв монопол над културните права на мюсюлманското население в Беломорието. Внимателният прочит на чл. 40 и 41 на Лозанския договор обаче показва, че в него се говори за правото на малцинствата „да използват собствения си език“ и, че в „в началните училища обучението на децата трябва да се осъществява… посредством техния собствен език“. Там никъде не се визира турския език. Разликата между собствен, т.е. майчин език, и турски, е очевидна, но Гърция, Турция, а по непонятни причини и България, си затварят очите пред този факт. Тази порочна практика в редица райони на Гърция вече е нарушена. Днес обучението на турски език е запазено единствено в района на Западна Тракия. Многобройните арабски, албански, кюрдски и пакистански мюсюлмански имигрантски общини в Атина, Солун, Ираклион и др., не се ползват от тази „привилегия“, въпреки че при повечето от тях връзката с наследството на Отоманската империя също е прекъсната с Лозанския договор. Възниква въпросът дали всички мюсюлмани в Западна Тракия са с турски майчин език? Както е известно, преди да бъде присъединена към Гърция през 1920 г., откъснатата от България Западна Тракия почти една година е владение на Антантата, която изгражда своя администрация начело с френския генерал Шарпи. При направеното преброяване на населението в района са регистрирани 80 893 българи, като от тях 11 739 са мюсюлмани. Днес в Западна Тракия има около 60 хил. турци, 40 хил. българи мюсюлмани и 20 хил. цигани, т.е. мюсюлманите с майчин език турски са 50 %. По повод международна конференция, посветена на „помаците“, официалната гръцка позиция за произхода на това население е коментирана по следния начин от излизащия в Комотини на турски език вестник „Миллет газетеси“ в броя си от 20 март 2017 г.: „Най-накрая научихме, че онези, които говорят български диалект, не са славяни. Това ние от години го казваме, но сега те искат – не искат, ще трябва да го признаят и приемат, защото славянството не им се нрави в случая. От друга страна българите ще претендират, че славяните са им родствени“. В случая имаме признание както от представителите на турското малцинство в Гърция, така и от самите гръцки власти, че въпросните мюсюлмани в Гърция говорят български диалект. Редно е да кажем, че на същия този български диалект са говорили и изселените през 20-те години на ХХ в. от Западна Тракия българи християни. Този факт по категоричен начин показва, че няма никакъв „помашки“ език, какъвто Гърция упорито се опитва да създаде. Мечтите на турския президент Ердоган за ревизия на Лозанския договор едва ли някога ще се реализират. Той засяга твърде много страни, а и гарант по него са Великобритания, Франция, Италия, Япония, Гърция, Румъния и Югославия. Привикването от нашето МВнР на турския посланик и изразената позиция, че дискусия по мирни договори и съществуващи граници не е от полза за международната общност и стабилността в региона, е навременна, но съвсем недостатъчна реакция. България трябва да си даде сметка, че Лозанският договор дава международно-правни възможности да се постави въпроса за обучението на собствения майчин език от страна на българите мюсюлмани в Гърция. Като начало, темата може да бъде повдигната от българските депутати в Европейския парламент. Подобна реакция ще бъде ясен сигнал най-вече към интелигенцията на нашите сънародници мюсюлмани в Западна Тракия, че те не се намират само между турския чук и гръцката наковалня, а и че след дълги години на забвение, най-накрая техните интереси се защитават от държавата, с която имат етническа и езикова идентичност. Подобна реакция ще се възприеме положително и от общността на българите мюсюлмани в самата България, сред която поради пасивността на държавната ни политика, се разпространяват всевъзможни фантасмагории, целящи да ерозират съзнанието за българския произход на това население.", "date": "2017.12.12", "title": " Лозанският договор и къде е България днес\t\t\t"}
{"url": "https://trud.bg/%d0%bf%d1%80%d0%b5%d0%b4%d0%be%d1%82%d0%b2%d1%80%d0%b0%d1%82%d0%b8%d1%85%d0%b0-%d1%82%d0%b5%d1%80%d0%be%d1%80%d0%b8%d1%81%d1%82%d0%b8%d1%87%d0%b5%d0%bd-%d0%b0%d1%82%d0%b5%d0%bd%d1%82%d0%b0%d1%82/", "text": "Федералната служба за сигурност на Руската федерация е предотвратила план за извършване на терористичен атентат на предстоящите Новогодишни празници и в периода на кампанията за президентски избори в страната. Това заяви директорът на службата и председател на Националния антитерористичен комитет Александър Бортников, предаде  . Съгласно разпространената информация, спецслужбите са пресекли дейността на престъпна групировка, планирала нападения със самоубийствени атентатори. В нея са замесени бежанци от Централна Азия, подчерта агенцията. В рамките на операцията са иззети самоделни взривни устройства, огнестрелни оръжия и боеприпаси. Унищожена е и „лаборатория за създаване на средства на тероризма“. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.12.12", "title": " Предотвратиха терористичен атентат за Новогодишните празници в Русия"}
{"url": "https://trud.bg/%d0%b1%d0%b0%d0%bd%d1%81%d0%ba%d0%be-%d0%b5-%d0%be%d0%b1%d1%89%d0%b8%d0%bd%d0%b0-%e2%84%961-%d0%b7%d0%b0-%d0%bf%d0%bb%d0%b0%d0%bd%d0%b8%d0%bd%d1%81%d0%ba%d0%b8-%d1%82%d1%83%d1%80%d0%b8%d0%b7%d1%8a/", "text": "  Банско е Община №1 за планински туризъм през 2017 година. Това стана ясно, след като Министерството на туризма раздаде годишните си наградите на бляскава церемония във Военния клуб в София. Претендентите за първите места се състезаваха в 16 категории на два етапа. През първия всички имаха възможност да подадат своите кандидатури, а гласуването за финалистите започна в края на месец ноември и приключи на 10 декември. Победителите в различните категории се определят на база направени онлайн гласувания на официалната страница на наградите – www.tourismawards.bg, като за най-добрия ни зимен курорт са гласували близо 54% от потребителите. На второ място остава Чепеларе (17.85%), а среброто отива за Сапарева баня (7.30%). Голямата награда – Изборът на българите, отиде за крепостта Баба Вида във Видин. Призът за иновация в туризма бе присъден на веломаршрут Дунав Ултра. Отличието Духът на България взе Празник на розата – Стрелча, а №1 туристическа дестинация на 2017 година бе присъдена на община Сандански. Пловдив се гордее с наградата за културно-исторически туризъм, а Община за балнео и СПА туризъм за годината е Минерални бани. Интернет потребителите избраха Поморие за Община за морски туризъм. 1. Веломаршрут Дунав Ултра  2. Виртуално пътешествие през Тунела на времето, интерактивен музей Безистен  3. Апликация appLighthouse 1. 5-звезден шахматем мач под небето, к.к. Албена  2. СЕНТИДО Марея хотел, к.к. Златни пясъци  3. Български съюз по балнеология и СПА туризъм 1. Фестивал Франкофоли  2. Молитва за Стара Загора  3. Национални фолклорни празници Приморска перла 1. Празник на розата, Стрелча  2. Фестивал „Гозбите на Добруджа“  3. Фолклорен фестивал „С хоро на гроздобер“ 1. Община Сандански  2. Община Велико Търново  3. Община Пловдив 1. Пловдив  2. Велики Преслав  3. Казанлък 1. Бегликташ  2. Античен театър Филипопол  3. Биосферен парк Сребърна 1. Минерални бани  2. Велинград  3. Стрелча 1. Поморие  2. Приморско  3. Царево 1. Банско  2. Чепеларе  3. Сапарева баня", "date": "2017.12.12", "title": " Банско е община №1 за планински туризъм"}
{"url": "https://trud.bg/%d0%b2%d0%b8%d0%b6%d1%82%d0%b5-%d0%b0%d0%ba%d1%86%d0%b5%d0%bd%d1%82%d0%b8%d1%82%d0%b5-%d0%b2-%d0%b1%d1%80%d0%be%d1%8f-%d0%bd%d0%b0-%d0%b2%d0%b5%d1%81%d1%82%d0%bd%d0%b8%d0%ba-%d1%82%d1%80%d1%83-90/", "text": "Градската управа взема мерки срещу замърсяване на въздуха от транспорт. Когато прогнозата е критична забраняват движението на автомобили, обясни зам.-кметът Йоана Христова. Градският транспорт става безплатен.         МОСВ изтегли точката за промяна на концесията на ски зона „Банско“. Текстът ще се гледа заедно с частичното изменение на действащия план за управление на НП „Пирин“.         Запорът е наложен от съда по искане на Комисията за незаконно придобито имущество. Над 150 млн лв. са от продажбата на “Каолин”. Прокопиев пробвал да закрие 4 свои офшорки в Кипър заради теч на информация от проверката.             Утре стартира мегапроцесът. Заради отсъствието на Цветан Василев делото може да бъде отложено.         Държавата и бизнесът да работят заедно за подобряване на образователната инфраструктура. Нуждаем се от повече чувствителност на обществото към проблемите на хора с увреждания за подобряване на образователната инфраструктура – анализ на д-р Султанка Петрова, зам.-министър на труда и социалната политика.     Изненадващо за мнозина наблюдатели, Кремъл вместо да потъне, обра всички дивиденти – коментар на Емил Спахийски.         „Труд” започва професионална дискусия за висшето образование в България. Поканихме за откриването й професор Борислав Борисов – човек с изключителен организационен опит и доказани практики в развитието на университетското образование у нас.         Силует на режисьор Райън Джонсън, избран от “Дисни” и Дж. Дж; Ейбрамс да оглави “Междузвездни войни: Последните джедаи”. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.12.12", "title": " Вижте акцентите в броя на вестник „Труд“ в сряда, 13 декември 2017"}
{"url": "https://trud.bg/%d0%b0%d1%80%d0%b5%d1%81%d1%82%d1%83%d0%b2%d0%b0%d1%85%d0%b0-%d0%b8-%d0%be%d0%b1%d0%b2%d0%b8%d0%bd%d0%b8%d1%85%d0%b0-%d0%bc%d1%8a%d0%b6-%d0%b7%d0%b0-%d0%be%d0%b1%d0%b8%d1%80-%d0%ba%d0%b0%d1%82%d0%be/", "text": "Мярка за неотклонение „задържане под стража“ бе взета днес по отношение на извършител на кражба на пари от клон на банка в Русе. И.А.П. е привлечен като обвиняем от прокуратурата за това, че през нощта на 26 срещу 27 март 2016 г., в съучастие с неустановено лице, като извършител, откраднал от русенска банка 150 000 лв., 7000 британски паунда и 12 000 щатски долара, всичко на обща стойност 188 385, 52 лв. Обирът станал като във филм. На 28 март м.г., който е понеделник, отивайки на работа, банковите служители установяват липса на огромна сума от трезора. Пристигналата полиция се натъква на отвор, пробит в стената на помещението на трезора, от към страната на подземни обществени гаражи. В резултат на множество следствени действия и оперативно издирвателни мероприятия, извършени от Областната дирекция та МВР – Русе, под ръководството на Районната прокуратура, е открит единия извършител на дръзкия обир и са събрани необходимите доказателства за вината му. И.А.П е бил задържан за 72 часа до довеждането му пред съда. Съдът е уважил днес искането на Районна прокуратура – Русе за вземане на мярка за неотклонение „задържане под стража“. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.12.12", "title": " Арестуваха и обвиниха мъж за обир като по филмите на над 188 000 лв. от банка в Русе"}
{"url": "https://trud.bg/%d0%be%d0%b1%d0%bd%d0%be%d0%b2%d0%b5%d0%bd%d0%b8-%d1%81-%d0%b1%d0%bb%d0%b8%d0%b7%d0%be-100-000-%d0%bb%d0%b2-%d1%81%d0%b2%d0%b8%d1%89%d0%be%d0%b2%d1%81%d0%ba%d0%b8%d1%82%d0%b5-%d1%85%d1%80%d0%b0%d0%bc/", "text": "Само до преди две години голяма част от църковните храмове и джамиите на територията на общината бяха в окаяно състояние. Голяма част от тях имаха сериозни течове от покривите, вътре беше студено, а някои от иконите бяха пострадали в резултат на влагата. Години наред средства не достигаха, за да се извършат качествени и навременни ремонти. И това беше забелязвано от богомолците. Днес картината е доста по-различна. По инициатива на Общинското ръководство и кметът Генчо Генчев, на кметовете на кметства в общината и на църковните настоятелства на храмовете бяха изпратени писма с молба за финансова помощ до дирекция „Вероизповедания”. Резултатът не закъсня и храмовете получиха одобрение за държавна помощ. През 2016 година за храмовете в общината бяха отпуснати 39 хиляди лева, а през 2017 година – още 97 хиляди лева.  Репортерската ни проверка на място показа, че днес храмовете са преобразени. Почти навсякъде са ремонтирани покриви, част от камбанариите, в много от църквите са сложени нови прозорци, дограма, паркет, има ново църковно обзавеждане. „През последните две години, откакто се зае с въпроса кметът Генчо Генчев, има Ренесанс в духовния и културния живот на Свищовската духовна околия и това е видно” – разказва не без вълнение отец Христо от манастира „Покров Богородичен”. В манастира ежегодно пристигат хиляди туристи от цялата страна, а свещеникът разказва, че ремонт като сегашния не е правен с десетилетия. От дирекция „Вероизповедания” първо отпускат 10 000 лева, а след това още 6000 лева за обновяване на манастира.  „ Аз съм 12 години тук и досега се правеха само козметични ремонти, основно преди храмовия празник, но те бяха нетрайни, временни. Сега е различно, хората не могат да познаят църквата – разказва отец Христо. Покривът е изцяло подменен – керемиди, дървена конструкция, греди са сменени. Свещеникът разказва, че само до преди година и половина при най-лекия дъжд – водата се е стичала вътре, върху иконите. А сега няма такъв проблем. Подменени са орнаментите на прозорците, нова е външната мазилка, боядисани са и стените на църквата. Отец Христо разказва, че заслуга за това имат и спомоществователи като Ганчо Ламбев – председателят на земеделската кооперация „Изгрев-93” в с. Царевец, който неведнъж е помагал в трудни моменти. Не само финансово, но и с всякаква помощ многократно е помагал и кметът на Свищов Генчо Генчев. Отец Христо разказва, че се планира обновяване на двора и ремонт на друга част от манастирския комплекс, където са стаите за гости. Свещеникът споделя, че много е направил и архиерейският наместник на Свищовска духовна околия протойерей Руслан Личев. Пак със средства от дирекция „Вероизповедания” е обновена църквата „Света Троица” в село Царевец. Там са отпуснати за ремонт два транша по 5000 лева. Със средствата е сменена конструкцията на покрива, фасадата е боядисана, улуците са нови. Направен е ремонт и вътре на помещението. Стените са боядисани, освежен е олтарът, Разпятието, иконите на Йоан Златоуст и Богородица са реставрирани. В двора на храма са зададени нови дървета, което го прави още по-привлекателен и красив. Отец Христо разказа, че вече има одобрението на Великотърновския митрополит Григорий да бъде открит параклис в Свищовската болница, където вярващите да могат да отправят своята молитва. Планува се той да се казва „Свети Пантелеймон” и по всяка вероятност параклисът ще се открие на датата, на която честваме Светеца, закрилник на болните – 27 юли. В село Българско Сливово също се похвалиха с обновения храм „Свети Пророк Илия”. Отец Антон разказа, че там са били инвестирани общо 5000 лева – поставен е ламинат, ремонтиран е покривът, измазани са стъпалата към храма.  За църквата „Св. Иван Рилски” в с. Алеково бяха отпуснати 6000 лева. Изградено и затворено е преддверието на храма, мазилката е подновена, ремонтиран е и покривът. В два последователни транша за храма „Св. Архангел Михаил” в село Александрово бяха отпуснати общо 11 000 лева. Ремонтирано е преддверието на храма, външните врати, сменени са прозорците. Извършени са подобрения на олтара, а подът вече е с ламинат.  11 000 лева са инвестирани и в храма „Св. Йоан Рилски Чудотворец” в с. Драгомирово.  „Първата година ремонтирахме притвора на църквата, поставена беше врата и дограма на прозорците на западната фасада. При втория ремонт обхванахме прозорци на южната фасада. Останалите са с желязо, винкел, с маджунирани стъкла, затова поддръжката им е много трудна – през зимата е студено, а лятото е много горещо” – разказа отец Евгени. Свещеникът благодари за съдействието на кмета Генчо Генчев и изрази надежда да се отпуснат средства за дограма и на останалите прозорци на храма, както и за други ремонтни дейности. Храмът „Св. Архангел Михаил” в село Морава е с над 140-годишна история. За обновяването му са вложени общо 5 000 лева. Извършен е цялостен ремонт на покрива, от който непрекъснато е имало течове. Подобрения са направени и в подпокривното пространство – отбеляза отец Евгени.  Продължават ремонтните дейности и в храма „Св. Троица” в с. Овча могила. Олтарът е боядисан, сменена е дограмата и прозорците на притвора, както и входната врата на църквата. Ремонтирани и освежени са колоните на балкона. Извършена е подмяна и обръщане на прозорците. Църквата в Овча могила е обявена за паметник на културата. Средствата, отпуснати за ремонта й са 8000 лева. Една от най-забележителните промени е на храма в село Червена. За там държавата отпусна 6000 лева. Най-младият кмет в общината ни Петко Василев обеща още със заемането на тази позиция да се погрижи за възстановяването на църквата. До преди две години храмът беше изцяло занемарен. Днес църквата „Света Параскева” в Червена е преобразена със средствата, отпуснати от дирекция „Вероизповедания”, със събраните пари от наеми на земи, с които разполага църквата и от дарения. Направен е основен ремонт на покрива, сменена е цялата дървена конструкция, подменени са циглите, реставрирани са двата купола. Мазилката е изцяло изкъртена и боядисана наново. До дни се очакваше и смяна на прозорците. Общо 17 000 лева са инвестирани в ремонта на сградата до момента, предстоят още много дейности, най-вече вътре в църковната сграда. Дирекция „Вероизповедения” отпусна 6000 лева за ремонтни дейности и на църквата „Свети Пророк Илия” в Свищов. За манастира „Св. Св. Петър и Павел” в Свищов са отпуснати общо 14 000 лева. Отец Антон разказа, че е направена хидроизолация, тъй като манастирът е изграден почти 3 метра под земята и в него често навлиза много вода. Ремонтиран е и тротоарът пред манастира. Предстои да се измаже стената и да се направи специален канал, около 20 см по-дълбок от основите, който да предотврати проникването на вода. 8000 лева са вложени за ремонт на храма „Свети Архангел Михаил” в с. Хаджидимитрово, а общо 10 000 лева за църквата „Свети Димитър” в Горна Студена. С 5000 лв. предстои ремонт на покрива и фасадата на храма в село Козловец. По 10 000 лева бяха отпуснати от държавата за ремонтни дейности и на джамиите в Свищов и село Вардим.  Със своите инициативи и активна работа за обновяването на църковните храмове в общината ръководството на града и кметът Генчо Генчев още веднъж показаха, че духовният и културният живот е един от основните акценти в тяхната работа. Усилията им бяха адмирирани, както от духовните лица, така и от вярващите, които посещават храмовете. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.12.12", "title": " Обновени с близо 100 000 лв. свищовските храмове посрещат все повече богомолци"}
{"url": "https://trud.bg/%d1%89%d0%b0%d0%bd%d0%b3%d0%b8%d1%81%d1%82-%d0%b1%d0%b5-%d0%b8%d0%b7%d0%b1%d1%80%d0%b0%d0%bd-%d0%b7%d0%b0-%d1%81%d0%bf%d0%be%d1%80%d1%82%d0%b8%d1%81%d1%82-%e2%84%961-%d0%bd%d0%b0-%d0%b0%d1%81%d0%b5/", "text": "Европейският вицешампион и трикратен държавен първенец по вдигане на тежести Васил Господинов, който преди седмица зае шесто място в категория до 105 кг на световното първенство в САЩ и бе най-добре представилият се български щангист, бе избран за спортист №1 на Асеновград за 2017 г. Наставникът на Васил Господинов Лъчезар Кишкилов пък грабна приза за треньор на годината в града под Асеновата крепост. 24 състезатели, представяли Асеновград на световни, европейски и национални първенства и международни турнири, бяха номинирани в анкетата на общината, в която второто място зае борецът Димитър Кумчев, а трета остана бившата световна шампионка по шахмат Антоанета Стефанова (с личен треньор Неделчо Чепаринов), следвана от гросмайстор Иван Чепаринов. Със ставане на крака и едноминутно мълчание по време на церемонията по награждаване на най-добрите пък бе почетена паметта на починалите през тази година именити асеновградски спортисти Велик Капсъзов, Павел Бойчев и Георги Станков. Легенди на родните щанги като Йордан Митков, Севдалин Маринов и Трендафил Стойчев заедно с кмета д-р Емил Караиванов наградиха най-добрите асеновградски състезатели, спечелили през тази година 220 медала – 55 златни, 73 сребърни и 92 бронзови, от международни и държавни първенства и турнири. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.12.12", "title": " Щангист бе избран за спортист №1 на Асеновград за 2017 г."}
{"url": "https://trud.bg/%d0%bc%d0%b8%d0%bd%d0%b8%d1%81%d1%82%d1%8a%d1%80%d1%8a%d1%82-%d0%bd%d0%b0-%d0%ba%d1%83%d0%bb%d1%82%d1%83%d1%80%d0%b0%d1%82%d0%b0-%d0%bf%d0%bb%d0%be%d0%b2%d0%b4%d0%b8%d0%b2-%d1%89%d0%b5-%d0%b8%d0%bc/", "text": "„Пловдив ще има скоро съвременна концертна зала!”, декларира министърът на културата Боил Банов по време на работната си среща с областния управител на Пловдив Здравко Димитров, на която бяха обсъдени въпроси свързани с готовността на града под тепетата за домакинството на Европейска столица на културата през 2019 година. Министърът на културата потвърди ангажимента на ръководеното от него ведомство за реновиране на залата на филхармонията на площад „Централен” и обеща, че ремонтът ще приключи в срок и пловдивчани ще могат да се радват на една съвременна концертна зала. Здравко Димитров и Боил Банов обсъдиха и редица културни инициативи, по които ще координират усилията си. До края на годината пък ще бъде подписан специален меморандум между Областна администрация и общинска фондация „Пловдив 2019”, с който ще се постави началото на двустранно партньорство между двете институции в областна на културния обмен в региона. Споразумението ще даде възможност да се търсят начини за поощряване на културните мероприятия, които ще наситят с нови интересни фестивали и събития представянето на Пловдив като Европейска столица на културата през 2019 г. Това стана ясно след разговорите между губернатора Здравко Димитров, заместник-кмета по културата и туризма Александър Държиков и изпълнителния директор на фондация „Пловдив 2019” Кирил Велчев. От фондацията представиха отворената покана за финансиране на проекти, инициирани от и за читалищата в Пловдив и региона. Поканата е насочена към целия Южен Централен район, включващ областите Пловдив, Смолян, Хасково, Кърджали и Пазарджик и в нея могат да кандидатстват, както читалищата в тези области, така и техни партньори, които са приготвили специално проекти по повода, заедно с тях и местните общности. Целта на програмата на Фондация „Пловдив 2019” е да поощрява най-разнообразни културни изяви и възможности за обогатяване на културния живот в тези общности и развиване на социално предприемачество. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.12.12", "title": " Министърът на културата: Пловдив ще има скоро съвременна концертна зала!"}
{"url": "https://trud.bg/%d0%bd%d0%b0%d0%b3%d1%80%d0%b0%d0%b6%d0%b4%d0%b0%d0%b2%d0%b0%d1%82-%d0%bd%d0%b0%d0%b9-%d0%b0%d0%ba%d1%82%d0%b8%d0%b2%d0%bd%d0%b8%d1%82%d0%b5-%d0%b2-%d1%81%d0%bf%d0%be%d1%80%d1%82%d0%b0-%d0%bf%d0%bb/", "text": "Церемония по връчването на наградите на „Най-активните пловдивски училища”, взели участие в инициативата „Европейски ден на спорта в училище 2017”, ще се проведе този четвъртък в заседателната зала на Община Пловдив. Сума на обща стойност 1500 лева ще бъде разпределена и връчена на 7 учебни заведения. Паричните средства са разпределени както следва: 300 лв. за първо място, а останалите ще получат по 200 лв., с които съответните учебни заведения ще могат да закупят спортни стоки за физкултурните си салони. И тази година събитията се отличават с голямо разнообразие, широко отразяване в социалните медии и привличане на родителската общност в подкрепа на спорта и физическата активност на подрастващите, като за първи път на учебните заведения бе предоставена възможността да реализират и Flash MOVE хореография като част от празника. Общо 19 учебни заведения в града под тепетата станаха част от Европейски ден на спорта в училище, като близо 5000 ученици и 360 учители/родители се включиха в празника. След получаване на отчетите, проведеното задълбочено проучване на данните и според критериите, за най-активни учебни заведения се отличиха: ОУ „Елин Пелин“ – учебното заведение е отбелязало включването си в инициативата с организиране на двучасов спортен празник, в който са участвали всички ученици и 20 преподаватели в 20 различни активности. ОУ „Гео Милев“ – учебното заведение е организирало 4-часов спортен празник, включващ активности като: народни хора и други танци, упражнения, щафетни игри с участието на 65% от учениците в училището и 10 преподаватели. Езикова гимназия „Иван Вазов“ – в рамките на 120 минути над 750 ученици и 70 учители имаха възможност да се включат във футболните, баскетболните и волейболните срещи, да играят тенис на маса, шахмат и народни танци. Тържествеността на събитието бе подчертана с връчване на грамоти на талантливите спортисти от гимназията, прославили учебното заведение с изключителните им резултати в областта на спорта през изминалата учебна година със завоюваните от тях призови места на световни, европейски, балкански първенства и републикански шампионати. ОУ „Кочо Честеменски“ – за отбелязване на инициативата в училището е организиран 265 минутен спортен празник, включващ 11 различни активности: гимнастика, физзарядка, аеробика, народни танци, игри с топка, щафетни игри, игри с въже и обръчи, футбол, състезателни игри, народна топка, дърпане на въже. Участници са били над 53% от ученици от училището, както и 60 преподаватели и родители. СУ „Христо Груев Данов“ – учебното заведение е организирало спортно мероприятие с продължителност 120 минути, в което са участвали 250 ученици /58% от учащите в учебното заведение/. Изключително интересното събитие успя да въвлече и 50 родители в организираните нетрадиционни игри – „Сънен футбол“ и „Жели волейбол“. СУ „Св. Паисий Хилендарски“ – участието на учебното заведение в инициативата е отбелязано с организирането на 120 минутен спортен полуден, в който участващите 400 ученици /30% от всички учащи/, са се включили активно в организираните спортни игри и предизвикателства.  Детска градина „Албена“ – за отбелязване на инициативата в детската градина са реализирали спортен празник под надслов „Малките спортисти“ с участието над 70% от децата и 29 учители/родители със следните активности: музикално-подвижни игри; детски фитнес; йога; аеробика; бягане; скачане; лазене; провиране; изтегляне по пейка; хвърляне на топка. Училищата призьори ще бъдат наградени от зам.-кмета по спорт и младежки дейности – Георги Титюков и Николета Янева, координатор „Образование” в NowWeMOVE. По време на официалната церемония Сдружение „BG Бъди активен“ ще представи добрите практики и резултати от последната година. Всички учебни заведения, участвали в Европейския ден на спорта в училище, ще получат сертификати за участие, както и онлайн достъп до ресурси – наръчници, презентации и други, в помощ на организирането на спортни празници в учебните заведения. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.12.12", "title": " Награждават най-активните в спорта пловдивски училища"}
{"url": "https://trud.bg/%d0%bd%d0%b5%d0%bd%d0%be-%d0%b4%d0%b8%d0%bc%d0%be%d0%b2-%d0%b2%d1%82%d0%be%d1%80%d0%b8%d1%8f%d1%82-%d0%bb%d0%b8%d1%84%d1%82-%d0%b2-%d0%b1%d0%b0%d0%bd%d1%81%d0%ba%d0%be-%d0%b5-%d0%bc%d0%bd%d0%be/", "text": "Шанс винаги има за втори лифт в Банско. Всички министри, които присъстваха на общественото обсъждане заявиха, че това е перспективата. От екологична гледна точка е много по-чисто да имаме електронно придвижване, отколкото с коли. Това е много по-добро екологично решение. Toва каза пред   Нено Димов, министър на околната среда и водите като допълни, че процесът е дълъг. Министърът увери още, че чистота на въздухът е наш национален приоритет и ще бъде сред основните теми по време на европредседателството ни. По думите му има съгласие за въвеждането на стандарти за битово отопление (твърди горива) и се надяват въвеждането да стане от следващия отоплителен сезон, но е труден въпросът за контрола. Идея е да се въведат по-рано еко стандартите за отоплителните тела като целта е 2020 година. „Имаме две страни с различни мнения. Предполагам, че протестът, които готвят зелените организации, е, защото те категорично не желаят развитието на ски спорта в България за разлика от тези, които ще протестират в Банско. Нормално е да има различни гледни точки, демокрацията е за това, това е един от инструментите, по които човек може да се опитва да прокара това желание.“ Министърът на околната среда поясни, че това е промяна спрямо закона, който действа в момента и който тече от доста години. „Концесията е правена по закон от 2001 година. Той е много несъвършен. Това е първата такава концесия . Тя самата също има много сериозни неточности,които водят до конфликта в момента. Важни са изчистванията на тези неточности. Външната граница няма да се разширява. Остава непроменена. Вътрешно, каквото и да се иска да се направи, не може, защото то е просто инвестиционно намерение. Към днешна дата такива няма. Ако има, то трябва да мине през ОВОС, който да реши дали да ги разреши или не.“ Димов поясни, че планът за управление не дава право за строителство, сеч или каквото и да било, а строителство засяга ски съоръжение, и лифтове. Ако той бъде приет, дава само възможност да бъдат направено инвестиционни проучвания, които трябва да минат през цялата система за ОВОС, включително обществени обсъждания. Според него колко дървета и дали ще бъде разрешено това е въпрос на концесионното решение. Ние трябва да се грижим за околната среда, а не да я оставим на произвол., каза още министърът. „Трябва да има възможност децата,които са увлечение да имат възможност за спорт и да излязат от компютрите.“ АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.12.12", "title": " Нено Димов: Вторият лифт в Банско е много по-добро екологично решение"}
{"url": "https://trud.bg/%d0%b8%d0%bd%d0%b2%d0%b5%d1%81%d1%82%d0%b8%d1%80%d0%b0%d1%82-20-%d0%bc%d0%bb%d0%bd-%d0%bb%d0%b5%d0%b2%d0%b0-%d0%b2-%d0%bf%d1%80%d0%b8%d1%81%d1%82%d0%b0%d0%bd%d0%b8%d1%89%d0%b0%d1%82%d0%b0-%d0%b4/", "text": "Близо 20 млн.лева ще бъдат инвестирани през 2018 г. от Държавно предприятие „Пристанищна инфраструктура“/ДППИ/, съобщи във Варна генералният директор Ангел Забуртов. Тези средства ще бъдат вложени в оправяне на вълноломи, настилки на терминалите, драгажи на акватории и подходни канали. Генералният директор на ДППИ беше гост на 70-годишния юбилей на Бреговата радиостанция Варна. Според него бреговите центрове в страната са вече на европейско ниво, но е необходимо институционално доизграждане на портовете, тъй като през 2019 г. в сила влиза нов европейски регламент и това налага промени в законодателството. Предстои и ремонт на Морска гара във Варна, но все още няма решение дали съществуващата сграда да бъде реконструирана или изцяло построена наново, за което трябват сериозни инвестиции, посочи Забуртов. Ще бъде рестартирана обеществената поръчка за ремонт на вълнолома в морската столица. За него са необходими около 8 млн. лева, за да бъдат укрепени образувалите се пробиви, да бъдат подменени тетраподите на съоръжението. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.12.12", "title": " Инвестират 20 млн. лева в пристанищата догодина"}
{"url": "https://trud.bg/18-%d0%b4%d1%83%d1%88%d0%b8-%d1%81%d0%b0-%d1%80%d0%b0%d0%bd%d0%b5%d0%bd%d0%b8-%d1%81%d0%bb%d0%b5%d0%b4-%d0%b7%d0%b5%d0%bc%d0%b5%d1%82%d1%80%d0%b5%d1%81%d0%b5%d0%bd%d0%b8%d0%b5-%d0%b2-%d0%b8%d1%80/", "text": "18 души са ранени след земетресение в източната част на Иран, предаде АФП, като се позовава на данни от местна национална медия. Трусът с магнитуд от 5,9 по скалата на Рихтер е усетен в източната част на Иран около 12:15 часа на обяд местно време, съобщават от Европейския средиземноморски сеизмологичен център. Епицентърът на земетресението е регистриран на около 50 километра от град Керман. Последвали са няколко вторични труса, но към момента не се съобщава за жертви. Няма информация за загинали. Вследствие на труса няколко стари къщи са разрушени а занятията в училищата в региона са отменени. На 12 ноември след силно земетресение в страната, усетено близо до границата с Ирак, над 600 души загинаха, като още хиляди бяха ранени, припомнят от агенцията. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.12.12", "title": " 18 души са ранени след земетресение в Иран"}
{"url": "https://trud.bg/%d0%bd%d1%8f%d0%bc%d0%b0-%d0%b4%d0%b0-%d1%81%d0%b5-%d0%b2%d0%b4%d0%b8%d0%b3%d0%b0%d1%82-%d0%bc%d0%b8%d0%bd%d0%b8%d0%bc%d0%b0%d0%bb%d0%bd%d0%b8%d1%82%d0%b5-%d1%82%d0%b0%d1%80%d0%b8%d1%84%d0%b8-%d0%bd/", "text": "В 7-дневен срок цената на билетчето за градския транспорт до селищните образования „Ракитника“и „Прибой“ ще падне от 1.40 лв. на 1 лев, колкото струва по всички линии в морската столица. Справедливото решение взе ПК“Транспорт“ по предложение на председателя на Общинския съвет Тодор Балабанов след искане и подписка на близо 400 жители на „Ракитника“ и „Прибой“, които са в териториалния обхват на район „Аспарухово“. Там се намира и гробищният парк“Кантар“, който е посещаван от близки на покойници от целия град. Решението на общинските съветници от комисията ще бъде дадено на Съвета на директорите на общинска фирма „Градски транспорт“ и, за да влезе в сила не е необходимо приемането му на сесия на местния парламент. Транспортната комисия не прие искането за повишаване на минималните тарифи за таксиметров пробег, направено от синдикат „Авто 94“. Браншът поиска увеличение на минималните цени от 0.75 лв.на км на 0.95 лв. за дневна и от 0.85 на 1.15 лв за нощна тарифа. Шофьорите на жълти коли возели под себестойност заради големи разходи и алтернативния данък към общината в размер на 690 лв. Те настояваха за намаляването му през следващата година на 400 лв., но се оказа, че са изпуснали крайния срок за промяна в наредбата -1 октомври. ОбС не може да поеме функцията на регулатор и браншът е този, който определя цените, каза общинският съветник Димитър Карбов, подкрепен от председателя на местния парламент Тодор Балабанов. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.12.12", "title": " Няма да се вдигат минималните тарифи на такситата във Варна\t\t\t"}
{"url": "https://trud.bg/%d0%b2%d0%b8%d0%b5%d0%bd%d0%b0-%d0%b8-%d0%b2%d0%b8%d1%88%d0%b5%d0%b3%d1%80%d0%b0%d0%b4-%d0%bf%d0%be%d0%b5%d0%bc%d0%b0%d1%82-%d0%b8%d0%bd%d0%b8%d1%86%d0%b8%d0%b0%d1%82%d0%b8%d0%b2%d0%b0%d1%82%d0%b0/", "text": "Разделението между старите членки на ЕС и по-новите и по-скептични страни в блока ще достигне непреодолима пропаст през 2018 г. и ще премести центъра от френско-германската ос към Вишеградската четворка и приятели. Това е една от 10-те “шокиращи прогнози” за идната година на датската “Саксо банк”, който вече 15 години поддържа традицията да избира събития, чиято вероятност да се случат е крайно подценена. Дипломатическото напрежение между Изтока и Запада се засили през 2017 г. по въпроса за командированите работници, мигрантски квоти и демократичните ценности. А през 2018 г. ситуацията ще се влоши допълнително, прогнозира докладът. Френският президент Еманюел Макрон ще убеди Ангела Меркел и страните от Бенелюкс в необходимостта от по-голяма интеграция, общ хазна и общ бюджет за отбрана. Но лидерите от Централна и Източна Европа се опасяват, че подобна стъпка ще намали политическото им влияние. Към тях може да се присъедини Австрия. От другата страна на Атлантика се чака активизиране на “левицата”, което може да доведе до мнозинство на US демократите в двете камари на Конгреса след изборите през ноември. Извън политиката експертите на “Саксо банк” очакват ръст на жените ръководители и удвояване на дамите изпълнителни директори в списъка Форчън 500. Знаково събитие на финансовите пазари ще бъде крахът на биткойна и други криптовалути, след като Русия и Китай ги забранят. Биткойнът може да достигне $60 000, но след това ще се срине до $1000. Чака се спад на йената спрямо долара, както и рязък срив на фондовите борси. През 2018 г. индексът S&P 500 може само за ден да падне с 25%.  Федералният резерв на САЩ може да стане по-зависим от правителството, за да бъде запазен икономическият ръст, смятат в “Саксо банк”. “Епъл” може да се лиши от титлата компания с най-голяма пазарна капитализация в света след двойно поскъпване на акциите на китайския интернет-гигант Tencent. Ролята на китайския юан ще се увеличи в петролните сделки – Китай е най-големият вносител на нефт. А смяната на президента на Зимбабве миналия месец може да предизвика ефект на доминото, като южно от Сахара избухне “Африканска пролет” по аналогия с арабската. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.12.12", "title": " Виена и Вишеград поемат инициативата в ЕС\t\t\t"}
{"url": "https://trud.bg/%d0%be%d1%81%d0%bd%d0%be%d0%b2%d0%bd%d0%be-%d0%b5-%d1%80%d0%b5%d0%bc%d0%be%d0%bd%d1%82%d0%b8%d1%80%d0%b0%d0%bd-%d1%82%d1%80%d0%be%d1%82%d0%be%d0%b0%d1%80%d1%8a%d1%82-%d0%bf%d0%be-%d1%83%d0%bb%d0%b8/", "text": "Основен ремонт бе извършен на южния тротоар на улица „Симеон Велики“ във великотърновския квартал „Колю Фичето“. Строителните дейности обхванаха участъка от входа на Mall Veliko Tarnovo до филиал „Славейче“ на Регионалната библиотека „Петко Р. Славейков“. Близо 300 метра е новата паважна настилка в участъка, положена след подравняването на тротоарната основа. Ремонтните дейности са финансирани по инвестиционната програма на Община В. Търново и са част от непрекъснатия процес по подобряване на градската среда в Старата столица. Наскоро приключи обновяването на стълбищната улица „Мария Кирова“, свързваща булевард „България“ и ул. „Възрожденска“ и ул. „Опълченска“, както и на стъпалата по ул. „Мургаш“. Със средства по инвестиционната програма бяха ремонтирани стълбите от района на изложбените зали към ул. „Христо Караминков“. Възстановен е и компрометиран участък от бордюра по улица „Рафаел Михайлов“. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.12.12", "title": " Основно е ремонтиран тротоарът по улица „Симеон Велики“ в Търново"}
{"url": "https://trud.bg/%d0%b2%d1%81%d0%b8%d1%87%d0%ba%d0%b8-%d0%b4%d0%b5%d1%82%d1%81%d0%ba%d0%b8-%d0%b3%d1%80%d0%b0%d0%b4%d0%b8%d0%bd%d0%b8-%d0%b2-%d0%be%d0%b1%d1%89%d0%b8%d0%bd%d0%b0-%d1%81%d1%82%d0%b0%d0%bc%d0%b1%d0%be/", "text": "Всички детски градини на територията на община Стамболийски ще се включат в Коледния базар, който ще се проведе тази седмица от сряда до събота на площада пред Народно читалище „Никола Йонков Вапцаров“ в града. За целта ще бъде разпъната специална шатра със щандове, на които ще бъдат подредени ръчно изработени от малчуганите коледни сувенири и празнична украса. Със средствата, които ще бъдат събрани по време на базара, ще се закупят за всички забавачки вещи, които ще влязат в употреба на децата. През четирите базарни дни работното време на щандовете с коледни сувенири ще е от 10 до 17.30 часа, а откриването на Коледния базар ще е в сряда от 10.30 часа с изпълнения на малки местни таланти. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.12.12", "title": " Всички детски градини в Община Стамболийски се включват в Коледния базар"}
{"url": "https://trud.bg/%d0%be%d1%81%d1%8a%d0%b4%d0%b8%d1%85%d0%b0-%d0%bf%d1%80%d0%be%d0%ba%d1%83%d1%80%d0%b0%d1%82%d1%83%d1%80%d0%b0%d1%82%d0%b0-%d0%b4%d0%b0-%d0%bf%d0%bb%d0%b0%d1%82%d0%b8-10-000-%d0%bb%d0%b2-%d0%b7%d0%b0/", "text": "Добричкият окръжен съд осъди прокуратурата да плати 10 000 лв. обезщетение на добруджанец за претърпените от него неимуществени вреди поради незаконно обвинение по наказателно дело, по което бил оправдан. През януари 2009 г. 47-годишният ищец бил обвинен, че е откраднал заедно със съучастник вещи на стойност 2678 лв. Близо 3 г. по-късно бил оправдан от Районния съд заради липсата на безусловни доказателства и негодни протоколи за оглед. През април 2012 г. оправдателната присъда била потвърдена окончателно от окръжните магистрати и мъжът завел дело по Закона за отговорността на държавата и общините с претенция за 50 000 лв. В исковата си молба посочил, че е изживял стрес от тежките условия в ареста, където лежал повече от 1 г. и че неоснователното обвинение е уронило доброто му име и го е притеснило като баща, отглеждащ сам децата си. Прокуратурата опонира с мотива, че не отговаря за лошите условия в ареста и че мъжът вече е бил осъждан в периода 1986-2004 г. Наказателното производство е продължило повече от 3 г., а обвинението в тежко престъпление, наказуемо с лишаване от свобода от 1 до 10 г., е било неоснователно, прецени съдът, който обаче редуцира размера на иска до 10 000 лв. Решението подлежи на обжалване пред Апелативния съд във Варна. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.12.12", "title": " Осъдиха прокуратурата да плати 10 000 лв. заради незаконно обвинение"}
{"url": "https://trud.bg/18-%d0%b3%d0%be%d0%b4%d0%b8%d1%88%d0%b5%d0%bd-%d1%88%d0%b0%d0%bc%d0%bf%d0%b8%d0%be%d0%bd-%d0%bf%d0%be-%d0%b1%d0%be%d0%ba%d1%81-%d0%b8-%d0%bd%d0%b5%d0%bf%d1%8a%d0%bb%d0%bd%d0%be%d0%bb%d0%b5%d1%82%d0%b5/", "text": "Двама млади боксьори – Симеон Димитров и Костадин Стоянов са нападнали и ранили таксиметров шофьор в ямболското село Дражево. Симеон Димитров е национален шампион за миналата година и е на 18 години. Съучастникът му Стоянов още не е навършил пълнолетие, съобщиха за „Труд“ от прокуратурата.  Двете момчета учат в Спортното училище в Ямбол. По неизвестни до момента причини, те отишли в село Дражево, в близост до гробището, и оттам си повикали такси. Предварително се сговорили да нападнат шофьора и да му вземат дневния оборот. Трябвали им пари. Момчетата били въоръжени с газов пистолет, нож и преправена въздушна пушка, стреляща със сачми. Щом шофьорът се появил, младоците го нападнали. Таксиджията обаче оказал неочаквана съпротива и те стреляли в гърба му. Той като по чудо успял да потегли и преди да припадне, се обадил в полицията. Ченгетата пристигнали много бързо и задържали извършителите. По време на сборичкването с водача на жълтата кола, Симеон се наранил с ножа. Младите боксьори са арестувани за 24 часа, съобщи Йовита Григорова, зам. апелативен прокурор на Бургас. И двете момчета са стреляли по жертвата си. Таксиметровият шофьор е бил в много тежко състояние, в момента е стабилизиран в болницата. При прострелването е засегнат белият му дроб, казаха лекари. Ще се проверява дали момчетата не са употребили наркотици преди екшъна. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.12.12", "title": " 18-годишен шампион по бокс и непълнолетен стреляха по таксиджия\t\t\t"}
{"url": "https://trud.bg/%d1%81%d0%ba%d0%b8-%d0%b7%d0%be%d0%bd%d0%b0-%d0%b1%d0%b0%d0%bd%d1%81%d0%ba%d0%be-%d0%be%d1%82%d0%b2%d0%be%d1%80%d0%b8-%d0%bf%d1%8a%d1%80%d0%b2%d0%b8%d1%82%d0%b5-%d1%81%d0%ba%d0%b8%d0%be%d1%80%d0%b8/", "text": "Банско и тази година нe изневери на традицията да е първият отворен ски-курорт в България. Ски зоната отвори днес 12 ти декември и до 19-ти декември цената на целодневната карта за възрастни е намалена на 30 лв. Има вече обработени писти и първите скиори направиха сефтето и се спуснаха на идеално време и условия за каране. Високо в планината сняг има, слънце също. В зависимост от метеорологичната обстановка в зоната ще се отварят поетапно съоръжения и писти. Всичко оръдия за сняг работят на максимум. На 16 декември в събота е офицалното откриване на сезона. Тогава старт ще даде италианската ски легенда Кристиан Гедина. Тук ще бъде и добрия приятел на Банско другата голяма легенда Марк Жирардели. В снега пък са заровени съкровища и една чисто нова кола очаква своя нов притежател. И още една голяма изненада очаква гостите на ски зоната, в кабинките на лифта има скрити златни монети, които очакват притежателите и късметлиите. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.12.12", "title": " Ски-зона Банско отвори, първите скиори направиха сефтето"}
{"url": "https://trud.bg/%d0%be%d1%82%d0%ba%d1%80%d0%b0%d0%b4%d0%bd%d0%b0%d1%85%d0%b0-1500-%d0%bb%d0%b2-%d0%be%d1%82-%d0%b4%d0%be%d0%bc%d0%b0-%d0%bd%d0%b0-82-%d0%b3%d0%be%d0%b4%d0%b8%d1%88%d0%b5%d0%bd-%d0%b0%d1%81%d0%b5/", "text": "Сигнал за домова кражба разследват криминалистите от РУ на МВР-Асеновград. Посегателството е извършено в понеделник в жилището на 82-годишен пенсионер, който се оплакал, че около 14 часа му били отнети 1500 лева. На адреса е извършен оглед, а по случая е образувано досъдебно производство. Работата по изясняване на обстоятелствата около сигнала продължава. През последното денонощие на територията на Областна дирекция на МВР – Пловдив са регистрирани 11 криминални престъпления – 7 кражби и 4 други. Разкрити са 3 престъпления. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.12.12", "title": " Откраднаха 1500 лв. от дома на 82-годишен асеновградчанин"}
{"url": "https://trud.bg/106-%d1%81%d0%bb%d1%83%d1%87%d0%b0%d1%8f-%d0%bd%d0%b0-%d0%be%d1%81%d1%82%d1%80%d0%b8-%d1%80%d0%b5%d1%81%d0%bf%d0%b8%d1%80%d0%b0%d1%82%d0%be%d1%80%d0%bd%d0%b8-%d0%b7%d0%b0%d0%b1%d0%be%d0%bb%d1%8f%d0%b2/", "text": "106 случая на остри респираторни заболявания са регистрирани в Пазарджишка област през миналата седмица в периода от 4 до 10 декември. Усложненията, прераснали в пневмонии, са 24, а заболеваемостта е 147.06 на 10 000 души или 85-и персентил, съобщиха от Регионалната здравна инспекция (РЗИ) в Пазарджик. Според здравните експерти епидемичният процес в момента е в обичайните за сезона граници, а най-засегната възрастова група от остри респираторни заболявания през седмицата не са малките деца или пенсионерите, а тези от 14 до 29 години. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.12.12", "title": " 106 случая на остри респираторни заболявания в Пазарджишко, 24 души с пневмонии"}
{"url": "https://trud.bg/%d1%83%d0%bc%d0%b1%d0%b0%d0%bb-%d1%81%d0%b2%d0%b5%d1%82%d0%b8-%d0%b3%d0%b5%d0%be%d1%80%d0%b3%d0%b8-%d0%bf%d1%80%d0%b5%d0%b4%d0%bf%d1%80%d0%b8%d0%b5-%d0%ba%d0%be%d0%bc%d0%bf%d0%bb/", "text": "Комплексни мерки за превенция на посегателствата над медици разработи ръководството на УМБАЛ „Свети Георги“ в Пловдив. Предприетите действия са в съответствие със заповедта на главния прокурор Сотир Цацаров за създаване на организация и взаимодействие между прокурорите и центровете за спешна медицинска помощ, техните подразделения и лечебните заведения за болнична помощ, в които действат спешни приемни отделения и звена за родилна помощ. Най-голямата болница у нас вече е стартирала процедура по осигуряване на паник-бутони и радиостанции и монтиране на камери на ключови за сигурността места. За да бъдат ефективни всички мерки обаче, трябва персоналът да знае как да реагира при агресивно поведение на външни лица, смятат експерти по сигурността. Затова наред с инструктажа за използване на средствата за бързо известяване на охранители, полиция и координиращи прокурори, работещите в УМБАЛ „Свети Георги“ ще се запознаят и с психологическите методи за предотвратяване на насилствени действия срещу тях. Всички най-ефективни похвати, както и пълният списък с контакти в случай на нападение, са включени в брошура, която вече е раздадена на персонала в двете бази на държавното здравно заведение. Документът накратко представя най-честите признаци, които издават насилника, и начините за противодействие без физическа реакция. Предложени са и протоколи за действие в различни ситуации, а също и кога е моментът да се търси помощта на охранителите и органите на реда. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.12.12", "title": " УМБАЛ „Свети Георги“ предприе комплексни мерки за превенция над посегателствата над медици\t\t\t"}
{"url": "https://trud.bg/%d0%be%d0%b1%d0%be%d1%80%d1%83%d0%b4%d0%b2%d0%b0%d1%85%d0%b0-%d1%81-%d0%ba%d0%bb%d0%b8%d0%bc%d0%b0%d1%82%d0%b8%d1%86%d0%b8-%d0%b2%d1%81%d0%b8%d1%87%d0%ba%d0%b8-%d0%b7%d0%b4%d1%80%d0%b0%d0%b2%d0%bd/", "text": "„Всички здравни кабинети към детските и учебни заведения в район „Северен” на Пловдив вече са оборудвани с климатици. Закупени и монтирани са 11 броя нови климатици за медицинските кабинети на детска ясла „Мечо Пух”, забавачките „Захарно петле”, „Весела” и „Бреза”, Начално училище „Хрсто Ботев”, Основно училище „Йордан Йовков”, средните училища „Никола Вапцаров” и „Христо Г. Данов”, Професионалната гимназия по хранителни технологии и техника и Професионална гимназия по кожени изделия  и текстил „Д-р Иван Богоров”, съобщи кметът на „Северен” Ральо Ралев. Средствата за закупуването на климатичните тела са осигурени от бюджета на района, функция Здравеопазване. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.12.12", "title": " Оборудваха с климатици всички здравни кабинети в детските и учебни заведения в пловдивски район"}
{"url": "https://trud.bg/%d1%82%d1%80%d0%b5%d0%bd%d1%8c%d0%be%d1%80%d1%8a%d1%82-%d0%bd%d0%b0-%d0%b1%d0%b0%d1%80%d1%81%d0%b0-%d1%81%d0%b8%d1%82%d0%be-%d0%b0%d0%bb%d0%be%d0%bd%d1%81%d0%be-%d0%b2%d0%b5%d0%b7/", "text": "Треньорът на баскетболния „Барселона“ Сито Алонсо похвали Александър Везенков, въпреки че българското крило от доста време не е попадал в състава му. Специалистът редовно оставя 206-сантиметровия Везенков извън състава както за мачовете от испанското първенство, така и в Евролигата. Появиха се съмнения, че политиката на Алонсо е заради решението на младока да играе за националния отбор на България в световните квалификации, въпреки че според правилника на ФИБА не беше длъжен да приема повиквателната. Испанецът обаче обясни ситуацията с голямата конкуренция на поста. „На неговата позиция може да играят Раким Сандърс, Адам Ханга, Виктор Клавер, който се възстановява и върши добра работа, Адриан Морман и Пере Ориола – заяви Алонсо. – Трябва да избера кой от тях да извадя, но не това е трудното. Може да смениш даден играч, но в Лига Ендеса има квоти и лимит за подобно нещо. Саша работи добре, за да бъде част от отбора, но има играчи, които също трябва да уважаваме. Очевидно е, че иска да играе. Когато е готов и намеря подходящата ситуация, може да е днес или след месец, ще го направим. Нямам забележки към него, всичко, което прави, е добре.“ Междувременно натурализираният американец Дий Бост си намери отбор само ден, след като беше изгонен от литовския „Жалгирис“. Гардът на националния отбор заминава за френския „Страсбург“, който този сезон играе и в Шампионската лига.", "date": "2017.12.12", "title": " Треньорът на „Барса“ Сито Алонсо: Везенков работи добре, но кога ще играе…"}
{"url": "https://trud.bg/%d0%bf%d0%bb%d0%be%d0%b2%d0%b4%d0%b8%d0%b2-%d0%b8%d0%b7%d0%b1%d1%80%d0%b0-%d0%be%d1%82%d0%b1%d0%be%d1%80-%d0%b7%d0%b0-%e2%84%961/", "text": "Волейболните шампионки от „Марица“ бяха избрани за номер 1 в анкетата за спортист на Пловдив. За пръв път в дългогодишната история на допитването на първо място е посочен отбор, а не индивидуален спортист. Маричанки бяха коронясани от кмета на Пловдив Иван Тотев, който призова съгражданите си да подкрепят в сряда вечер в зала „Колодрума” „жълто-сините” срещу руския гранд „Динамо” (Казан) в двубоя от група С на Шампионската лига. „Чувствам се удовлетворен, че нашият труд е оценен заслужено – заяви треньорът на тима Иван Петков. – Срещу „Динамо” (Казан) в сряда ще излезем да играем добър волейбол и да се надиграваме с един от най-силните тимове в света.“ Петков получи марков велосипед като награда за треньор №1. Момичетата му обаче ще имат трудна задача срещу руския гранд тази вечер. Капитанката на националния отбор Елица Василева, която е сред основните фигури в „Динамо“, се закани, че няма да има подценяване. „Убедена съм, че щом са стигнали до групите, „Марица“ са направили нещо достойно – заяви Василева. – Това е Шампионска лига, няма случайно попаднали отбори и ние винаги излизаме на пълни обороти.“", "date": "2017.12.12", "title": " Пловдив избра отбор за №1"}
{"url": "https://trud.bg/%d0%bc%d0%b2%d1%80-%d0%b8%d0%b7%d0%b4%d0%b8%d1%80%d0%b2%d0%b0-%d0%b5%d0%b4%d0%b8%d0%bd-%d0%be%d1%82-%d0%b8%d0%b7%d0%b2%d1%8a%d1%80%d1%88%d0%b8%d1%82%d0%b5%d0%bb%d0%b8%d1%82%d0%b5-%d0%bd%d0%b0-%d0%b3/", "text": "Двама рецидивисти са задържани за обира в „Люлин“. Третият от тях успял да избяга, след като при задържането ранил служител на реда. Обявен е за общодържавно издирване. Полицията издирва К. П. /42 г./- с прякор Мраморския, за извършено от него престъпление на територията на столицата. Той е оказал яростна съпротива при задържането, ранил е единия от полицаите и е успял да избяга. Операцията е реализирана от служители на сектор „Грабежи“ при ГД „Национална полиция“ и на отдел „Криминална полиция“ при СДВР, под ръководството на СГП, съобщиха от МВР. Оперативните действия започнали в ранните часове на 11 декември на територията на София. Те са предприети непосредствено след сигнал за грабеж в столичния квартал „Люлин“ и извършен на място оглед. По първоначални данни в престъплението са участвали четирима маскирани мъже. Двама от тях проникнали в офиса на фирмата, намиращ се на втория етаж на сградата. След сила и заплаха към охранителя на фирмата, те отнели метална каса с 10 000 лева, и я са я изнесли през прозорец на същия етаж. Другите двама я поели и натоварили в откраднат автомобил. В хода на операцията са установен трима от извършителите на престъплението. Задържани са С.И. /42 г./, криминално проявен и осъждан, и Н.И. /41 г./- криминално проявен и осъждан у нас, и в други страни от ЕС. Третият – К.П. /42 г./ с прякор Мраморския, оказал яростна съпротива при задържането, ранил един от служителите на реда и успял да избяга. Той е обявен за общодържавно издирване. До момента се укрива. От МВР призовават хората, които имат допълнителна информация за издирвания, да сигнализират на тел.112 или в най-близкото районно управление на МВР. могат също така да изпратят лично съобщение на  . Анонимността им е гарантирана! В рамките на проведените процесуално-следствени действия на адреси, обитавани от тримата, са открити множество доказателства, сочещи съпричастността на тримата към грабежа, както и към други кражби, извършени на територията на столицата и страната. Намерен е и автомобилът, с който са превозвали откраднатата каса, установено е, че той е бил с номера от друга кола, за която няма данни да е противозаконно отнета. Според събраните до този момент данни, само за последните две седмици, групата е реализирала „печалба“ от 160 000 лева. Софийска градска прокуратура е привлякла С.И. и Н.И. като обвиняеми за извършения грабеж от офис на фирма в София. Наложени са им мерки за неотклонение „задържане под стража“ за срок до 72 часа. Подробности по разследването оповестиха старши комисар Константин Димитров, зам.-директор на Главната дирекция „Национална полиция“ , старши комисар Ивайло Иванов, директор на СДВР, Емилия Русинова, градски прокурор на София и Зорница Таскова, говорител на Софийската градска прокуратура. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.12.12", "title": " МВР издирва един от извършителите на грабежа в „Люлин“"}
