{"url": "https://trud.bg/%d0%bc%d0%b0%d0%b4%d1%80%d0%b8%d0%b4-%d0%b7%d0%b0%d0%bf%d0%be%d0%b4%d0%be%d0%b7%d1%80%d1%8f-%d1%80%d1%83%d1%81%d0%ba%d0%b0-%d0%bd%d0%b0%d0%bc%d0%b5%d1%81%d0%b0-%d0%b2-%d0%ba%d0%b0%d1%82%d0%b0%d0%bb/", "text": "Испанският кабинет обяви, че според данни базирани в Русия групировки са използвали социалните медии, за да повлияят на общественото мнение в полза на референдума за независимост на Каталуния и с цел да дестабилизират Испания, съобщи  . Министрите на отбраната и външните работи заявиха, че имат доказателства, че държавни и частни руски организации, както и групировки от Венецуела са използвали „Туитър“, „Фейсбук“ и други сайтове. Те са лобирали за сепаратистката кауза, за да наклонят общественото мнение преди референдума за независимост на 1-ви октомври. Каталунските сепаратистки лидери отричат Русия да им е помагала преди вота. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.11.13", "title": " Мадрид заподозря руска намеса в каталунския референдум"}
{"url": "https://trud.bg/%d0%b4%d0%be-%d0%ba%d1%80%d0%b0%d1%8f-%d0%bd%d0%b0-2019-%d0%b3-%d1%85%d1%80%d0%b0%d0%bd%d1%8f%d1%82-%d0%b1%d0%b5%d0%b4%d0%bd%d0%b8-%d0%b7%d0%b0-%d0%bd%d0%b0%d0%b4-870-000-%d0%bb%d0%b2-%d0%b2-%d0%bd/", "text": "Топъл обяд за следващите две години е гарантин на 500 бедни от община Нови пазар. Това съобщават от кметството и уточняват, че храната ще бъде осигурена с 874 000 лв. от Фонда за европейско подпомагане. До края на юли едва 50 социално слаби от общината са получавали обяд без пари, а сега средствата ще стигнат за десет пъти повече хора. Повечето от имащите право са на месечно социално подпомагане, лица с доказана липса на доходи и на близки, които да се грижат за тях, самотноживеещи и семейства с минимални пенсии, скитащи и бездомни. Най-много 153-ма човека ще получават безплатен обяд в Нови пазар, в селата Стоян Михайловски и Памукчи – по 73-ма, в с. Избул са 33-ма, във Войвода – 36. Храната ежедневно ще стига и до селата Правенци, Жилино, Преселка, Тръница, Писарево, Сечище, Стан, Зайчино ореше, Енево. Дори и в най-малкото населено място Беджене, чийто жители се побират на пръстите на едната ръка, 2-ма души получават безплатен обяд. Приемът на заявления за ползване на трапезарията е постоянен и при голям брой чакащи общинска администрация ще увеличи капацитета на програмата “топъл обяд”. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.11.13", "title": " До края на 2019 г. хранят бедни за над 870 000 лв. в Нови пазар"}
{"url": "https://trud.bg/%d0%bf%d1%80%d0%be%d0%bc%d0%b5%d0%bd%d0%b8-%d0%b2-%d0%bf%d0%bb%d0%b0%d0%bd%d0%b0-%d0%bd%d0%b0-%d0%bd%d0%bf-%d0%bf%d0%b8%d1%80%d0%b8%d0%bd-%d0%bf%d0%be%d0%b8%d1%81%d0%ba%d0%b0-%d0%ba/", "text": "Искане за частично изменение на сега действащия План за управление на Национален парк „Пирин” внесе в Министерството на околната среда и водите кметът на община Банско Георги Икономов. Причината е, че сега действащият план забранява изграждане на нови писти и лифтове в Ски-зона „Банско” В същото време новият план, който се изработва от 2012 г., тоест  над 5 години, все още не може да влезе в сила заради съдебни дела, заведени от шепа „екологични” организации. Георги Икономов припомни в официална позиция до медиите, че частичното изменение на действащия стар план не е скорошна идея – тази процедура беше започната още в началото на 2013 година, по времето на първия кабинет на ГЕРБ. Тогава всички административни процедури бяха преминати успешно, като оставаше само одобрение от Министерския съвет, но правителството подаде оставка. По този начин инициативата бе стопирана. Впоследствие редица служебни правителства не пожелаха да се занимават с тази тема, като се позоваваха, че съвсем скоро ще влезе в действие новия план, което все още не се е случило. А тази актуализация се прави задължително на всеки 10 години и трябваше да бъде приета още през 2014-а. Но започнаха атаките в съда, които и до днес спират влизането в сила на новия документ, както и дори предложение за втори лифт. „Явните атаки срещу построяването на втори кабинков лифт не издържат на никакви разумни доводи и навеждат на мисълта, че става дума за обслужване на чужди интереси”, заявява кметът Георги Икономов в своята позиция. Идеята на градоначалника е след частичното изменение на плана да се заяви инвестиционното предложение за втори кабинков лифт, което да подлежи на всички необходими екологични оценки, като ще има възможност и от съдебен контрол. На предложението ще се направят екологична оценка, оценка за съвместимост и ОВОС. По този начин в момента не е необходима екологична оценка на предложеното от кмета частично изменение. Според Икономов сегашният министър на околната среда и водите Нено Димов трябва да продължи започналата през 2013 г. процедура и да внесе в Министерския съвет тогавашната документация. В понеделник банскалии организираха протест срещу зелената мафия за пореден път от четири години насам. Банскалии и любители на зимния спорт изпълниха заканата си и точно в 16,30 часа в понеделник блокираха за половин час пътя за Гърция в района на входа на Банско. Хората скандираха “Искаме си втората кабинка”. Хиляди дойдоха на протеста с плакати и развяти знамена.  Протестиращите заявиха, че им е писнало да слушат обещания и да не се случва нищо, затова се зарекоха, че ако и този път не се даде зелена светлина на втората кабинка, то ще минат в непрекъснат протестен цикъл, докато не бъдат чути. Хората казаха, че се срамуват от опашките, които се вият всяка зима пред първа станция на лифта. В подкрепа на банскалии се изказаха и депутатите Атанас Стоянов от ВМРО и Александър Мацурев от ГЕРБ. “Внесох искане в МОСВ за актуализация на сега съществуващия т.нар. стар план за управление на Пирин. Ако това стане, то още догодина ще стартира процедурата по инвестиционното намерение за втора кабинка. Аз съм оптимист и много се надявам,че това ще се случи този път. Банско вече не търпи отлагане на проблема. Днес чухме по медиите да говорят абсолютни лъжи разни псевдоеколози. Чудя се как може човек да се чувства удовлетворен от спъване развитието на един цял курорт, дори на магистрала. Чухме лъжи, че 60% от гората щяла да се изсече, това са пълни глупости. Чухме и небивалици да се замени сегашната кабинка с по-голяма, пак глупости, а докато това например стане, как ще качваме туристите в планината, с автомобили ли, кое му е пък екологичното на това? Псевдозелените въобще нямат нито един аргумент да не се случи втората кабинка, няма екопречка”, каза кмета на Банско Георги Икономов на митинга.", "date": "2017.11.13", "title": " Промени в плана на НП „Пирин“  поиска кметът на Банско\t\t\t"}
{"url": "https://trud.bg/%d0%be%d1%89%d0%b5-%d1%82%d1%8a%d1%80%d1%81%d1%8f%d1%82-%d0%ba%d0%b0%d1%81%d0%b8%d0%b5%d1%80%d0%b0-%d0%b1%d0%b5%d0%b3%d0%bb%d0%b5%d1%86-%d0%bf%d0%b5%d1%82%d0%ba%d0%be-%d0%bc%d0%b8%d1%82%d0%b5%d0%b2/", "text": "Софийският апелативен съд (САС) продължи и в понеделник издирването на бившия касиер на Алфабанк Петко Митевски, който е в неизвестност от лятото. Митевски бе осъден на първа инстанция на 15 г. затвор за длъжностно присвояване на 21 млн. лв. от банката. При прочитане на присъдата му градският съд обяви, че Митевски остава на свобода срещу подписка. Прокуратурата обаче поиска постоянен арест и апелативният съд реши, че бившият касиер трябва да остане в ареста, докато тече делото. Малко след това решение Петко Митевски отишъл да се предаде в Шесто районно полицейско управление в София. Там обаче още не били получили разпореждането на съда, че трябва да бъде отведен в ареста и го върнали като отказали да го задържат. Оттогава Митевски изчезнал и е обявен за издирване. За него не е издадена европейска заповед за арест, защото има забрана да излиза от България. Напуснал е работа, а жена му казала пред полицаите, че са в лоши отношения и не го е виждала. В понеделник в САС стана ясно, че МВР няма нови данни къде е Митевски. Магистратите обаче решиха да направят последен опит да го издирят при близки и роднини. Поискана бе справка от мобилните оператори дали има договори с тях, за какви номера и какви адреси им е предоставил. Ако не бъде открит до 18 декември, делото срещу него ще се води задочно.", "date": "2017.11.13", "title": " Още търсят касиера  беглец Петко Митевски\t\t\t"}
{"url": "https://trud.bg/%d0%b0%d0%b2%d1%82%d0%be%d0%b1%d1%83%d1%81-%d0%bd%d0%b0-%d1%82%d0%b5%d0%b0%d1%82%d1%80%d0%b0%d0%bb%d0%b8-%d0%bf%d0%bb%d0%b0%d0%bc%d0%bd%d0%b0-%d0%b2-%d0%b4%d0%b2%d0%b8%d0%b6%d0%b5%d0%bd%d0%b8%d0%b5/", "text": "Автобусът на Театрално-музикален център-Разград е пламнал в движение, за щастие пътниците в него са невредими, научи „Труд“. Инцидентът е станал в понеделник към 15 часа в Ришкия проход, след разклона за шуменското село Риш. Рейсът е изгорял, а в него и много оборудване, озвучителна техника и багаж на пътуващите. Актьорите са пътували към град Карнобат, където трябвало да играят спектакъла си „Годеж. „Най-хубавото е, че няма пострадали от колегите ми, но са преживяли стрес“, каза директорът на Театрално-музикалния център Тодор Мадолев пред „Труд“. Актьорите са усетили мирис в автобуса. Шофьорът Каолян пък, който е много опитен, веднага е видял кълба дим от задната част на рейса и спрял. Задната врата не се отворила, но всички успяли да излязат невредими от предната. Започнали да спират автомобили, а шофьорите им помагали при гасенето с пожарогасители. На мястото е пристигнала и пожарна. Мадолев не е бил в рейса, но е уведомен за инцидента и организирал друга кола да прибере актьорите. Той веднага е уведомил министър Боил Банов за случилото се и за това, че културният институт има нужда от транспортно средство. При пътуването за представлението в отделна товарна кола са били декорите. В изгорелия рейс обаче са опожарени компютър, озвучителна техника, документи и телефони на пътуващите, които не успели да вземат багажа си. По неофициална информация техническа неизправност и пламнал двигателя е причина за инцидента с возилото. Шофьорът спрял своевременно и всички пътуващи слезли. Изгорелият автобус е 20-годишен. По-късно от полицейския пресцентър в Шумен уточниха, че сигналът за пожара е постъпил в 14,13 часа. Към мястото са насочени две пожарни коли от Смядово и Шумен. Хвърлени са 15 тона вода за потушаване на пламъците. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.11.13", "title": " Автобус на театрали пламна в движение"}
{"url": "https://trud.bg/%d1%88%d0%be%d1%84%d1%8c%d0%be%d1%80-%d0%b2%d0%bb%d0%b5%d0%b7%d0%b5-%d0%b2-%d0%bd%d0%b0%d1%81%d1%80%d0%b5%d1%89%d0%bd%d0%be%d1%82%d0%be-%d0%b8-%d0%b7%d0%b0%d0%b3%d0%b8%d0%bd%d0%b0-%d0%b4%d0%b2%d0%b5/", "text": "75-годишен шофьор почина в реанимацията на областната болница в Сливен след тежко произшествие на 12 ноември – съобщиха от лечебното заведение. Сигнал за катастрофата е получен в полицията в 7,10 ч. Водачът, родом от Добрич, е пътувал с „Шкода“ с още две жени. На главния път от „Петолъчката“ към Котел, на 2 км от най-близкото с.Мокрен, леката кола е навлязла в насрещната лента в зоната на десен завой. Последвал е удар в товарен камион „Форд“. При сблъсъка са пострадали пътуващите в лекия автомобил. Те са откарани в областната болница в Сливен. Два часа по-късно шофьорът е починал в реанимацията от тежката съчетана травма, несъвместима с живота. Едната му спътничка, на 40 г., е приета в неврохирургията с открита рана на главата. Другата, на 38 г., е била с контузии по тялото, оказана й е медицинска помощ, е се е наложила хоспитализация. По случая се води досъдебно производство. През почивните дни в областната болница са приети още две пострадали пациентки – жена на 28 г. е в неврохирургията с комоцио, жена на 47 г. е в ортопедия със счупена ръка. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.11.13", "title": " Шофьор влезе в насрещното и загина, две жени са ранени"}
{"url": "https://trud.bg/%d0%b1%d0%b5%d0%b7%d0%bf%d1%80%d0%b8%d0%b7%d0%be%d1%80%d0%bd%d0%b8%d1%8f%d1%82-%d0%b8%d0%b2%d0%b0%d0%bd-%d0%bf%d1%80%d0%b8%d0%b7%d1%80%d0%b0%d0%ba%d0%b0-%d1%89%d0%b5-%d0%b1%d1%8a%d0%b4%d0%b5-%d0%bd/", "text": "Безпризорният Иван Иванов от Сливен ще бъде настанен в социалния дом за мъже в Твърдица – съобщи областният управител Чавдар Божурски. От много години насам мъжът живееше по сливенските улици, спеше в казаните за смет, бе зависим от дишането на бронз и лепило. Незабавните мерки спрямо него бяха предприети в края на август след сигнал до областния управител. От Дирекцията „Социално подпомагане“ извършиха проверка. Тя установи, че Иван не пребивава на адреса си в ромския кв.“Надежда“, а близките му не поддържат и не желаят да поддържат контакти с него. От полицията го издираха. Той бе приет в областната болница за медицинска помощ. Междувременно му бяха издадени акт за раждане и лична карта и бе настанен за лечение на зависимостите в Държавната психиатрична болница в гр.Раднево, Старозагорска област. Лечението му там вече е приключило. Иванов се е явил пред ТЕЛК-Сливен. Медицинските прегледи и документи посочват, че в резултат на многогодишното дишане на бронз и лепило и занемарен, скитнически живот,  е получил сериозни увреждания. Възоснова на това с решение на комисията е трудостроен на 80 процента. След проведеното лечение и с това решение Иванов може да бъде настанен в дома в Твърдица. „Изказвам благодарност към всички институции, които бяха ангажирани със случая и си свършиха работата“ – каза областният управител Божурски. В дома в Твърдица за Иванов ще получава адекватна грижа, в достойни условия за живот. Иванов бе известен сред сред сливенските граждани с прозвището „Ръчичката“ заради постоянно протегната му ръка за просия. През последните 20 години той можеше да бъде видян на различни места в града – както в центъра, така и в крайните квартали. Под въздействие на летливите изпарения понякога притесняваше минувачите. По лицето му не веднъж имаше следи от насилие. Несретният му живот стана причина в града да му сложат още едно прозвище – „Призрака на прехода“, заради чудовищния вид, който придоби едно човешко същество в годините на промени. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.11.13", "title": " Безпризорният Иван-Призрака ще бъде настанен в социално заведение"}
{"url": "https://trud.bg/%d0%b2%d0%b8%d0%b6%d1%82%d0%b5-%d0%b0%d0%ba%d1%86%d0%b5%d0%bd%d1%82%d0%b8%d1%82%d0%b5-%d0%be%d1%82-%d0%b1%d1%80%d0%be%d1%8f-%d0%bd%d0%b0-%d1%82%d1%80%d1%83%d0%b4-%d0%b2%d1%8a%d0%b2-%d0%b2%d1%82-2/", "text": "С промени в Конституцията ГЕРБ погват замесените в разбойническата приватизация. От партията на Бойко Борисов предлагат да отпадне давността за разследване на сделките по раздържавяването чрез промени в Конституцията. Това обяви председателят на правната комисия в парламента Данаил Кирилов на извънредна пресконференция в централата на партията. От ГЕРБ ще предложат на председателите на всички парламентарни групи подписка за иницииране на промени в основния закон. Закриването на пожарни служби в малките населени места бе спряно от премиера Бойко Борисов след среща с кметовете на общините Чепеларе и Самоков – Славка Чакърова и Владимир Георгиев. На работна среща в Министерски съвет градоначалниците поставиха въпроса със закриването на пожарникарските звена в зимните курорти Боровец и Пампорово. А на срещата присъстваха още финансовият министър Владислав Горанов, Красимир Ципов – зам.-министър на МВР и главен комисар Николай Николов, директор на ГД „Пожарна безопасност и защита на населението“. Искане за частично изменение на сега действащия План за управление на Национален парк „Пирин” внесе в Министерството на околната среда и водите кметът на община Банско Георги Икономов. Причината е, че сега действащият план забранява изграждане на нови писти и лифтове в Ски-зона „Банско”. В същото време новият план, който се изработва от 2012 г., тоест над 5 години, все още не може да влезе в сила заради съдебни дела, заведени от шепа „екологични” организации. Тези дни се очаква ратификацията от наша страна на договора между България и Македония. Предстои сериозна работа, ожесточени спорове с доктринирани от македонизма колеги, за които защитата на личните им становища ще бъде въпрос на живот и на смърт – анализ на Костадин Филипов   Интервю с режисьорката Адела Пеева         Признава ли се за „клас“ времето на обучение в университет", "date": "2017.11.13", "title": " Вижте акцентите от броя на „Труд“ във вторник, 14 ноември 2017"}
{"url": "https://trud.bg/%d0%b2%d0%b5%d0%bb%d0%b8%d0%ba%d0%b0%d0%bd%d0%b8%d1%82%d0%b5-%d0%be%d1%82-iron-maiden-%d0%b8%d0%b4%d0%b2%d0%b0%d1%82-%d0%b2-%d0%bf%d0%bb%d0%be%d0%b2%d0%b4%d0%b8%d0%b2-%d0%b7%d0%b0-%d0%bc%d0%b5%d0%b3/", "text": "Хилядите почитатели на великаните на рока от „Iron Maiden” в България ще могат да видят идолите си на живо у нас на 22 юли 2018 година от 20 часа по време на музикалния фестивал „Hills Exclusive” в Пловдив. Скоро ще бъдат обявени и останалите топ банди, които ще стигнат за супершоуто край стадион „Пловдив” и гребния канал в града под тепетата. Техните имена трябва да станат известни преди 24 ноември (петък), когато стартира продажбата на билетите за „Hills Exclusive”. До 31 декември 2017 г. безценните хартийки ще се продават на цена от 70 лв., до 20 юни 2018 г. – на цена от 80 лв., до 22 юли – срещу 90 лв., а в деня на концерта ще вървят по 100 лв. След невероятния успех на турнето от 2016-2017 година по повод 16-тия студиен албум The Book of Souls Iron Maiden отново поемат на път през 2018 с поредица от концерти и фестивални шоута в Европа. Световното турне Legacy Of The Beast ще постави началото си в Талин, Естония на 26 май и ще завърши в O2 Арена в Лондон, на 10 август. Пълният списък с датите за европейското турне ще бъде публикуван на  , като концертите се очаква да продължат и през 2019 г. Концепцията за световното турне Legacy Of The Beast е вдъхновена от едноименната мобилна игра и комикс на Maiden. Дизайнът на сцената ще е зрелищен. Там ще оживеят няколко различни съединени „свята“, а сетлистът ще включва голяма част от хитовете на групата, както и изненади от по-късните албуми. Мениджърът на Iron Maiden Род Смолууд сподели: „Както нашите фенове вече знаят, откакто Брус и Ейдриън се присъединиха отново към Maiden в началото на хилядолетието, имаме цикъл на турнетата. Редуваме ги както за нов албум, така и само с вечни хитове. Това ни харесва по много причини, защото бандата може да изпълни и новите парчета, и големите си хитове, които зареждат емоционално феновете и сбъдват техните желания. Както се казва поддържаме нещата живи – не само за феновете, но и за бандата. За този концерт, изпълнен с хитове, решихме да базираме темата около името на Legacy Of The Beast, което изцяло пасва на целите ни, и ни дава възможност да бъдем креативни и да се забавляваме, особено с Еди! Ще има много изненади. Не искам да издавам всичко в момента, но работим върху няколко различни сценични дизайна, запазвайки традиционните Iron Maiden. Надяваме се да подарим на феновете ни, които дойдат да видят това наистина много специално шоу, едно фантастично изживяване“. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.11.13", "title": " Великаните от Iron Maiden идват в Пловдив за мегаконцерт на 22 юли"}
{"url": "https://trud.bg/%d1%84%d0%b8%d0%bb%d0%b8%d0%bf%d0%b8%d0%bd%d1%81%d0%ba%d0%b8%d1%8f%d1%82-%d0%bf%d1%80%d0%b5%d0%b7%d0%b8%d0%b4%d0%b5%d0%bd%d1%82-%d0%bb%d1%8e%d0%b1%d0%be%d0%b2%d0%bd%d0%b0-%d0%bf%d0%b5/", "text": "Филипинският президент Родриго Дутерте обра овациите на вечеря с лидери от региона с любовна песен, за която обясни, че е изпял по нареждане на американския си колега Доналд Тръмп, съобщи Ройтерс. Президентът на САЩ и Дутерте са сред 19 държавни ръководители, които се събраха в Манила за годишната среща на Асоциацията на страните от Югоизточна Азия (АСЕАН). Събитието започна в неделя с галавечеря, на която Дутерте грабна микрофона, за да изпълни песента “Ти” в дует с местната поп-звезда Пилита Коралес. “Ти си светлината на моя свят, половината от това сърце е мое”, гласи част от текста в превод от филипински. “Дами и господа, пях по заповед на главнокомандващия американската армия”, обясни Дутерте. На следващия ден той имаше двустранна среща с Тръмп на фона на протести на местни жители срещу визитата му. Президентът на САЩ похвали “страхотните си отношения” с Дутерте, който често е критикуван за убийства без съд на трафиканти на дрога в своята война с наркотиците. По-късно Белият дом съобщи, че темата за правата на човека била обсъдена за кратко от двамата. Вчера Тръмп резюмира и 12-дневната си азиатска обиколка, последната спирка от която са Филипините. “Бях посрещан с почести, както никой друг в историята”, заяви той.", "date": "2017.11.13", "title": " Филипинският президент  пя любовна песен на Тръмп (ВИДЕО)\t\t\t"}
{"url": "https://trud.bg/%d0%b1%d1%8a%d0%bb%d0%b3%d0%b0%d1%80%d0%b8%d1%8f-%d1%83%d1%87%d0%b0%d1%81%d1%82%d0%b2%d0%b0-%d0%b2-%d0%bd%d0%be%d1%82%d0%b8%d1%84%d0%b8%d0%ba%d0%b0%d1%86%d0%b8%d1%8f%d1%82%d0%b0-%d0%b7%d0%b0-%d1%81/", "text": "Официална церемония по подписване на Нотификация по постоянното структурирано сътрудничество се проведе в Брюксел в рамките на заседанието на Съвета „Външни работи/Отбрана“ на ЕС. В нея от българска страна участваха министърът на отбраната Красимир Каракачанов и министърът на външните работи Екатерина Захариева, съобщиха от МО. С подписването на нотификацията се постави началото на процедура за създаване на Постоянно структурирано сътрудничество (ПСС) в областта на отбраната на ЕС. Основната цел е повишаване на отбранителния капацитет на съюза, в изпълнение на приоритетите и нивото на амбиция, произтичащи от Глобалната стратегия на ЕС за външна политика и сигурност. В рамките на ПСС ще се създадат възможности за съвместно изграждане на високотехнологични и скъпоструващи отбранителни способности, в т. ч. чрез съфинансиране от Европейския фонд за отбрана. Предстои всяка държава, която се е включила в общата нотификация до Съвета на ЕС и до върховния представител за външната политика и политиката за сигурност на ЕС, да има готовност да се включи в поне един мащабен проект по ПСС. По време на Съвета „Външни работи/Отбрана“ на ЕС днес в Брюксел, в която участваха министрите на отбраната и на външните работи на страните-членки, беше обсъдена глобалната стратегия на ЕС в областта на сигурността и отбраната. В изказването си на работната сесия на министрите на отбраната на страните-членки на ЕС, която се проведе днес с участието на генералния секретар на НАТО Йенс Столтенберг, министърът на отбраната Красимир Каракачанов акцентира на елементите от сътрудничеството между Северноатлантическия алианс и ЕС, които изграждат капацитет и устойчивост в държавите от Западните Балкани. В края на работния ден се проведе заседание на направляващия борд на Европейската агенция по отбрана (ЕАО). Министър Красимир Каракачанов отбеляза, че страната ни оценява положително интензивната работа на ЕАО, включително разработената тригодишна финансова рамка за планиране, чиято цел е да подкрепи държавите-членки при подготовката на дейности през целия жизнен цикъл на развитие на способностите и да ги подпомага при определянето и приоритизирането на подходящи дейности и проекти, които биха могли да се възползват от вече съществуващи или предвидени инструменти за финансиране на ЕС. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.11.13", "title": " България участва в нотификацията за създаване на Постоянното сътрудничество на ЕС в областта на отбраната"}
{"url": "https://trud.bg/%d0%bf%d1%80%d0%b5%d0%b2%d1%80%d0%b0%d1%82%d0%b8%d1%82%d0%b5-%d0%bf%d1%80%d0%b5%d0%b7-1917-%d0%b3-%d0%bf%d1%80%d0%b5%d0%b2%d1%80%d1%8a%d1%89%d0%b0%d1%82-%d1%80%d1%83%d1%81%d0%b8%d1%8f-%d0%b2-%d0%b1/", "text": "Знаменитият руски учен Дмитрий Менделеев е не само химик, но и математик, чието хоби е демографията. Една от прогнозите му в началото на ХХ в. днес у читателите ще събуди насмешки или тъжно поклащане на глави. Според него през 1950 г. в Русия ще живеят 282, 7 млн души, а през 2000-та – 594, 3 млн. За САЩ е прогнозирал, че в средата на миналия век населението ще наброява почти 180 млн и е познал – през 1959 г. то наистина е било 179 млн. Нито са ги засегнали войни, нито революции или чужди интервенции, далеч са от злощастната Европа. За Руската империя прогнозата на Менделеев не се е сбъднала, защото страната е  връхлетяна от две световни и една гражданска войни, от три преврата, две революции, две контрареволюции, две перестройки, две отложени „светли бъдеща“, няколко пристъпи на масови репресии, жестока колективизация, години на свиреп масов глад. През 1917 г. в Русия стават два преврата. На 5 март по нов стил фактически започва драматичния край на царска Русия. Значителни части от елитите в страната, включително и военния, особено в столицата остро притискат Николай Втори да се отрече от престола. Особено активни са либералната интелигенция и особено едрият частен капитал. Организирани са демонстрации в Петербург, цари безредие с елементи на анархия, рязко се влошава криминалната обстановка. Императорът е поставен пред дилемата да употреби сила и пролее кръв както през революцията от 1905 г. или да се отрече от престола. С изключение на адмирал Колчак, всички командващи фронтове са били за отричане. На 15 март, след като заповедта му да се въведе ред в столицата с военна сила не е изпълнена, Николай Втори абдикира. Вратата към хаоса в страната е отворена. Към фронтовете се устремяват различни по убеждения и партийни ангажименти пропагандисти, армията ускорено се разлага, започва масово дезертьорство. Типичен либерален преврат. От затворите са пуснати престъпниците, в градовете тръгва лавина от грабежи, убийства, палежи. „Революционери“ с терористично минало са назначени на държавни постове, в предприятията от специални Комитети са поставени да ръководят пазачи, готвачки, случайни люде. В университетите научни степени вече присъждат студентите. Писателят Михаил Булгаков в „Кучешко сърце“ майсторски описва характерния за онези времена типаж на злобната неграмотна отрепка, обзета от „революционната“ страст към агресивно беззаконие. Временното правителство разпуска заварената „реакционна“ полиция, но друга не създава. Смъртността расте, инфраструктурата бързо деградира, дрипави оратори ръкомахат на митинги и събират тълпи ошашавени хора. Армейски офицери, главно смели мъже от обикновени семейства, са избивани масово. На тяхно място масово се поставят ниски чинове, „революционни“ невежи, криминални типове. Бойците от великата руска армия за месец-два се превръщат в бандитски групи, рушащи и грабещи всичко по пътя си. Жертви на разбойничеството са преди всичко представителите на имотните и културните слоеве от населението, обявени за паразити. Филолог оглавява военното министерство, лекар е назначен първо за министър на земеделието, после и на финансите. В търговията настъпва пълен хаос, очертава се глад, започват селски бунтове, тръгва хиперинфлация. В периферията на империята се засилва сепаратизмът. Логично следствие от неумението на превратаджиите да управляват дори на най-елементарно ниво. Сменят се две безплодни коалиции, през септември е обявена някаква Директория, това е следващ преврат, тъй като дотогава Русия е все още монархия. Следващият месец на власт най-демократично са поканени болшевиките на Ленин. Тъй като гръмко обявяват в Думата, че имат ясен план да управляват, като преди това  произведат демократични избори. Изненадващо за тях ги губят, Ленин обявява, че „буржоазната демокрацията в Русия се изчерпи“. Какво тук значат някакви си избори? С този преврат започва поход към социализъм, към „светло комунистическо бъдеще“ с „цялата власт на Съветите“ и диктатурата на пролетариата. С началото на смяната на собствеността започва дългият процес на истинската революция. Вече велика и социалистическа, планирана да стане и световна. На руския народ комисарите начело с Ленин и Бронщейн-Троцки възлагат историческата мисия да плати крайно жестоката цена. Повечето от първите лица, взели чрез октомвийския преврат най-важни позиции във властта, не само след пристигат в Русия от Европа, те не са и руснаци.  Преобладават евреите, но има представители и на периферни области в империята, почти всички по един или друг начин потискани от централната. Почти всички са професионални конспиратори, упражнявали се в различни форми на подривна дейност. Включително и терористична, наричали са я „експроприация на експроприаторите“. Руският народ за тях е само средство, горивен материал за осъществяването на световния  революционен пожар. По един напълно чужд на руската историческа и социално-икономическа специфика, чисто западен модел, сътворен в Лондон и обявен през 1848 г. с „Комунистическия манифест“ на Маркс и Енгелс. Зловеща ирония. „Руснакът отново се показа като истински татарин… селяните са природно реакционна класа“, казва Маркс. В това са убедени дошлите, а някои и изпратените от Германия, Швейцария, Англия и Франция болшевики, организирали по-късно чудовищни  репресии именно върху рязко преобладаващото селско население, както и по отношение на казаците – също селски хора, макар и въоръжени. За тях Бронщейн-Троцки казва, че трябва да бъдат унищожени, тъй като са били крепители на империята. И организира масовото им изтребване на Дон, Днепър и Кубан.  Ето го и другият класик, Енгелс, директно призоваващ за унищожението на славянските народи: „От революцията насам (има предвид френската от 1871 г.) към омразата спрямо руснаците се присъедини и омразата спрямо чехите и хърватите… Борба, безмилостна борба не на живот, а на смърт с предателското славянство“. Портретите на тези наставници на болшевиките висват навсякъде в Русия, по-късно СССР. Но ако руският народ не е бил важен за носителите на тогавашното  ново мислене, пределно важна е била държавата като инструмент за осъществяването на световната революция. И в това влизат в остро противоречие с геополитическите намерения на няколко исторически душманки на Русия. На 23 декември 1917 г. в Париж се провеждат англо-френски преговори, на които договарят зони на интереси върху руските територии. Великобритания си посочва Грузия, Армения, Кюрдистан, „казашките и кавказките области“. Франция си е харесала Южна Русия (днес Украйна), Бесарабия (днес Молдова) и Крим. В САЩ президент е Удроу Уилсън, високообразован мъж, помагал на България след войните. Неговият съветник полковник Хауз, човек от англо-саксонския елит в страната, споделя: „Русия е твърде голяма и еднородна за сигурността на света“. И това е неизменната западна политика, единствената й задача спрямо тази страна е била и си остава ликвидирането или поне разчленяването й. В което, впрочем, император Александър Трети в завещанието си уверява своите наследниците. През 1918 г. започва военната интервенция срещу Русия. Не срещу съветската власт, именно срещу държавата. Към май месец Германия, Австро-Унгария и Османската империя окупират 780 хиляди кв. км площ с 56 млн. население (една трета от цялото в империята!) и значителна икономическа база. Във Владивосток дебаркират японски и американски войски,  в Мурманск, Архангелск, Кавказ и Туркестан  нахлуват британски. Започва и Гражданската война срещу Съветите, подкрепяна от Запада. „Нямаше Добро, та Злото помогна“, гласи една руска поговорка. Руснакът е твърд родолюбец при външна заплаха. Запазвайки държавата, мобилизирайки големи части от руския народ в Червената армия, болшевиките успяват в 1922 г. да отбият интервенцията и да приключат Гражданската война. С огромни поражения и човешки жертви, но успяват. В историята няма еднозначни оценки. Днес населението в Русия е четири пъти по-малко спрямо прогнозата на Менделеев. Раждаемостта е по-висока по време на гражданската война, интервенциите и репресиите, дори през Втората световна. Сривът настъпва след либералната революция на Горбачов и Елцин.", "date": "2017.11.13", "title": " Превратите през 1917 г. превръщат Русия в бандитска страна\t\t\t"}
{"url": "https://trud.bg/%d0%b5%d0%ba%d0%be%d0%bb%d0%be%d0%b7%d0%b8%d1%82%d0%b5-%d1%81%d0%b0-%d0%b1%d0%b5%d0%b7-%d0%b5%d0%ba%d0%be-%d0%b0%d1%80%d0%b3%d1%83%d0%bc%d0%b5%d0%bd%d1%82%d0%b8-%d1%81%d1%80%d0%b5%d1%89%d1%83-%d0%b2/", "text": "Банскалии пак се вдигнаха на протест. Осем години обещания от всички политически партии – осем години лъжи. Кметът Икономов този път е съгласен на компромис – ще се опита да направи втория лифт в рамките на старите граници на ски зоната, без да излиза на сантиметър. Но Зелените отново са против. Защо – и самите те не знаят. Интересното този път е, че са против без екологични аргументи – просто на инат.  Гастролът на зелените партийци и грантаджии в понеделнишките сутрешни блокове беше осъществен от Петко Ковачев и Андрей Ковачев. Първият застана срещу кмета на Банско по Нова Телевизия, а на вторият беше даден картбланш от бТВ да говори без алтернативно мнение. И двамата, обаче, не дадоха нито един екологичен аргумент срещу предложеното от кмета на Банско – а именно, вече действащият план за управление на Пирин да се промени, така че да позволи единствено предложение за инвестиционно намерение в рамките на съществуващата ски зона. От еколозите дойдоха възражения, касаещи визията за развиване на общия устройствен план на Банско (който по закон не включва парк Пирин и ски зоната), касаещи динамиката на местната икономика и цените на недвижимостите, касаещи партийните и лични пристрастия на спорещите, и какво ли още не. Всичко друго, но не и екология.Петко Ковачев дори се отрече от екологичния диспут в прав текст, в студиото на Нова той заяви:  „В момента имаме икономически проблем, а не екологичен.“ И тук идва да се запитаме – защо медиите продължават да канят тези природозащитници по теми, които не касаят природозащитата? По темите за градоустройство, компетентно мнение ще дадат архитектите. По темите за икономика и предприемачество, компетентно мнение ще дадат икономистите и финансистите. По темите за политическата разстановка на партийните сили, компетентно мнение ще дадат политолозите. Ако ли пък темата е политическа визия как да се развива зимният курорт, то компетентното и демократично мнение е на спечелилите демократични избори – ПП Зелените дори не са се явили на последните в Банско.  Българският народ е измислил прекрасната поговорка „всяка жаба да си знае гьола“. Еколозите трябва да се занимават с екология. Вече е ясно, че втори лифт в съществуващата ски зона не представлява екологичен проблем. Следователно, тема екология трябва да се затвори и да се вземе политическо решение без недомлъвки и димни завеси. А именно, ще уважи ли централната власт правата на местните хора и икономическата логика да се развива туризъм в интерес на обществото или пък политическата воля ще обслужи чужди интереси като замразява зимния туризъм в цялата страна?", "date": "2017.11.13", "title": " Еколозите са без  еко аргументи срещу втория лифт\t\t\t"}
{"url": "https://trud.bg/%d0%bd%d0%b0%d0%b4-200-%d0%b0%d0%ba%d1%82%d0%b0-%d0%b7%d0%b0-%d1%80%d0%be%d0%b4%d0%b8%d1%82%d0%b5%d0%bb%d0%b8-%d0%ba%d0%be%d0%b8%d1%82%d0%be-%d0%bd%d0%b5-%d1%81%d0%b0-%d0%b7%d0%b0%d0%bf%d0%b8%d1%81/", "text": "Над 200 акта са издадени в Сливенска област на родители, които не са записали децата си в училище – това бе съобщено на среща за задържането на децата и учениците в образованието, проведена в областната администрация с участието на всички ангажирани институции. Община Сливен е издала най-много актове – 94, като част от тях все още не са връчени, предстои издаването на още 20. В Твърдица те са 70, а в Нова Загора – близо 40. Повечето експерти заявиха, че процедурата по връчването им е дълга, родителите не винаги могат да бъдат открити на адресите си. „Според нас, не може да се очаква голям ефект от тези актове, защото те са спрямо родители без никакви доходи. В община Твърдица за привличането и оставането на децата в образованието ни помагат бивши ученици, които са медиатори в учебните заведения, разговарят със семействата“ – каза Донка Иванова, експерт в общината, педагог с 34 години стаж. Санкциите за родителите, които не са записали децата си в училище, са предвидени в Закона за предучилищното и училищното образование. Актовете се издават от общините, а наказателните постановления с размера на глобите разписват кметовете. За първо нарушение глобата варира от 50 до 150 лева. Законът за социално подпомагане също предвижда мерки. За повече от 5 неизвинени отсъствия в рамките на месец се спират детските надбавки за родителите, които са в размер на 37 лева за дете. Спрямо колко лица са наложени те, ще стане ясно в началото на декември. „От 7 септември досега в Сливенска област са били записани на училище 1 659 деца, незаписаните са 2 127“ – заяви Илонка Толева, старши експерт в РУО. Други 1 862 деца са в чужбина. Голям е броят на децата, за които няма информация – 781 са с неустановен адрес и статут, изяснява се пребиваването им. На срещата бе решено в 63-те екипа, които са натоварени в издирването на отпадналите ученици, да участват и представители на ромски неправителствени организации. От РУО-Сливен ще внесат в просветното министерство предложение достъп до информационната система за търсените деца да имат и останалите институции, а не само образователните структури. Целта е да се подобри обмена на информация. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.11.13", "title": " Над 200 акта за родители, които не са записали децата си в училище в Сливенско\t\t\t"}
{"url": "https://trud.bg/%d0%bf%d1%83%d1%82%d0%b8%d0%bd-%d0%be%d0%b1%d1%8f%d0%b2%d0%b8-%d0%be%d1%82%d0%bd%d0%be%d1%88%d0%b5%d0%bd%d0%b8%d1%8f%d1%82%d0%b0-%d1%81-%d1%82%d1%83%d1%80%d1%86%d0%b8%d1%8f-%d0%b7%d0%b0-%d0%bd%d0%b0/", "text": "Отношенията между Русия и Турция могат да се считат за напълно възстановени, заяви руският президент Владимир Путин преди срещата с турския си колега Реджеп Ердоган в Сочи, предава РИА Новости. Според думите на Путин, за първите девет месеца от 2017 г., стокообмена между двете държави се е увеличил три пъти спрямо кризата от есента на 2016 г. Двете страни работят заедно по голям брой проблеми, включително и решаване на кризата в Сирия, добави още руският президент, като обърна внимание на позитивния ефект, който ще донесе съвместната работа на Москва и Анкара. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.11.13", "title": " Путин обяви отношенията с Турция за „напълно възстановени“"}
{"url": "https://trud.bg/%d0%bc%d0%b0%d0%b4%d0%bb%d0%b5%d0%bd-%d0%b0%d0%bb%d0%b3%d0%b0%d1%84%d0%b0%d1%80%d0%b8-%d0%bf%d1%80%d0%b5%d0%b4%d1%81%d1%82%d0%b0%d0%b2%d1%8f-%d0%bf%d1%8a%d1%82%d1%8f%d1%82-%d0%bd%d0%b0-%d1%81/", "text": "Мадлен Алгафари ще представи най- новата си книга „Пътят на сърцето“ в Благоевград. Утре, от 18.00 часа, в  Градска художествена галерия, жители и гости на града ще могат да се докоснат до отговорите, които изникват по време на едно пътуване на авторката по пътя Камино де Сантяго, съобщиха от общината. „Пътят на сърцето е единственият верен истинен път“, казва за книгата Мадлен Алгафари. Мадлен Николаева Стайкова-Алгафари е българска писателка, психотерапевтка, преводачка, режисьорка. През 2003 издава първата си книга „Мира нямам“ – поезия и психология. Следват книгите „Вяра имам“, „Всички можем да летим“, „Приказки за пораснали деца“, „Глад за истински неща“, „Как да се разболяваме качествено“, „От „какво ще кажат другите“ до „какво избирам аз“, „Чувствам, следователно съм“. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.11.13", "title": " Мадлен Алгафари представя „Пътят на сърцето“ в Благоевград"}
{"url": "https://trud.bg/%d0%b5%d0%bb%d0%b5%d0%bd%d1%87%d0%b0%d0%bd%d0%ba%d0%b0-%d0%b4%d0%be%d0%bd%d0%b5%d1%81%d0%b5-%d0%bd%d0%b0%d0%b9-%d0%b2%d0%b8%d1%81%d0%be%d0%ba%d0%be%d1%82%d0%be-%d0%be%d1%82%d0%bb%d0%b8%d1%87%d0%b8/", "text": "Калина Стефанова постигна поредния си спортен успех. На Световното първенство по самбо в Сочи тя завоюва сребърен медал в категория до 56 килограма, като загуби в неделя на финала от представителката на домакините Татяна Казенюк. Националният отбор участва на турнира с близо 20 състезатели. Еленчанката донесе най-високото отличие за страната ни, другите три медала са бронзови. Световното първенство в Сочи е най-силният турнир по самбо в Русия. Той се провежда  в годината, когато се чества 80-годишния юбилей на този спорт  и премина под патронажа на президента Владимир Путин, самият той джудист и самбист. Спортната кариера на Калина Стефанова започва от спортен клуб по джудо „Ипон 87“ в родния й град Елена, с първи треньор Иван Мирянов. Тя е двукратен световен шампион, притежател на сребърен медал от европейските игри, носител и на още много отличия в самбото. Определяна е като най-техничният български състезател сред жените. Калина е най-младият почетен гражданин на Елена. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.11.13", "title": " Еленчанка донесе най-високото отличие за страната ни от Световното първенство по самбо"}
{"url": "https://trud.bg/%d0%b2-%d0%b0%d1%81%d0%b5%d0%bd%d0%be%d0%b2%d0%b3%d1%80%d0%b0%d0%b4-%d0%b7%d0%b0%d0%b4%d1%8a%d1%80%d0%b6%d0%b0%d1%85%d0%b0-%d0%b4%d0%b2%d0%b0%d0%bc%d0%b0-17-%d0%b3%d0%be%d0%b4%d0%b8%d1%88%d0%bd%d0%b8/", "text": "Двама непълнолетни тийнейджъри попаднаха в ареста на РУ НА МВР-Асеновград след неуспешен опит за кражба, извършен около 2.20 часа в понеделник през нощта. Дежурният полицейски екип реагирал на сигнал, че в частен двор са забелязани две момчета, които се подготвяли да откраднат моторна резачка за дърва, но избягали. С цел задържането им била създадена незабавна организация и предприети заградителни действия, в резултат на които 17-годишните извършители били задържани. Материалите по образуваното досъдебно производство са докладвани в Районната прокуратура в Асеновград. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.11.13", "title": " В Асеновград задържаха двама 17-годишни за кражба на моторна резачка за дърва"}
{"url": "https://trud.bg/15-%d0%bc%d0%bb%d0%bd-%d0%bb%d0%b5%d0%b2%d0%b0-%d0%be%d1%82-%d0%b5%d1%81-%d1%81%d0%b0-%d0%b2%d0%bb%d0%b5%d0%b7%d0%bb%d0%b8-%d0%b2-%d1%82%d0%b2%d1%8a%d1%80%d0%b4%d0%b8%d1%86%d0%b0/", "text": "Близо 15 млн. лева са влезли в община Твърдица по европейски проекти от 2010 година досега – съобщи кметът Атанас Атанасов на форум за ЕС в общината. „За общини като нашата, които имат малък дял на приходите в собствения бюджет, средствата от ЕС са единственият източник за изпълнението на по-големи обекти. През изминали период успяхме да направим по нещо във всяко населено място“, допълни кметът Атанасов. Най-големите европроекти са за изграждането на нов стадион и ремонт на стария в Твърдица, на стадион в с.Бяла паланка и на спортна площадка в гр.Шивачево. Общата стойност на обектите е 6 млн. лева. С 3,3 млн. лева са направени ремонти на общински пътища, а с 1,9 млн. лева са поставени 3000 нови осветителни тела за уличното осветление в Твърдица и 10-те села в общината. Форумът за ЕС бе организиран от областния управител на Сливен Чавдар Божурски по повод юбилейната 10-годишнина от членството на България в ЕС. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.11.13", "title": " 15 млн. лева от ЕС са влезли в Твърдица"}
{"url": "https://trud.bg/%d0%b7%d0%b0%d0%b4%d1%8a%d1%80%d0%b6%d0%b0%d1%85%d0%b0-61-%d0%b3%d0%be%d0%b4%d0%b8%d1%88%d0%b5%d0%bd-%d0%bf%d0%bb%d0%be%d0%b2%d0%b4%d0%b8%d0%b2%d1%87%d0%b0%d0%bd%d0%b8%d0%bd-%d0%bf%d0%bb%d0%b0%d1%88/", "text": "Авторът на злоумишлено обаждане бе установен и задържан след предприети бързи оперативни действия на криминалисти от Трето РУ в Пловдив. В петък към 21.50 часа,чрез телефон 112 анонимен мъжки глас отправил заплаха за поставена бомба в сградата на полицейското управление в квартал „Кършиака”. След като сигналът не се потвърдил, стартирала и проверка за локализиране на номера и установяване на подателя на фалшивия сигнал. В хода на разследването бил засечен 61-годишен пловдивчанин, спрямо когото е взета 24-часова полицейска мярка за неотклонение. Мъжът е известен на служителите на реда за подобно престъпление. Срещу него е образувано бързо производство по чл. 326 ал.1 от Наказателния кодекс, съобщиха от Областна дирекция на МВР-Пловдив. За това престъпление законът предвижда до 5 години лишаване от свобода и глоба от 500 до 2000 лева. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.11.13", "title": " Задържаха 61-годишен пловдивчанин, плашил с бомба полицейското управление в „Кършиака”"}
{"url": "https://trud.bg/%d1%80%d0%b5%d1%84%d0%be%d1%80%d0%bc%d0%b8%d1%80%d0%b0%d0%bd%d0%b5-%d0%b8%d0%bb%d0%b8-%d1%80%d0%b0%d0%bf%d0%be%d1%80%d1%82%d1%83%d0%b2%d0%b0%d0%bd%d0%b5/", "text": "Дойде време мониторингът от ЕС да бъде прекратен. И не защото България се е преборила с корупцията. А защото самият Механизъм за сътрудничество и проверка (МСП) губи смисъл. Нещо повече – той започна да става контрапродуктивен.  Преди всичко, десетгодишното действие на МСП засили убеждението у българските граждани, че нещата се решават не просто извън тях, а далече от тях. На практика той прехвърля отговорността от българското правителство към Европейската комисия, от София към Брюксел. Иначе казано механизмът парадоксално се превърна в бариера (и дори удобен параван) между българските граждани и българското правителство, опосредствайки връзките на отговорност пред избирателите и измествайки дължимата отчетност за (не)свършеното извън страната – в посока Брюксел. Защото се оказа, че властите се отчитат не в България, а пред Европа. Самите ежегодни доклади за напредъка се превърнаха в рутина, до голяма степен преповтаряйки констатациите от предишни години. Отбелязвайки (почти) задължително напредък: както с оглед стремежа на ЕК да препотвърди, че инструментът действа и трябва да се запази, така и като стимул спрямо властите в София. И повтаряйки препоръките – като маркиране на недовършената работа. Със сериозни елементи на „копи-пейст” в подхода. С други думи за Еврокомисията докладите станаха задължение, а за българските правителства те сведоха реформирането до рапортуване: вместо година работа по оздравяване на съдебната система и борба с корупцията – седмица писане на отчет. Извеждайки проблема от полето на необходимите политически решения в България и вкарвайки го в коловоза на бюрократичните процедури на ЕС. В сегашния си вид Механизмът придобива и характеристиките на политически инструмент. Както в София, така и в Брюксел. За редица български политици МСП се разглежда като възможност за изнасяне на вътрешнополитическото противоборство навън и Европейската комисия става своеобразна оплаквателна книга – основно срещу управляващия в момента опонент (като по обективни причини, поради доминиращите позиции на десницата в Европа, гласовете на българските партии, членки на Европейската народна партия, се чуват доста по-високо). Нещо повече, случаят отпреди няколко години с целенасоченото и избирателно препращане на имейли към Европейската служба за борба с измамите ОЛАФ от страна на български държавен служител (оригиналната „калинка”) показа, че докладването може да се използва и за чисто икономически интереси и създаване на система за ограничаване достъпа до държавни поръчки и европейско финансиране на определени фирми. От друга страна редица държави, членки на ЕС се изкушават да използват МСП като средство за аргументиране на политически позиции и действия, ограничаващи България. Недопускането на страната до Шенгенското пространство, независимо че са изпълнени всички изисквания за това, е най-видимият, но не единствен пример. Това впечатление се засилва и от обстоятелството, че като основен индикатор за проблемите с върховенството на закона в дадена страна се използва „перцепцията”, т.е. усещането за корупция (както и да се измерва то) – както това бе споделяно още от тогавашния председател на ЕК Барозу при въвеждането на МСП. За съжаление корупцията у нас е една от малкото сфери, където „перцепциите” на брюкселската администрация и на българските граждани изцяло се припокриват. Намеренията на Европейската комисия за изготвянето на ежегоден доклад за корупцията за всички страни членки на ЕС, бяха бързо охладени след публикуването на такъв преди три години – твърде много държави се почустваха засегнати от неговите констатации. А освен това се оказа, че по редица показатели България (и Румъния) не задължително са в челото на негативната класация. На фона на проблемите на Варшава и Будапеща с Брюксел по повод някои ограничения на демократичните права в двете страни, идеята за ежегоден мониторинг на върховенството на закона за всички страни, членки на ЕС, очевидно ще се отложи за неопределено време. Проблемът е, че правителството трудно би могло да използва точно тези аргументи пред Брюксел. Защото те биха имали по-скоро бумерангов ефект спрямо самото него. Реално отмяната може да стане единствено в диалог с партньорите. А това означава те да бъдат убедени, че напредъкът не е само в докладите. Което пък отново връща топката в българския двор – за да се промени „перцепцията” навън, българските граждани вътре в страната трябва да почувстват и повярват, че има закон и той е валиден за всички. И това съвсем не се свежда просто до приемането на нови закони в рамките на поредния парламентарен мандат, а до тяхното спазване. Обратното води единствено до нормативна инфлация. И очевидно проблемите не могат да се сведат до това, кой назначава ръководителя на съответния антикорупционен орган. Най-малкото защото това означава, че се разчита не на обективността на системата, която се създава, а на субективните качества на персоната, която евентуално ще я оглавява. Поставяйки освен всичко друго под въпрос както балансите между изпълнителната и съдебната власт, така и независимостта на антикорупционното звено от управляващите мнозинства. Впрочем, след първоначалната еуфория, Брюксел също негласно започна да отчита, че румънската практика, при която се разчита на „добрия цар” (т.е. на личността начело на разследващия орган, а не на институцията и на системата) не задължително е най-точния път за борба с корупцията. Защото персоните се сменят (впрочем същото важи и за главните прокурори), но проблемите – и неудовлетворението – остават. Председателят на Европейската комисия Жан Клод Юнкер преди време полу-обеща, че мониторингът ще бъде отменен в края на мандата на настоящата комисия, т.е. до 2019 г. Което само по себе си е добре за България. Но това още веднъж потвърждава, че решението е преди всичко политическо, а съответният доклад трябва да го подплати.", "date": "2017.11.13", "title": " Реформиране  или рапортуване\t\t\t"}
{"url": "https://trud.bg/%d1%85%d0%b8%d0%bb%d1%8f%d0%b4%d0%b0-%d0%b6%d0%b8%d1%82%d0%b5%d0%bb%d0%b8-%d0%bd%d0%b0-%d1%81%d1%82%d0%be%d0%bb%d0%b8%d1%87%d0%bd%d0%b8%d1%82%d0%b5-%d0%ba%d0%b2%d0%b0%d1%80%d1%82%d0%b0%d0%bb%d0%b8/", "text": "Близо хиляда жители на столичните квартали „Витоша“ и „Симеоново“ останаха без ток за 2 часа. Причината – скъсани от служители на строителни фирми кабели. Скъсан кабел е оставил без ток и 235 души в град Долна баня. Повредите са отстранени, информира  От средата на октомври до днес само в столицата без ток по същите причини, са били жителите на десетина квартала. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.11.13", "title": " Хиляда жители на столичните квартали „Витоша“ и „Симеоново“ останаха без ток за 2 часа\t\t\t"}
{"url": "https://trud.bg/%d0%b8%d1%80%d0%b0%d0%bd%d1%81%d0%ba%d0%b8-%d0%ba%d0%be%d0%bc%d0%bf%d0%b0%d0%bd%d0%b8%d0%b8-%d1%81-%d0%b8%d0%bd%d1%82%d0%b5%d1%80%d0%b5%d1%81-%d0%ba%d1%8a%d0%bc-%d0%bc%d0%bb%d0%b5%d0%ba%d0%be%d0%bf/", "text": "Поне 15 компании от Иран проучват възможностите за партньорство и инвестиции в млекопреработващия сектор в България, съобщиха от Министерството на икономиката.  Броят на млекопреработвателните предприятия в България е 313, като заетите в тях са близо 8300 човека, каза заместник-министърът на икономиката Александър Манолев при откриването на българо-ирански бизнес форум в София.  „Производството на мляко има стратегическо значение за България и страната ни разполага с много сериозни традиции в сектора“, подчерта зам.-министър Манолев, цитиран от Канал 3. По думите му се полагат последователни усилия за инвестиции във високото качество на генетичния материал, модернизиране на земеделските стопанства, пунктовете за събиране на млякото и инсталации за преработка на млечни продукти, както и насърчаването на търговията, особено на износа.  Той изрази надежда повече ирански компании да се възползват от предимствата на България като дестинация за бизнес и инвестиции, и в други сектори от взаимен интерес.“За първата половина на 2017 годината ръстът в търговията между България и Иран е над 80%“, отчете Александър Манолев.  Българският износ е на стойност 38.7 млн. щ.д., отчитайки ръст от 38.5% на годишна база. Той се състои основно от химични торове, пътнически автомобили и крикове.  От своя страна вносът от Иран регистрира увеличение от 165%, достигайки 40.1 млн. щ.д. за първите шест месеца на 2017 г., в резултат най-вече на внесените в България нефтени масла. Други ирански стоки, реализирани на българския пазар в този период са полимери, флоатно стъкло, фурми, грозде и др., стана ясно по време на събитието.Бизнес форумът се организира от Изпълнителна агенция за насърчаване на малките и средни предприятия, като в откриването се включиха и представители на Посолството на Ислямска република Иран в България, на иранската организация за малки и средни предприятия, и др.  Всички официални лица от българска страна поднесоха съболезнования и съпричастност към иранския народ за причинените човешки жертви и разрушения след силното земетресение през изминалата нощ.", "date": "2017.11.13", "title": " Ирански компании с интерес към млекопреработването в България"}
{"url": "https://trud.bg/%d0%bb%d0%b8%d0%b4%d0%bb-%d0%b1%d1%8a%d0%bb%d0%b3%d0%b0%d1%80%d0%b8%d1%8f-%d0%be%d1%82%d0%ba%d1%80%d0%b8%d0%b2%d0%b0-%d1%88%d0%b5%d1%81%d1%82%d0%b8%d1%8f-%d1%81%d0%b8-%d0%bc%d0%b0/", "text": "„Лидл България” ще открие тази неделя в 11 часа на булевард „България” 115А в Пловдив своя шести магазин в града под тепетата и 86-и в страната. Новият търговски обект на „Lidl” е свидетелство за устойчивото разрастване на веригата на българския пазар и дългосрочния инвестиционен ангажимент на компанията в Пловдив. С неговото откриване Пловдив се нарежда на второ място след столицата по брой магазини – ясен знак за значението и важната роля, която има градът в търговската мрежа на „Лидл България”. Това ще е и първият в града магазин, чийто интериорен дизайн е създаден съобразно новата концепция на марката. Характерно за новия интериор е, че той е създаден с изключителна грижа за клиентите и служителите и с мисъл за околната среда. Отличава се с много по-прегледна подредба, висока енергийна ефективност на сградата и редица нововъведения като нови продуктови групи, ново оформление, нови секции като Деликатека и Витаминотека, както и  въвеждането на т.нар. Shop in shop – подредба, която прави пазаруването лесно и удобно и пести време на клиентите. Новата концепция потвърждава ангажимента на веригата да предлага винаги оптимално съотношение качество-цена, различни иновации и по този начин да бъде и от полза за обществото. Специални гости на откриването ще бъдат двамата доказани кулинари шеф Манчев и шеф Шишков, с които пловдивчани ще могат да се срещнат. Награди и много други изненади ще очакват първите клиенти на новооткрития магазин в града. Lidl е най-голямата верига магазини за хранителни стоки в Европа, част e от немската Schwarz-Gruppe и присъства в над 25 държави. В България Lidl стартира своята дейност през 2010 г. Днес компанията има 85 магазина в 45 града и над 2200 служители, а марката Lidl е затвърдила водещата си позиция на пазара на хранителни стоки. Лидл България е носител на 7 медала Best Buy Award PRIVATE LABEL Bulgaria 2017/2018 г. за най-добро съотношение цена-качество на продукти със собствена марка и 7 отличия QUDAL – QUality meDAL 2016/2017 г. за най-високо качество на продукти със собствена марка в България. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.11.13", "title": " „Лидл България” открива шестия си магазин в Пловдив\t\t\t"}
