{"url": "https://trud.bg/%d0%ba%d0%be%d0%b0%d0%bb%d0%b8%d1%86%d0%b8%d1%8f-%d0%b7%d0%b0-%d0%b1%d1%8a%d0%bb%d0%b3%d0%b0%d1%80%d0%b8%d1%8f-%d0%be%d1%82%d0%ba%d1%80%d0%b8-%d0%bf%d1%80%d0%b5%d0%b4%d0%b8%d0%b7/", "text": "Отиваме в Европейския парламент да свършим няколко добри дела. Като икономист си поставям три задачи. От „Коалиция за България” поставихме тежка диагноза на състоянието на икономиката ни и търсим модерна рецепта за справяне със ситуацията. Това заяви по време на откриването на предизборната кампания в Стара Загора на коалицията, обединяваща ПП АБВ и още 6 политически формации, водачът на листата с кандидати за евродепутати проф. Боян Дуранкев. Кампанията стартира с концерт на група „Грамофон”. В откриването участваха лидерът на ПП АБВ Румен Петков, Георги Първанов, президент на България (2002 – 2012), както и част от кандидатите за евродепутати. „Ако действително се постъпи мъдро, професионално и ако отстояваме интересите си в Европейския съюз, до 2025 г. можем да постигнем догонващо развитие до средното ниво на Европейския съюз, което е в момента. Можем да постигнем увеличение на социалните разходи. Ако говорим за минималната работна заплата, при един добър икономически растеж, можем да достигнем до 2025 г. 1000 лева и минимална пенсия – 600 лева. Това е напълно възможно при едно догонващо икономическо развитие” – коментира проф. Дуранкев. Той добави, че е силно амбициран за промяна на демографското развитие. В тази връзка „Коалиция за България” ще настоява за европейски фонд „Бебе”, който да предоставя за първо дете 5000 евро, за второ – 10 000 евро, а за трето – 30 000 евро. Лидерът на ПП АБВ Румен Петков акцентира пред събралите се старозагорци в парк „Пети октомври” на темата, свързана с енергетиката. „Казвам не случай това в Стара Загора, защото в региона беше извършено едно от най-големите престъпления към българската енергетика, едно от най-големите предателства към политиката на индустриална България. Причината е, че правителството на Иван Костов хариза при унизителни условия ТЕЦ „Марица изток 1” и ТЕЦ „Марица изток 3” на чужди компании и днес всички плащаме това тежко социално и икономическо престъпление. На първата централа днес плащаме 178 лева на мегават час, на втората – 120 лева, а на държавната топлоелектрическа централа „Марица изток 2” – 77 лева на мегават час. Това е пряко посегателство върху въгледобива. Ще поставим този въпрос пред Европейската комисия за държавна помощ, защото вредните емисии за частните централи ги плащаме ние” – заяви Румен Петков. Другият ключов въпрос, който стои пред „Коалиция за България”, е гарантирането на мира и сигурността, неразполагането на ядрени оръжия и нови контингенти на територията на България, подчерта лидерът на ПП АБВ. Д-р Камелия Стаматова от Тракийски университет – Стара Загора, която е кандидат за евродепутат, припомни, че преди месеци поголовно бяха избити 4000 животни в Странджа и района. „Като ветеринарен лекар съм за нов прочит на европейските регламенти за ограничаване и ликвидирането на епидемиите по животните по югоизточната ни граница. Считаме, че масовото избиване на животни, при оспорими доказателства за заболявания, особено такива, които са малко познати на специалистите, трябва да става след широка експертна преценка” – категорична е д-р Стаматова. Лидерът на партия АБВ Румен Петков посочи, че листата с кандидатите за евродепутати от „Коалиция за България” заслужават доверие и подкрепа. „Имаме млади хора, които завършиха образованието си в чужбина, но предпочетоха да си дойдат тук, да работят тук, да създават Брутен вътрешен продукт тук, да създават семейства тук. И това е голямата разлика между листата на „Коалиция за България” и другите листи. В листата имаме 7 души университетски преподаватели, докторанти, хабилитирани лица, учени, които са имали възможност като проф. Дуранкев да намерят научната си реализация навън, но са предпочели България” – каза още Румен Петков. „Аз съм гарант на тази листа и апелирам към онези, които ме познават добре по време на двата ми мандата като президент и ако ми имат доверие да дадат и на листата на „Коалиция за България” – заяви Георги Първанов, президент на България (2002 – 2012). За листата с кандидати за евродепутати от „Коалиция за България” се гласува с № 10 в бюлетината на 26 май. Избори 2019. Платено съдържание. Купуването и продаването на гласове е престъпление.", "date": "2019.05.08", "title": " „Коалиция за България” откри предизборната си кампания в Стара Загора\t"}
{"url": "https://trud.bg/%d0%bc%d0%b8%d0%bd%d0%b8%d1%81%d1%82%d1%8a%d1%80-%d0%bf%d0%be%d1%80%d0%be%d0%b6%d0%b0%d0%bd%d0%be%d0%b2-%d0%bf%d0%be%d1%81%d1%82%d1%80%d0%b0%d0%b4%d0%b0%d0%bb%d0%b8%d1%82%d0%b5-%d0%bf%d1%87%d0%b5/", "text": "Пострадалите пчелари ще получат обезщетените под формата на индивидуална помощ de minimis. Компенсация ще има за всички, чиито документи са окомплектовани  – подадена жалба, съставен констативен протокол и взети проби за установяване  причината за смъртността при пчелите. Това съобщи министърът на земеделието, храните и горите Румен Порожанов по време на Консултативен съвет по пчеларство, съобщават от МЗХГ. Той уточни, че предстои калкулация на точния размер на помощта. След това тя ще бъде гласувана на заседание на Управителен съвет на Държавен фонд „Земеделие“. По време на заседанието се взе решение за промени в нормативните документи, които касаят сектора. Стигна се до консенсус за промени Наредба № 13 за мерките за опазването на пчелите и пчелните семейства от отравяне и начините за провеждане на растителнозащитни, дезинфекционни и дезинсекционни дейности. В рамките на една седмица пчеларите трябва да подадат своите предложения, които работна група да обсъди и обобщи. Ще се разпишат процедурни правила, за да се знае какъв е редът за взимане на проба, как се установява нарушението. След това ще се извърши обучение на служители от всички 28 области в страната, за да се избегне падането на актове в съда. Заместник-министърът на земеделието, храните и горите доц. д-р Янко Иванов уточни, че в случай на съмнение  за масово натравяне, пробите ще се поемат за сметка на  Българската агенция по безопасност на храните. Тези проби имат арбитражна стойност и могат да се използват като веществено доказателство в съда. В дългосрочен план се предвижда дооборудване на лаборатория на БАБХ в Пловдив, така че да не се използва само за изследвания на  растения, но и за пчели. „Важно е да се постигне баланс между интересите на хората, които се занимават с производството на различни култури и тези, които се занимават с отглеждането на пчели, т.е. да намерим онова златно сечение, така че двата сектора да не си пречат един на друг, а напротив“, категоричен бе заместник-министърът на земеделието, храните и горите доц. д-р Янко Иванов. По думите му няма противоречие между земеделските производители и пчеларите – и едните, и другите искат да има прозрачност и всичко да е ясно и по правилата. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.05.08", "title": " Министър Порожанов: Пострадалите пчелари ще получат индивидуална помощ de minimis"}
{"url": "https://trud.bg/%d1%81%d0%b0%d0%bc%d0%be%d0%bb%d0%b5%d1%82-%d0%bb%d0%b5%d1%82%d1%8f%d1%89-%d0%be%d1%82-%d1%84%d1%80%d0%b0%d0%bd%d1%86%d0%b8%d1%8f-%d0%b7%d0%b0-%d0%b8%d0%bd%d0%b4%d0%b8%d1%8f-%d0%b8%d0%b7%d1%87%d0%b5/", "text": "Самолет „Еърбъс А340“, летящ от Париж за Мумбай, кацна аварийно в Иран малко след като подаде сигнал за бедствие, съобщава агенция ИРНА. Първоначално единствената информация беше, че машината с 267 души е изчезнала от радарите без никаква яснота какво се е случило с нея. Според държавната информационна агенция на ислямската република, всички пътници са в добро състояние, след като самолетът е направил аварийно кацане на летището в Исфахан. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.05.08", "title": " Самолет, летящ от Франция за Индия, кацна аварийно в Иран\t"}
{"url": "https://trud.bg/%d0%bc%d0%b5%d0%b3%d0%b0%d0%bd-%d0%bc%d0%b0%d1%80%d0%ba%d1%8a%d0%bb-%d0%b8-%d0%bf%d1%80%d0%b8%d0%bd%d1%86-%d1%85%d0%b0%d1%80%d0%b8-%d0%be%d0%b1%d1%8f%d0%b2%d0%b8%d1%85%d0%b0-%d0%b8%d0%bc%d0%b5%d1%82/", "text": "Меган Маркъл и принц Хари обявиха как ще се казва бебето им. Седмият престолонаследник ще носи името Арчи Харисън Маунтбатън-Уиндзор, написа преди минути двойката в инстаграм. ", "date": "2019.05.08", "title": " Меган Маркъл и принц Хари обявиха името на сина си"}
{"url": "https://trud.bg/%d0%b0%d0%b4%d0%b2%d0%be%d0%ba%d0%b0%d1%82%d0%b8%d1%82%d0%b5-%d0%bd%d0%b0-%d0%b0%d0%bd%d0%b8-%d0%be%d1%82-%d0%b1%d0%be%d0%bb%d1%8f%d1%80%d0%be%d0%b2%d0%be-%d0%bf%d1%80%d0%b8%d1%81%d1%82%d0%b8%d0%b3/", "text": "Ана Петрова от Болярово дойде в Административния съд в Сливен заедно с адвокатите си Владимир Шейтанов и Николина Чакърова, приятели и симпатизанти. На 8 май бяха насрочени две заседания, по два различни казуса, свързани с фермата на Ани и чумата по дребните преживни животни. Председател и по двете дела бе ръководителят на АС – Сливен Слав Бакалов. Първото бе срещу заповедта на директора на ОДБХ-Ямбол, с която фермата се заличава от регистрация, а животните в нея трябва да бъдат подложени на евтаназия. Адвокатите на Петрова влязоха в съдебната зала с голям пластмасов контейнер. По-късно се оказа, че в него съхраняват кръвни проби от животни, маркирани с ушни марки с различни номера. Като един от номерата бил на животно с чума, което просъществувало и до днес, по техните думи. Те ги представиха като ново доказателство по делото и настояха пробите да бъдат изследвани в посочена от тях лаборатория в Германия, за да се установи дали има опасност от зараза, съществува ли такава в момента, тъй като в България нямало сертифицирана подобна лаборатория. Адвокатите поискаха отново случаят с фермата на Ани да бъде отнесен до различни институции в Германия и ЕК. „Над 4000 животни бяха унищожени без да има чума“, каза адвокат Шейтанов. Иначе и БАБХ, и защитата потвърдиха гласно, че няма спор за някои обстоятелства: че във фермата са отглеждани животни за добив на суровини и млечни продукти и че процесната заповед се отнася изцяло до посочената ферма. На различни мнения бяха по въпроса дали са допуснати системни нарушения в животновъдния обект. Представителят на БАБХ заяви, че са извършени не системни, а груби нарушения. Грубо нарушение е това, че представители на Областната дирекция по безопасност на храните в Ямбол не са били допуснати във фермата, въпреки че осигуряването на постоянен достъп е задължително по закон. На това адвокатите отвърнаха, че не ползвателката на обекта Петрова, е трети лица не са пуснали ветеринарите и че вече 10 месеца тя търсела помощ, но не я получавала. Издадената заповед е съгласно Закона за ветеринарно-медицинската дейност, който гласи, че регистрацията на животновъден обект се заличава при груби нарушения на законодателството и когато са констатирани нарушения, които биха довели до опасност, заяви съдът. „Именно тези обстоятелства са относими към спора и именно тези обстоятелства подлежат на доказване“, подчерта председателят Слав Бакалов. Той посочи и още мотиви, на основание на които отхвърли новите искания на защитата като неоснователни. По време на заседанието имаше ситуации, които предизвикаха реакцията на съда спрямо защитата: „започва да прилича на предизборно събрание“. Бе направена забележка на една от присъстващите, че използването на мобилен телефон за запис по време на заседанието е недопустимо. Делото продължава на 29 май, когато ще бъдат разпитани по трима свидетели на двете страни. Съдът подчерта, че това е последният срок, в който те могат да представят всичките си искания. „Вече е пълна пародия. Не искам да обиждам никого, но не се намери един съвестен човек, да се вземе решение и да се приключи тази агония“, емоционално коментира след заседанието Ани Петрова и допълни, че в момента се грижи за 291 здрави животни – овце и агнета. Адвокатите на Петрова заявиха, че ще изчакат края на производството и ще представят своите доказателствени искания пред следваща съдебна инстанция, ако се наложи. По-късно ще преценят кога да дадат гласност на становищата от институции в Европа по случая. Второто дело започна следобяд. То бе образувано по жалба на Агенцията за безопасност на храните срещу решението на Районния съд в Елхово, с което бе отменена наложената на Христо Христов глоба от 1900 лева за недопускане на ветеринарните власти във фермата. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.05.08", "title": " Адвокатите на Ани от Болярово пристигнаха в съда с контейнер с кръвни проби"}
{"url": "https://trud.bg/5-%d0%bf%d1%8a%d1%82%d0%b8-%d0%bf%d0%be%d0%b2%d0%b5%d1%87%d0%b5-%d0%b1%d0%b5%d0%b4%d0%bd%d0%b8-%d1%83-%d0%bd%d0%b0%d1%81-%d0%be%d1%82%d0%ba%d0%be%d0%bb%d0%ba%d0%be%d1%82%d0%be-%d0%b2-%d0%b3%d0%b5/", "text": "Пет пъти повече българи живеят в тежки лишения в сравнение с жителите на Германия. Това показват последните данни на Евростат. У нас всеки пети изпитва материални затруднения, докато в Германия те са едва 4 на сто. В тази категория попадат хора, които не могат да си позволят най-малко четири от следните неща, нужни за адекватен живот: да си плащат сметките навреме, да поддържат дома си топъл, да се справят с неочаквани разходи, да ядат месо (или риба) редовно, да почиват една седмица почивка извън дома или да си позволят телевизия, пералня, кола и телефон. По този показател България е на дъното в Европейския съюз, показват още данните. Малко пред нас са Румъния с 16,8 на сто и Гърция – 16,7%.  Страната ни все пак отчита известно подобрение – през 2017 г. делът на хората, живеещи в тежки материални лишения, е бил 30%. Не може да се каже обаче дали подобрението се дължи на подобряване на стандарта на живот или на демографски фактори. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.05.08", "title": " 5 пъти повече бедни у нас, отколкото в Германия\t"}
{"url": "https://trud.bg/%d0%bd%d0%b0%d0%b7%d0%bd%d0%b0%d1%87%d0%b0%d0%b2%d0%b0%d1%82-%d0%bf%d0%b5%d1%82%d0%b8-%d0%b7%d0%b0%d0%bc%d0%b5%d1%81%d1%82%d0%bd%d0%b8%d0%ba-%d0%bd%d0%b0-%d0%bf%d0%be%d1%80%d0%be%d0%b6%d0%b0%d0%bd/", "text": "Земеделският министър Румен Порожанов ще има пети заместник. Това реши Министерски съвет, като прие промени в Устройствения правилник на Министерството на земеделието, храните и горите, с които се увеличава броят на заместник-министрите от четирима на петима. Неговото назначаване беше едно от условията, които поставиха 13 организации след серия протести за оставката на министър Порожанов. Според тях отрасълът е в колапс и липсва стратегия за развитието му. За да потуши недоволството, Порожанов прие браншовиците да излъчат свой представител, който да поеме поста. За него беше избран Чавдар Маринов, който е изпълнителен директор на Българска асоциация на организациите на производители на плодове и зеленчуци (БАОППЗ).", "date": "2019.05.08", "title": " Назначават пети заместник на Порожанов"}
{"url": "https://trud.bg/%d0%b1%d0%be%d0%b9%d0%ba%d0%be-%d0%b1%d0%be%d1%80%d0%b8%d1%81%d0%be%d0%b2-%d0%bd%d1%8f%d0%bc%d0%b0%d0%bc-%d0%b4%d0%be%d0%b2%d0%b5%d1%80%d0%b8%d0%b5-%d0%b2-%d0%bb%d0%be%d0%b7%d0%b0%d0%bd-%d0%bf%d0%b0/", "text": "Нямало втори план при посещението на папата Премиерът щял да отстрани Порожанов при най-малка нередност „Нямам доверие на председателя на ВКС Лозан Панов, защото се изявява като политическа фигура и прави коментар на политически теми – той трябва да си гледа съда.” Това заяви министър-председателят Бойко Борисов в предаването „Лице в лице” по Би Ти Ви. На въпрос дали след публикацията на „Труд”, ще отстрани земеделският министър Румен Порожанов (в днешният си брой  ) Борисов обясни, че се е видял с министъра. „Порожанов дойде при мен и каза – готов съм да подам оставка.” Разказал, че по това време не е бил във властта. „Аз внимателно наблюдавам. Сега, явно Порожанов е на прицел. При най-малката нередност, аз ще го отстраня. Ако има нарушения по тази линия (за къщите за гости – б.р.), веднага ще му се вземе оставката”, увери Борисов. Попитан дали ще се съобрази с искането на БСП да излезе в отпуск по време на кампанията, той отговори: „Искали да се оттегля по време на кампанията? И да бъда изпратен в Белене и убит, както е бил убит дядо ми?” Премиерът подчерта, че не участва в партийни мероприятия. Нападна БКП, че преди 40 години са започнали ямболската болница и не са я завършили. „Уважавам президента, надявам се и той да ме уважава – каквото сме се разбрали, сме свършили работа”, подчерта Борисов. На въпрос дали си е направил пиар с възстановяването на висшето военновъздушно училище в Долна Митрополия, той попита: „Пиар за кой?”. И уточни, че във връзка с военновъздушното училище в Долна Митрополия са действали с президента Румен Радев. „Ако някой от неговите хора слушат, без Иво Христов, защото той ще му предаде по друг начин. Когато беше командващ ВВС, още от тогава сме говорили да възстановим военното училище. Даже и вчера се чухме по тази тема”, разказа премиерът. Борисов коментира и посещението на папата. „Информацията, че има втори план на посещението на папата за бежанците е жълта, кафява новина, измама, внушение и гадост”, заяви Борисов. Той отрече да е имал разговор с Франциск на тема бежанци и подчерта, че папата призовал да отворим не вратите, а сърцата си за тях. „Щом и на папата намираме кусур, Господ да слезе, какво ли ще измислим?”, допълни премиерът.", "date": "2019.05.08", "title": " Бойко Борисов: Нямам доверие в Лозан Панов (обзор+видео)\t"}
{"url": "https://trud.bg/4000-%d0%b6%d0%b0%d0%bb%d0%b1%d0%b8-%d1%81%d1%80%d0%b5%d1%89%d1%83-%d0%be%d0%bd%d0%bb%d0%b0%d0%b9%d0%bd-%d0%bc%d0%b0%d0%b3%d0%b0%d0%b7%d0%b8%d0%bd%d0%b8/", "text": "Глоби за 1,9 млн. лв. е наложила КЗП 4000 жалби срещу онлайн търговци са получили в Комисията за защита на потребителите (КЗП) през 2018 г. „Всяка година около 30% повече потребители пазаруват онлайн, както и с 30% се увеличават онлайн магазините, затова и жалбите нарастват”, каза председателят на КЗП Димитър Маргаритов при представяне на доклада за дейността на Комисията за 2018 г. пред икономическата комисия към парламента. Повечето сигнали срещу онлайн търговци са за забавена доставка по празниците или за начисляване на допълнителни куриерски такси. Глоби в размер на 1,9 млн. лв. е наложила КЗП през 2018 г. Комисията е извършила 37 хил. инспекции на търговци. В резултат от проверките 124 стоки са спрени от продажба. След заседанието на комисията министърът на икономиката Емил Караниколов обяви, че на 15 май във ведомството е поканил всички асоциации на търговци на горива и работодателски организации, за да обсъдят Закона за горивата.", "date": "2019.05.08", "title": " 4000 жалби срещу онлайн магазини\t"}
{"url": "https://trud.bg/%d0%b8-%d0%b4%d0%be%d1%85%d0%be%d0%b4%d0%b8%d1%82%d0%b5-%d0%bd%d0%b0-%d1%81%d0%be%d1%86%d0%b8%d0%be%d0%bb%d0%be%d0%b7%d0%b8%d1%82%d0%b5-%d0%bd%d0%b0-%d1%81%d0%b2%d0%b5%d1%82%d0%bb%d0%be-%d0%be%d0%b1/", "text": "Сменяли си често мнението Който няма какво да крие, не трябва да се притеснява, твърдят националистите И социолозите да декларират имуществото, доходите и членството си в организации. За това настояват от „Атака” и внасят поправки в антикорупционния закон. „Внасяме в деловодството промяна в антикорупционния закон. На такава проверка, такова деклариране на имуществото, доходите, членството в организациите, да подлежат и социологическите агенции – собствениците и тези, които работят в тях”, обясни Десислав Чуколов. Според депутатите на Волен Сидеров социолозите формират общественото мнение и по този начин участват във вземането на решенията. „Този закон е насочен към лицата, които заемат държавни длъжности. Но кой всъщност определя кои да са тези лица, които заемат длъжности? До голяма степен това са и социолозите. Те са тези, които освен че информират обществото, определят мнението на хората, дават конкретни тези на българина какво да се мисли за този или онзи процес”, добави Чуколов. По думите му, ако се отчитат доходите, ще се изсветлят много въпроси. „Защо мнението на някоя социологическа агенция сега е едно, а точно след 2 месеца е друго? Когато се отчитат доходите, могат да станат ясни много отговори, които хората търсят. Който няма какво да крие, не трябва да се притеснява”, заключи депутатът от „Атака”.", "date": "2019.05.08", "title": " И доходите на социолозите на светло (обзор)\t"}
{"url": "https://trud.bg/%d1%81%d0%b0%d0%bc%d0%be%d0%bb%d0%b5%d1%82-%d0%b8%d0%b7%d0%bb%d0%b5%d0%b7%d0%b5-%d0%be%d1%82-%d0%bf%d0%b8%d1%81%d1%82%d0%b0%d1%82%d0%b0-%d0%bf%d1%80%d0%b8-%d0%bf%d1%80%d0%b8%d0%b7%d0%b5%d0%bc%d1%8f/", "text": "Единадесет души бяха ранени, след като самолет излезе от пистата, докато се приземяваше на летището в най-големия град в Мианмар – Янгон. Снимки в социалните мрежи полазват смачкан самолет на „Биман Бангладеш Еърлайнс“ на тревата встрани на пистата. „Един от пилотите, стюардеса и девет пътници бяха леко ранени“, заяви полицай на летището, добавяйки, че самолетът е излязъл от пистата, когато се приземил в 18:50 часа местно време. „Случи се близо до Терминал 3, където падна върху товарната писта при приземяването“, добави той, като каза, че носът и двете крила са повредени. Международното летище Янгон не потвърди катастрофата, но обяви прекратяване на „операции по пистата“ поради силни дъждове, информира Канал 3. Други входящи полети бяха пренасочени към столицата Найпидо преди летището в Янгон да отвори отново в 21:15 ч. местно време. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.05.08", "title": " Самолет излезе от пистата при приземяване на летището в Янгон, има ранени"}
{"url": "https://trud.bg/%d0%b2%d0%b8%d0%b6%d1%82%d0%b5-%d0%b0%d0%ba%d1%86%d0%b5%d0%bd%d1%82%d0%b8%d1%82%d0%b5-%d0%b2-%d0%b1%d1%80%d0%be%d1%8f-%d0%bd%d0%b0-%d0%b2%d0%b5%d1%81%d1%82%d0%bd%d0%b8%d0%ba-%d1%82%d1%80%d1%83-398/", "text": "Стреляме по крадеца безнаказано, ама не е сигурно Влизането в чужд дом дава право на собственика да се защитава. В промените на НК, внесени от патриотите, отпада изискването за реципрочност. Цацаров твърди, че промените са в разрез с Конституцията.         Социолози конкурират олигарси по имущество Не вярвам, че от проучвания можеш да станеш мултимилионер и да си купуваш имения, казва лидерът на „Атака“ Волен Сидеров в интервю за „Труд“.           ДДС документи при търговия през Amazon Данъчен консулт на „Труд“.           Балканите през политическия април и началото на май Какво произтече от посещението на папата. Темата за разширяването на ЕС към Македония засега е закрита – анализ на Димитър Гърдев.             Защо не сме католици Петко Славейков отвлича папски архиепископ в Русия. Реформацията вече е обърнала милиони католици в протестанти. Жизнено важно е да се набере нова „членска маса“ – „Легенди и истини в българската история“ с Росен Тахов.             Дългото сбогуване Силует на Слави Трифонов. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.05.08", "title": " Вижте акцентите в броя на вестник „Труд“ в четвъртък, 9 май 2019"}
{"url": "https://trud.bg/%d0%bf%d1%80%d0%b8%d0%bd%d1%86-%d0%b0%d0%bb%d0%b1%d0%b5%d1%80-%d0%bf%d0%be%d0%ba%d0%b0%d0%bd%d0%b8-%d1%81%d1%82%d0%be%d0%b8%d1%87%d0%ba%d0%be%d0%b2/", "text": "Принц Албер, князът на Монако, покани Христо Стоичков в своя отбор за традиционния благотворителен мач на 21 май. За 27-и път на стадион „Луис II” звезди от футбола и Формула 1 се събират, за да покажат съпричастност срещу бедността по света. В своя отбор, на който е капитан, принц Албер включи още големи звезди като Франческо Тоти, Сони Андерсон, Пиерлудижи Казираги, Людовик Жюли и Ян Колер. Сред тях ще е и един от четиримата световни шампиони от Формула 1 – отказалият се вече германец Нико Розберг. В състава на съперниците има много повече легенди от пистата. Ще играят бившите световни шампиони Себастиян Фетел, Кими Райконен и Фернандо Алонсо, както и други актуални участници от най-елитния автомобилен спорт – Даниел Рикиардо, Калос Сайнц, Данил Квиат и Серхио Перес. Принц Албер за втори път кани Стоичков на голямо събитие. През септември 2007 година Камата получи приза „Златен крак“ и остави своя отпечатък в Алеята на славата. Сега най-големият български футболист е и най-великото име от плеядата бивши играчи – единствен носител на „Златната топка“. След мача принц Албер събира всички звезди на парти в баровския хотел „Мариот“.", "date": "2019.05.08", "title": " Принц Албер покани Стоичков"}
{"url": "https://trud.bg/%d0%b4%d0%b4%d1%81-%d0%b4%d0%be%d0%ba%d1%83%d0%bc%d0%b5%d0%bd%d1%82%d0%b8-%d0%bf%d1%80%d0%b8-%d1%82%d1%8a%d1%80%d0%b3%d0%be%d0%b2%d0%b8%d1%8f-%d0%bf%d1%80%d0%b5%d0%b7-amazon/", "text": "Много български фирми продават стоки през платформата amazon. Затова в рубриката на „Труд” „Данъчна консултация” представяме позицията на НАП за това как се отчитат продажбите за целите на ДДС в този случай. Допълнително разглеждаме облагането на доходи от наеми на чужденци. Димитрина Захаринова е управляващ съдружник в одиторско дружество „Захаринова Нексиа” ООД (www.ZaharinovaNexia.com). От края на месец май дружеството е част от международна одиторска мрежа Nexia international. Преподавател е във Висшето училище за застраховане и финанси в гр. София. Била е Директор на Националната Агенция за Приходите град София, съветник в ДАНС, както и директор на дирекция в Агенцията за държавна финансова инспекция. Регистриран одитор и данъчен консултант. Има двама сина, внук и внучка. I Продажби във Франция през amazon.fr Дружество е регистрирано по ДДС както в страната, така и във Франция. То има за предмет на дейност продажби на парфюмерия и козметика, като дружеството придобива стоките, предмет на извършваните продажби, от представителите на съответните търговски марки в България. Стоките се придобиват под ДДС номера на дружеството, издаден в страната, а последващите доставки онлайн през amazon.fr се извършват под ДДС номера на данъчно задълженото лице, издаден във Франция. Българското дружество няма стоки, базирани във Франция, не е регистрирано в търговския регистър там и извършва търговия по електронни каталози. Юридическото лице е регистрирано по ДДС на територията на Франция на основание достигнат праг за дистанционни продажби на територията на тази държава членка. Поставени са въпроси относно начина на документиране и деклариране на доставките, извършвани от територията на Франция през amazon.fr под ДДС номера на дружеството, издаден там, както и съответните счетоводни операции. II Данък върху доходи от наем, получени от чужденци Българско дружество плаща наем за ползването на гора на лица, които са чуждестранни за страната и са местни лица на Австрия. Наемодателите са поискали при изплащане на дохода да не им удържате данък, защото са местни лица на Австрия. Зададен е следният въпрос: Трябва ли при изплащане на този вид доход да удържате данък по реда на Закона за данъците върху доходите на физическите лица (ЗДДФЛ) или не? АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.05.08", "title": " ДДС документи при търговия през Amazon"}
{"url": "https://trud.bg/%d1%85%d0%be%d1%81%d0%b5-%d0%ba%d0%b0%d1%80%d0%b5%d1%80%d0%b0%d1%81-%d1%81%d0%be%d1%84%d0%b8%d1%8f-%d0%b5-%d0%bf%d0%be-%d0%b4%d0%be%d0%b1%d1%80%d0%b5-%d0%be%d1%82-%d0%bd%d1%8e-%d0%b9%d0%be%d1%80/", "text": "С час закъснение оперната легенда Хосе Карерас кацна в София. На изхода на ВИП терминала той сподели пред „Труд“, че полетът от Барселона през Франкфурт до София бил толкова дълъг, че по-бързо щял да стигне до Ню Йорк. На шеговита реплика, че тук е Ню Йорк на Балканите, Хосе Карерас отвърна с усмивка: „В София е по-добре“. На концерта си на 11 май тенорът ще се сбогува с българската публика. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.05.08", "title": " Хосе Карерас: София е по-добре от Ню Йорк"}
{"url": "https://trud.bg/%d1%81%d1%82%d1%80%d0%b5%d0%bb%d1%8f%d0%bc%d0%b5-%d0%bf%d0%be-%d0%ba%d1%80%d0%b0%d0%b4%d0%b5%d1%86%d0%b0-%d0%b1%d0%b5%d0%b7%d0%bd%d0%b0%d0%ba%d0%b0%d0%b7%d0%b0%d0%bd%d0%be-%d0%b0%d0%bc%d0%b0-%d0%bd/", "text": "Цацаров твърди, че промените са в разрез с Конституцията В промените на НК, внесени от патриотите, отпада изискването за реципрочност Миналата година и премиерът Бойко Борисов поиска прецизиране на текстовете в закона “Няма превишаване пределите на неизбежната отбрана, когато нападението е извършено чрез противозаконно влизане в жилище.” Това е една от промените в Наказателния кодекс, която депутатите гласуваха на първо четене. Новите текстове са внесени от парламентарната група на “Обединени патриоти” и отлежават в Народното събрание повече от година. Предлага се още да не се носи наказателна отговорност и ако “нападението е насочено срещу живота, здравето, свободата или половата неприкосновеност на отбраняващия се или на другиго и е извършено от две или повече лица, от въоръжено лице или нощем.” Още днес обаче юристи изразиха резерви към текстовете и прогнозираха, че ще бъдат доста променени на второ четене, тъй като сега терминологията в тях позволява различни тълкувания. “Най-важното в промените, внесени от нас е това, че вече няма да се търси реципрочност. Досега, ако нападателят, влязъл в дома ти е въоръжен с нож, ти нямаше право да извадиш огнестрелно оръжие срещу него. Това вече няма да е така”, обясни пред “Труд” депутатът от ВМРО Юлиан Ангелов. Промените бяха подкрепени единодушно от присъстващите 106 народни представители, независимо че депутати от ГЕРБ изразиха резерви. Предложено и прието бе срокът за предложенията преди окончателното гласуване да е максималният – три седмици. Целта на внесените от “Обединените патриоти” промени е да се разшири обхватът на случаите, в които няма превишаване на пределите на неизбежната отбрана. Според сега действащите разпоредби неизбежна отбрана има, ако нападението е извършено чрез проникване с насилие или с взлом в жилище. Промените в НК бяха внесени на 14 април 2018 г. от патриотите след като на 2 март миналата година пловдивският лекар Иван Димитров стреля с незаконно оръжие и уби крадец в гаража си. В момента в Пловдив върви дело срещу лекаря, чийто арест изкара на протест негови колеги и хора от цялата страна. Случаят предизвика широк обществен отзвук и отвори дебат за законодателни промени, свързани с неизбежната отбрана. След заседание на МС на 7 март премиерът Бойко Борисов поиска да се прецизират текстовете за неизбежната отбрана в НК. Тогавашният правосъден министър Цецка Цачева разясни, че ще се търси баланс на зашитата на личността и имуществото, без това да води до действия, които биха накърнили други правови принципи и норми. На 25 юни м.г. главният прокурор Сотир Цацаров предостави свое становище в правната комисия в НС по предлаганите промени в НК от патриотите. В него се посочва, че новите текстове не са обществено необходими, а част от тях са и противоконституционни. Главният прокурор посочи, че “във всеки конкретен случай трябва да се извърши задълбочена преценка, след изясняване на релевантните факти, налице ли е съответствие между защитата и нападението и има ли превишаване на пределите на неизбежната отбрана.” Цацаров цитира Решение № 19 от 21.11.1997 г. по дело № 13/1997 г. на Конституционният съд, който подробно се е произнесъл по подобни промени в  чл. 12 ал. 3 от НК. “Вносителите отново са предложили същите признаци, които са били вече отхвърлени от Конституционния съд като противоконституционни: нападението да е извършено от две или повече лица;  от въоръжено лице; да е извършено нощем”, отбелязва в становището си  Цацаров. “Проучването на практиката от прокуратурата за периода 2015 – 2017 г. не дава основание аргументирано да се обоснове подобна необходимост от промени в института на неизбежната отбрана”, категоричен е главният прокурор.   Иконописецът Йордан Опиц получи 5 г. затвор за смъртта на наркоман ВМРО събираха подписи за помилването му Случаят с иконописеца Йордан Опиц вкара в програмата на патриотите темата за разширяването на пределите на неизбежна отбрана. Освен, че подготвиха предложения за промени в НК, от ВМРО събираха подписи за помилването на Опиц, след като през септември 2012 г. Върховният касационен съд го наказа с 5 години затвор. На 5 февруари 2007 г. Опиц простреля смъртоносно 25-годишния наркоман Мариян Янчев, влязъл да краде в кооперацията, която била многократно обирана. За да попречат на престъпниците да избягат, съседи успели да заключат входната врата, но Мариан и негов съучастник изскочили на улицата през прозорец на полуетажа. Опиц пресрещнал единия от крадците. Мариян насочил към иконописеца отвертка, а Опиц стрелял по него с газов пистолет, преправен на боен. Съдиите приеха, че в момента на изстрела Мариян е бил приклекнал след скока от прозореца, както и че отвертката била единственото нещо, което наркоманът можел да използва за оръжие. Опиц излежа повече от половината си присъда и бе пуснат предсрочно за примерно поведение. Освен това той работил по специалността си – изписал параклиса в затворническото общежитие в Казичене. През март м.г. в коментар за случая с пловдивския лекар, Опиц каза: „Отнемането на човешки живот не е оправдано. Но пак казвам – зависи при какви обстоятелства. И се оправдавам, и не се оправдавам. Получих си заслуженото, изтърпях си наказанието. Никой няма право да ти влезе в дома. Или в двора. Това е частна собственост, строено е с кръв, с пот, с труд. Пред целия български народ го казвам – повтори ли се, ще направя същото. А доктора – него го оправдавам. Ако трябва заради него аз ще отида да лежа, защото съм ненужен, а той е лекар”.   Валери Симеонов, НФСБ:  Трябва да спре изтребването на възрастни хора Текстовете са прости, категорични, ясни са и единственото, което биха постигнали е целта, с която са създадени – защита на живота на хората. На този етап не предлагаме защита на имуществото на хората. Зачестилите посегателства срещу живота за дребни суми ни правят длъжници към обществото. В 18 век в центъра на Лондон са били издигнати бесилки, на които са бесени слугини, които са откраднали и 1 пени от господаря си. Трябва да спре това изтребване на възрастни хора, особено в малките населени места.   Искрен Веселинов, ВМРО: Законът не е толерантен към бранещите собствеността си Нападателите сами избират кога да нападнат и са подготвени лица. През нощта засегнатата страна е много трудно да прецени интензитета на защитата. Дали те заплашват със сопа или метална тръба, ти не можеш да го видиш през нощта. През деня може да съобразиш в каква степен си застрашен, за да отговориш със същата мярка. Във всеки случай съдът е този, които ще преценява по конкретните казуси. В момента законът не е достатъчно толерантен към тези, които защитават собствеността си.   Павел Шопов, „Атака”:  Целта е да предизвикаме дебати по темата Целта на внесените от нас промени в Наказателния кодекс е да предизвикаме дебат. А между четенията можем да направим изменения, след като бъдат въвлечени авторитети в областта на наказателното право. Трудно можем да претендираме за някаква инстанция и вярност по проблематиката, но нека дадем шанс да бъдат направени промени за първи път от 1997 година. Тази материя е изключително важна и не може да повече да се неглижира.   Що е неизбежна отбрана и какви са пределите й Няколко хипотези отмени КС през 1997 г. Темата за нападението, неизбежната отбрана и нейните предели бе разгледана от Конституционния съд още през 1997 г., обясниха юристи пред “Труд”. На първо място трябва да е налице непосредствено нападение, с което е започнало увреждане или има условия за близко предстоящо увреждане на интересите. Във всички случаи обаче нападението трябва да е започнало и все още да продължава към момента на отбраната. Не е възможно да има неизбежна отбрана спрямо бъдещо или прекратено нападение. Неизбежната отбрана трябва да носи всички характеристики на отбраната и да е насочена срещу нападателя. Вредите, нанасяни на нападателя, могат да засягат неговата личност (телесни повреди и др.) или негови вещи (използвани превозни средства и др.). Причинените вреди на нападателя трябва да бъдат в рамките на необходимите предели и за да се търси отговорност от отбраняващия се при неизбежна отбрана, трябва да е налице явно, несъмнено и безспорно несъответствие между защитата и нападението. Когато обаче се превишават пределите на неизбежната отбрана, отбраняващият се не се освобождава от отговорност. Ако превишаването на тези предели се е изразило в убийство или нанасяне на телесни повреди на нападателя, законът предвижда по-леки наказания. През 1997 г. Конституционният съд отмени хипотезите за нападение чрез проникване в стопански обект или вилен имот; нападение от две или повече лица; нападение от въоръжен нападател; нападение в МПС, водно превозно средство или железопътен състав; нападение, извършено нощем.   Затвор и за кражба на буркани Патриотите с мерки срещу битовата престъпност Обединените патриоти предлагат и затвор за крадци на буркани и кокошки, ако са рецидивисти. На първо четене депутатите гласуваха и изменение на чл. 218б от НК, в който е регламентирано при какви условия някои престъпления срещу собствеността се наказват по административен ред с глоба. Разпоредбата предвижда глоба от 100 лв. до 300 лв. за някои маловажни случаи и други по-тежко наказуеми случаи на кражби. Условието е стойността на предмета на престъплението да е до две минимални работни заплати, а предметът му да е възстановен или заместен. С проекта се предлага освобождаването от наказателна отговорност да става, ако откраднатото е със стойност до една минимална заплата, а не две. И второ – да се разшири една от забраните за прилагането на освобождаването от наказателна отговорност по чл. 218б НК. В момента от тази по-благоприятна възможност не може да се възползва крадец, който в продължение на една година е извършил две или повече престъпления, ако общата стойност на предмета им е над 150 лв. Предложението на патриотите е това да е невъзможно “винаги, когато един деец е извършил две или повече престъпления в рамките на една година, без значение каква е имуществената стойност на вещите предмет на всяко едно от тези престъпления”. Освен това те настояват глобата да бъде увеличена от 300 лв. до 500 лв. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.05.08", "title": " Стреляме по крадеца безнаказано, ама не е сигурно\t"}
{"url": "https://trud.bg/%d1%83%d0%bb%d1%82%d1%80%d0%b0%d0%bc%d0%b0%d1%80%d0%b0%d1%82%d0%be%d0%bd-%d1%82%d1%80%d1%8a%d0%b3%d0%bd%d0%b0-%d0%be%d1%82-%d0%b2%d0%b0%d1%80%d0%bd%d0%b0-%d0%bf%d0%be-%d1%82%d1%80%d0%b0%d1%81%d0%b5/", "text": "Ултрамаратонецът Красимир Георгиев стартира от Варна поредното си голямо предизвикателство – бягане на 1300 километра по трасето на европейски коридор №8, който свързва Черно море с Адриатическо море. Атлетът ще премине през 18 града за 15 дни и ще финишира в албанския град Дуръс. В похода с Георгиев ще се движи екип от физиотерапевт, фотографи, оператори и готвач. „Заставам зад каузи с голям смисъл. Искам да обедним трите държави, защото знаем повече за Америка, отколкото за съседите си. С моя екип желаем да поканим на финала в Дуръс премиерите на трите държави – Бойко Борисов, Зоран Заев и Еди Рама, за да покажем, че заедно сме зад каузата за европейски коридор №8, който е изключително важен проект“, заяви преди старта Георгиев. Партньор на инициативата е Фондация „Българска памет“ на д-р Милен Врабевски, а целта е да се насърчат връзките в сферата на спорта, туризма и бизнеса между трите страни. Първият подпис „за“ коридор №8 на варненския кмет Иван Портних Георгиев получи от заместника му Коста Базитов, който изпрати маратонеца. Амбицията на спортиста е да събере подкрепа от кметовете на всички 18 градове, през които минава и след това да депозира подписката в ЕК. Това е поредният маратон с кауза за Красимир Георгиев, който многократно е посвещавал спортните си успехи на болни деца. 44-годишният българин е преодолял хиляди километри по най-екстремните маршрути в света. Сегашното му дълго бягане ще бъде излъчвано на живо в интернет. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.05.08", "title": " Ултрамаратон тръгна от Варна по трасето на еврокоридор №8\t"}
{"url": "https://trud.bg/%d0%b3%d1%80%d0%b8%d0%b3%d0%be%d1%80-%d0%be%d1%81%d1%82%d0%b0%d0%bd%d0%b0-%d0%b1%d0%b5%d0%b7-%d1%82%d1%80%d0%b5%d0%bd%d1%8c%d0%be%d1%80/", "text": "Григор Димитров остана без треньор след отпадането в първия кръг на турнира от сериите „Мастърс“ в Мадрид. Българинът съобщи в социалните мрежи, че се разделя с венецуелския специалист Дани Валверду.  „След мача с дългогодишния ми треньор седнахме и поговорихме – обяви тенисистът. – След три прекрасни години пътищата ни се разделят. С него имахме страхотни моменти на корта и искам да му благодаря за всичко, което е направил за мен. Пожелавам му всичко най-хубаво в следващите начинания.“  Не е ясно дали Димитров е уволнил треньора или венецуелецът е решил да напусне. „Валверду плаща за неспособността на Димитров да спре притеснителното си пропадане“, пише авторитетният сайт Tennis365. Но има вероятност Дани сам да е решил да се оттегли от длъжността, тъй като е сред кандидатите за член на борда на АТП. Той е предложен от няколко играчи на мястото на подалия оставка Джъстин Гимълстоб. Любопитно е, че в ъгъла на родния тенисист в испанската столица бе и баща му Димитър Господинов, който рядко е с него по турнири.  След отпадането си на сингъл Григор се оттегли и от надпреварата на двойки, където беше стигнал до втория кръг заедно с руснака Карен Хачанов. Българинът обаче обяви, че ще има нужда от повече почивка, за да се възстанови рамото му.", "date": "2019.05.08", "title": " Григор остана без треньор"}
{"url": "https://trud.bg/%d0%ba%d0%b8%d1%82%d0%b0%d0%b9%d1%81%d0%ba%d0%be%d1%82%d0%be-%d0%b2%d1%8a%d0%bd%d1%88%d0%bd%d0%be-%d0%bc%d0%b8%d0%bd%d0%b8%d1%81%d1%82%d0%b5%d1%80%d1%81%d1%82%d0%b2%d0%be-%d1%81%d0%b0%d1%89-%d0%b4/", "text": "САЩ допълнително изостриха напрежението около иранския ядрен въпрос, заяви китайското външно министерство, цитирано от Асошиейтед прес. Говорителят на министерството Гън Шуан заяви, че Китай оценява „стриктното изпълняване“ на ядреното споразумение от 2015 г. от страна на Иран. САЩ се оттеглиха от споразумението преди точно една година. „Съжаляваме, че САЩ допълнително изостриха напрежението около иранското ядрено споразумение. Призоваваме всички  заинтересовани страни да проявят сдържаност, да увеличат диалога и да избягват ескалация на напрежението“, каза той. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.05.08", "title": " Китайското външно министерство: САЩ допълнително изостриха напрежението около иранския ядрен въпрос"}
{"url": "https://trud.bg/%d0%b4%d0%be%d0%ba%d0%be%d0%b3%d0%b0-%d1%89%d0%b5-%d1%87%d0%b0%d0%ba%d0%b0%d0%bc%d0%b5-%d0%b4%d0%b0-%d0%bd%d0%b0%d1%81%d1%82%d0%b8%d0%b3%d0%bd%d0%b5%d0%bc-%d0%b5%d0%b2%d1%80%d0%be%d0%bf%d0%b5%d0%b9/", "text": "Европейската комисия (ЕК) публикува годишния си доклад за България за 2019 г., в който се прави задълбочен преглед относно предотвратяването и коригирането на макроикономическите дисбаланси. Всъщност това е цялостен анализ на социалното и икономическо състояние на държавата. Много от посочените проблеми са очевидни, но целта на доклада е те да се поставят във фокуса на управляващите за да се вземат мерки за разрешаването им. Бедността в България и неравенството по отношение на доходите все още са сред най-големите в ЕС, посочват от ЕК. Със застаряването на населението и увеличаващия се недостиг на квалифицирани работници, адекватното справяне с тези предизвикателства и ускоряването на икономическия растеж ще зависят във все по-голяма степен от способността на България да проведе структурни реформи, пише в доклада. Въпреки своите относително добри цялостни икономически резултати, България настига бавно останалата част от ЕС. БВП на глава от населението, който през 2017 г. беше 50% от средния за ЕС, от 2011 г. насам нараства само малко по-бързо, отколкото средното за ЕС.  Процентът на хората, живеещи в бедност, все още е много висок, а неравенството по отношение на доходите се увеличава. Въпреки лекия спад, процентът на бедност или социално изключване през 2017 г. беше 38,9%, което е значително над средното равнище за ЕС от 22,5%. Неравенството по отношение на доходите се увеличава непрекъснато през последните години, обусловено от постоянното нарастване на приходите на най-богатите, както и от постепенното намаляване на дела на доходите на най-бедните домакинства, посочват от ЕК. През 2017 г. доходите на най-богатите 20% от населението бяха над осем пъти по-високи от тези на най-бедните 20%. В България въздействието на данъците и обезщетенията за намаляване на бедността и неравенството е значително по-слабо отколкото в другите страни от ЕС, пише в доклада. Това отразява ниското равнище на социалните разходи, неравномерната наличност на социалните услуги и ограничените преразпределителни ефекти на системата за данъчно облагане. Неравенството на възможностите продължава да бъде основно предизвикателство, посочват от ЕК. Образователните резултати и бедността на децата са тясно свързани със социално-икономическия статус на родителите им. Делът на бедност при децата на родители с ниска квалификация е 77,5% в сравнение с 3,1% за родители с висока квалификация. Това разделение съществува и в изразените от пациентите неудовлетворени медицински потребности, които възлизат на 6,3% за най-бедните домакинства в сравнение с 0,9% за най-богатите домакинства. Достъпът до социални услуги се характеризира с големи различия между селските и градските райони, както и между регионите. Потреблението е важно Икономиката продължи стабилно да расте. Реалният БВП нарасна с приблизително 3,2% през 2018 г., обусловен от вътрешното търсене. Повишаването на реалните заплати доведе до увеличаване на доходите и доверието на домакинствата, което стимулира частното потребление. Както публичните, така и, в по-малка степен, частните инвестиции допринесоха за ръста на БВП. Ръстът на потреблението в публичния сектор също се увеличи, най-вече в резултат на по-високите разходи за заплати и междинното потребление. Ръстът на износа се забави вследствие на еднократни събития и поради спада в износа за Турция, докато силното вътрешно търсене подкрепи големия ръст на вноса. Като цяло външната търговия оказа значително отрицателно влияние върху растежа. Очаква се, че растежът на заплатите и финансираните от ЕС инвестиции ще продължат да стимулират икономическия растеж, пише в доклада. Динамиката на растежа в България се очаква да остане силна, обусловена главно от вътрешното търсене. Ръстът на реалните заплати ще продължи да стимулира частното потребление. Инвестициите са малко и неравномерни Регионалните различия се увеличават и представляват пречка за конкурентоспособността на страната. Продукцията и доходите в България са много различни. Пет от шестте района за планиране в България са сред 20-те най-бедни в ЕС. Въпреки че представлява едва 18,8% от населението, София област, генерира близо половината от БВП на страната. Като процент от БВП, инвестициите са под средното равнище за ЕС, като са налице значителни регионални различия. София привлича повече от половината от нефинансовите преки чуждестранни инвестиции. Други основни получатели на преки чуждестранни инвестиции са по-големите градски центрове, особено в южната част на страната, което подобрява икономическите резултати на тези региони. Производителността на труда се увеличава непрекъснато от 2008 г. насам, но все още е значително под средното равнище за ЕС. Тя е особено ниска (под 40% от средната стойност за ЕС) в трите северни района за планиране и в един регион на юг. Южните региони предоставят по-добри условия за извършване на стопанска дейност. Съществуват значителни регионални различия и в безработицата и равнището на заетост. Това вероятно се дължи на концентрирането на инвестиции и по-добра инфраструктура в Южните региони. Публичните инвестиции се увеличават поради това, че започва изпълнението на повече проекти, съфинансирани от ЕС, и се привеждат в действие някои национални инвестиционни инициативи, напр. в транспортния сектор, пише в доклада. Публичните инвестиции са се увеличили с 57,8% през 2018 г. и се очаква да нараснат с около 20% през 2019 г. и 10% през 2020 г. Частните инвестиции, чийто принос за растежа беше отрицателен в продължение на няколко години, също са се подобрили и се очаква да продължат да нарастват с около 4% годишно. Пазар на труда, липса на кадри Условията на пазара на труда продължават да се подобряват едновременно със силния икономически растеж. Равнището на безработицата намаля за пета поредна година и сега е доста под средното за ЕС, докато равнището на заетост достигна по-високо равнище, отколкото преди кризата. Въпреки тези положителни промени, неблагоприятните демографски тенденции и засилването на недостига на умения поставят все по-сериозни предизвикателства за бъдещия растеж. Затягането на пазара на труда упражнява натиск за повишаване на заплатите. Номиналното възнаграждение на наето лице нарасна с 10,5% през 2017 г. и с около 8% през 2018 г. Този темп е по-бърз от темпа, който можеше да се очаква въз основа на развитието на производителността на труда, цените и равнището на безработицата. Различията в заплатите между отделните региони и сектори са относително високи в зависимост от това къде има по-голям недостиг на работна ръка. Освен това недостигът на специалисти в ключови области, като например образованието и здравеопазването, ограничава предоставянето на услуги. Някои групи от населението не са напълно интегрирани на пазара на труда. Въпреки като цяло положителното развитие, все още съществуват структурни предизвикателства. През 2017 г. дълготрайно безработните представляват все още 55% от безработните, докато процентът на младите хора, незаети с работа, учене или обучение, все още е над средната стойност за ЕС (15,3% спрямо 10,9%). Нивата на активност и заетост са по-ниски сред хората, живеещи в селските райони и малките градове, нискоквалифицираните лица и ромите. Въпреки че насочването на активните политики по заетостта се е подобрило, равнището на средствата, отпуснати за обучение, е все още недостатъчно, посочват от ЕК.", "date": "2019.05.08", "title": " Докога ще чакаме да настигнем европейците\t"}
{"url": "https://trud.bg/%d1%81%d1%80%d1%83%d1%82%d0%b2%d0%b0%d0%bd%d0%b5%d1%82%d0%be-%d0%bd%d0%b0-%d0%b2%d0%b5%d0%ba%d0%b0/", "text": "„Барселона“ го направи отново и по още по-невъзможен начин. Преди година каталунците победиха на 1/4-финал „Рома“ с 4:1, но катастрофираха в реванша с 0:3 и напуснаха турнира. Този сезон обаче срутването бе още по-голямо. Въпреки победата над „Ливърпул“ с 3:0 в първия полуфинален мач, едва ли и най-големите любители на сензациите са си помисляли, че „Барса“ може да бъде елиминирана. Не и когато разполага с вездесъщия Лео Меси, а в състава на съперника липсват двамата им най-добри играчи – Мохамед Салах и Роберто Фирмино. Но каталунците отново се сгромолясаха. „Най-големият срам в цялата история на „Барселона“, е заглавието на вестник „Спорт“, който винаги е следял отблизо събитията в испанския шампион. А другото заглавие по темата е: „Рим не беше просто случайност: Исторически погром зa“Барселона“ в Англия“, като се припомня миналогодишното отпадане на тима от надпреварата срещу „Рома“. „Нов тежък погром и сбогом на Шампионската лига“, е пестеливото заглавие на „Мундо Депортиво“, но вътре не се пестят критики за играчите, които са определени като „страхливи“. Изданието също припомня ужаса от Рим преди година, но според него сега е далеч по-тежко. На другия полюс са новините за „Ливърпул“, който е на втори пореден финал в турнира. „Зашеметяващо!“, написа в сайта си телевизионния гигант CNN. „Незабравима нощ на „Анфийлд“, добавя BBC. „Това ли е най-добрата елиминация в състезанието?”, пита английският таблоид „Сън“. Положителен отговор на този въпрос е готов да даде Юрген Клоп, мениджър на „Ливърпул“. “Целият двубой, самото представяне на отбора бе невероятно, неповторимо – каза Клоп. – Гледал съм много мачове в живота си, но не помня друг като този. Трудно бе да победим, а да го направим с “чиста” мрежа, нямам представа как момчетата успяха да го сторят. Видях Джеймс Милнър да плаче на терена след мача. Това значи много за нас. Знам, че в живота има други много по-важни неща, но атмосферата, която създадохме тук, е нещо специално“. „Ливърпул“ се нареди до „Барселона“ и „Панатинайкос“ по гръмки обрати от три гола пасив в полуфинал в Шампионската лига след успеха с 4:0. През 1986 година каталунците оцеляха след 0:3 в първата среща от „Гьотеборг“, стигнаха до 3:0 в редовното време в реванша и отстраниха в шведите с 5:4 след дузпи, за да стигне финал, загубен с наказателни удари от „Стяуа“. Другият такъв обрат след три гола разлика е в полуфинала реванш през 1971 година между „Панатинайкос“ и „Цървена звезда“, когато гърците губят с 1:4 в първата среща, но побеждават с 3:0 в реванша и се класират на финал. Той обаче е загубен с 0:2 от „Аякс“. „Това беше колективен успех, а не индивидуален – каза Дивок Ориги, вкарал две от попаденията за успеха с 4:0. – Наистина няма значение кой бележи головете. Важното е, че победихме. Никой не вярваше, че сме способни. Още повече след контузиите. Посвещаваме победата си на момчетата, които не успяха да играят с нас. Знаехме, че вечерта ще бъде специална. Готвехме се за битка както никога преди“. Така „Ливърпул“ се класира на девети финал в Шампионската лига. Повече имат само „Реал“ (16), „Милан“ (11) и „Байерн“ (10).   Снимка: Twitter", "date": "2019.05.08", "title": " Срутването на века"}
{"url": "https://trud.bg/%d0%ba%d0%bb%d0%be%d0%bf-%d0%bc%d0%b0%d0%b9%d1%81%d1%82%d0%be%d1%80%d1%8a%d1%82-%d0%bd%d0%b0-%d1%87%d1%83%d0%b4%d0%b5%d1%81%d0%b0%d1%82%d0%b0/", "text": "„Ливърпул“ излезе като обречен срещу „Барселона“. Без контузените Роберто Фирмино, Мохамед Салах и Наби Кейта, след 0:3 на „Камп Ноу“ единствено на „Анфийлд“ вярваха в чудото. А като свой предводител „червените“ имаха майстор на магически нощи в европейските турнири. „Много сме далеч от това да се предадем – каза треньорът Юрген Клоп преди епичния дуел. – Ясно е, че сме поставени до стената, но това е футболът. Искаме да направим малкото чудо.“  Клоп определено е майстор на подобни мачове, които ще останат в историята. „Борусия“ (Дортмунд) – „Байерн“ (11 април 2012 година) „Борусия“ прие рекордьора по титли у дома в директен дуел за първото място. В 77-ата минута Роберт Левандовски вкара с пета за „жълто-черните“. След това вратарят Роман Вайденфелер парира дузпа на Ариен Робен. Десет дни по-късно „Борусия“ вече бе шампион. „Борусия“ (Дортмунд) – „Байерн“ (12 май 2012 година) Месец след големия мач двата гранда се срещнаха и във финал за Купата на Германия. Този път Юрген Клоп отвя баварците с 5:2. Още в 3-ата минута Шинджи Кагава откри резултата, а на почивката вече бе 3:1. Клоп триумфира със златен дубъл. „Борусия“ (Дортмунд) – „Малага“ (9 април 2013 година) В Германия наричат този мач „Майката на магическите нощи“. След 0:0 в Испания вторият четвъртфинал в Шампионската лига вървеше 2:1 за „Малага“ до 90-ата минута. 60 секунди след редовното време Марко Ройс изравни. В следващата атака Фелипе Сантана вкара победно за 3:2 „Борусия“ (Дортмунд) – „Реал“ (24 април 2013 година) Още в следващия кръг Клоп преживя поредната си гала. В първия полуфинал в Дортмунд на почивката резултатът бе 1:1. Накрая „Борусия“ спечели с 4:1. Всички четири гола вкара Роберт Левандовски. На реванша „Борусия“ падна „само“ с 0:2 и отиде на финал, където загуби от „Байерн“. „Борусия“ (Дортмунд) – „Байерн“ (28 април 2015 година) В последния си сезон в Дортмунд на полуфинал за купата на страната Клоп трябваше да се изправи срещу „Байерн“. Роберт Левандовски (вече при баварците) откри резултата, а четвърт час преди края Пиер-Емерик Обамеянг изравни. Накрая се стигна до дузпи. „Байерн“ не вкара нито веднъж от четирите си опита, „Борусия“ стигна финал, но падна с 1:3 от „Волфсбург“. „Ливърпул“ – „Борусия“ (Дортмунд) (14 април 2016 година) На Клоп се наложи да играе в четвъртфинал в Лига Европа срещу старата си любов. Първият мач в Дортмунд завърши 1:1. В 47-ата минута на реванша на „Анфийлд“ германците водеха с 3:1. Първо Фелипе Коутиньо, а после Мамаду Сако успяха да изравнят, но това не стигаше. В даденото продължение Деян Ловрен заби за 4:3 и „Ливърпул“ ликува. Тимът на Клоп стигна финал, но падна от „Севиля“. „Ливърпул“ – „Манчестър Сити“ (4 април 2018 година) Дуелът завърши 3:0 в полза на „Ливърпул“ след голове на Мохамед Салах, Алекс Окслейд-Чембърлейн и Садио Мане още до 31-ата минута. Този резултат би стигнал за продължения срещу „Барселона“. В реванша „Ливърпул“ пак победи „Сити“ – 2:1. Отново стигна финал и отново загуби – 1:3 от „Реал“. Снимка: Twitter", "date": "2019.05.08", "title": " Клоп – майсторът на чудесата"}
{"url": "https://trud.bg/%d0%b7%d0%b0%d1%89%d0%be-%d0%bf%d1%8a%d0%bb%d0%b7%d0%b8%d0%bc-%d0%b2-%d0%ba%d1%80%d0%b0%d0%ba%d0%b0%d1%82%d0%b0-%d0%bd%d0%b0-%d0%bf%d0%b0%d0%bf%d0%b0%d1%82%d0%b0/", "text": "Папата дойде в България и отново станахме свидетели на организирана проява на поредната наша българска простотия, гарнирана със смешно комплексарско чуждопоклонничество… Неща, за които не виждам някой да си дава сметка?!… Имам предвид абсурдната българска тъпанарска еуфория около посещението на йезуита-аржентинец папа Франциск, избран от абсурдната католическа сектантска догма за „Земен наместник на Бога“, който изпълнява функциите едновременно на държавен ръководител на Ватикана и „Духовен Глава“ на целия католически свят?!… Признавам си, че нямах нищо лично против папа Франциск, дори напротив. Но на фона на тъпанарската българска еуфория и комплексарщина, промотирана от „най-простия сред простите и по-прост от самия себе си“ Бойко Борисов с думите, че: „посещението на папата ще ни направи „световно известни“… спрях да слушам и гледам посрещанията. Добре че малко по-рано йезуита-аржентинец направи признанието за просветителската роля на Светите Братя Кирил и Методий, чийто ученик Свети Климент Охридски продължи тяхното дело и създаде не кирилицата, а БЪЛГАРИЦАТА! С други думи признанието, че ние, българите, сме създатели на Цивилизация, защото нашите предци са създатели на Писменост, на Азбука – не „славянска“, а тъкмо БЪЛГАРСКА!… Признавам си, че огромното ми възмущение се дължи и на Българската Простотия като цяло – българската ни комплексарщина се въодушеви до неизмерими висоти от предстоящото посещение на папа Франциск, но само и единствено като знак за нашата измислена съпричастност към Западната цивилизация?!… Няма такова нещо, уважаеми и драги ми българи, имам предвид „съпричастността“. Прочетете дори вчерашната статия на „Фигаро“ за предстоящото посещение на Папата в София, откъдето ще ви стане ясно, че нашите „цивилизационни евроатлантически партньори“ продължават да гледат на нас като на други, като на хора втора ръка!… И знаете ли защо – защото просто ние сме православни християни! Твърде различни сме… Друг е въпросът, че самите ние, българите, сме създатели на тази цивилизация, православната!, която англосаксите и романите не обичат особено, защото им е потенциален геополитически и цивилизационен конкурент. Признавам си, че ми се повръща от всеобщата българска простотия – на така наречения ни „политически елит“, на така наречените ни „медии“ и на липсата на каквато и да е съпротива от така наречения ни „народ“!… Припомням само, че миналата година руският патриарх Кирил дойде в София, каза и призна недвусмислено: „Без българското православие нямаше да има руско православие!“. И цялата ни грантова прозападна политико-медийна пасмина се хвърли да го обругае, да го заклейми, да подчертае тъпанарския български външнополитически васалитет, ситуиран в последните години към Вашингтон, Брюксел и НАТО?!… А руският патриарх просто каза и призна това, че чрез Българицата и произтичащото от нея Православие ние, българите, сме Историческият Субект на Славянската Цивилизация на нейната Писменост и Православието!… Е, след като по един или друг начин, и Руският Патриарх Кирил, и Папа Франциск, признават Цивилизационната Субектност на българския народ, защо ние, българите, трябва да се държим като абсолютни идиоти, като кретени, които заклеймиха по най-грозен начин единия, а днес боготворят другия… този друг, който дори не е наш християнски брат, в смисъл православен?!… Много, даже почти всички наплатени от прозападната ни васална управленска върхушка, тъпанари-журналисти, кретени-политици и пълни идиоти-коментатори и „анализатори“ се опитаха да заклеймят позицията на Българската Православна Църква, която категорично отказа обща молитва и още много други съвместни ритуали с папата. Неофит посрещна Франциск с любезна студенина. И няма как да е иначе, след като старата ни ортодоксална църква си има работа със сектантска неканонична ерес, каквато се явява католицизма спрямо православието. Така че критикуващите коментатори са или атеисти, или глупаци, или просто добре заплатени западни – гербаджийски или соросоидни неолиберални клакьори. Но в никакъв случай- добри православни християни! Въпросната паплач се интересува от съвършено други неща, камо ли да се опита дори да осъзнае нашата Българска Цивилизационна Субектност?!… Поклон пред позицията на Богочестивия ни Патриарх Неофит, на Светия Синод и на Българската Православна Църква!… за силата и смелостта им да отстоят за пореден път нашата религиозна и цивилизационна българска идентичност… в тези тежки за народа и вярата ни глобализационни разблудни времена. И ги призовавам да анатемосат цялата платена прозападна паплач, която си позволява за пореден път да се кланя на онези, които по принцип мразят от дъното на душата си Православието и респективно – България!!!… (Поглед.инфо)   Световните медии за визитата  Враждебност към бежанците и негативно отношение към Римокатолическата църква в държавата с най-задълбочаващата се демографска криза и най-ниския стандарт на живот в Европа. Това са акцентите в световните медии при отразяването на посещението на папа Франциск у нас, като някои от статиите са написани в сътрудничество с български журналисти. Папа Франциск призова България да не затваря сърцето си към мигрантите, които търсят подслон в Европа, за да избягат от войната и мизерията в страните си. „Ню Йорк Таймс“ отбелязва, че папата е отправил посланието си пред една от „най-враждебните към мигранти“ нации на континента, поставяйки се в остра опозиция и с правителството, и с църквата. Германският „Франкфуртер Алгемайне Цайтунг“ отбелязва: „Франциск призова България да приема мигрантите с отворени обятия – един апел, който не предизвиква вълна от въодушевление в най-бедната страна от ЕС, издигнала висока ограда по границата си с Турция“.", "date": "2019.05.08", "title": " Защо пълзим в краката на папата?\t"}
{"url": "https://trud.bg/%d0%b0%d0%bc%d0%b5%d1%80%d0%b8%d0%ba%d0%b0%d0%bd%d0%ba%d0%b0-%d1%83%d1%87%d0%b8-%d0%b1%d0%b5%d0%b7%d0%b4%d0%be%d0%bc%d0%bd%d0%b8-%d0%bc%d0%be%d0%bc%d1%87%d0%b5%d1%82%d0%b0-%d0%bd%d0%b0-%d1%82%d1%80/", "text": "Възпитаници на ръководения от американски дарители Учебен център за младежи в берковското село Боровци подредиха изложба-базар в Драматичния театър в Монтана. Момчета показаха възстановени от тях мебели, които се продават на достъпни цени, а спечелените средства се инвестират обратно в обучението и работата им. Семейството Джуди и Пол Риджуей пристигнали у нас преди 17 години и с помощта на фондацията си „Българско дете” и неправителствени организации от цял свят започнали да помагат на социални домове. Преди 10 години двамата закупили затворения вече приют в село Боровци и го превърнали в център за живот и обучение на останали без дом младежи. „Много момчета от социални заведения след навършване на 18 години няма къде да живеят и какво да работят. Ние ги подслоняване и им осигуряваме професионална подготовка за занаяти като овощарство, готварство, тапицерство и обущарство, с които могат са намерят място в живота. И най-важното – създаваме им трудови навици и чувство за отговорност!”, сподели Джуди Риджуей. От 2007 г. досега през учебния център са преминали над 130 момчета от цяла България. Някои остават за по два-три месеца, други за години. В момента в Боровци  живеят и се обучават 10 момчета, а реставрираните от тях маси, столове, шкафове и канапета могат да красят всеки дом. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.05.08", "title": " Американка учи бездомни момчета на труд"}
{"url": "https://trud.bg/%d1%81%d0%bb%d1%83%d0%b6%d0%b5%d0%b1%d0%bd%d0%b0-%d0%b7%d0%b0%d0%b3%d1%83%d0%b1%d0%b0-%d0%b7%d0%b0%d0%bf%d0%bb%d0%b0%d1%88%d0%b2%d0%b0-%d0%ba%d0%be%d0%b1%d1%80%d0%b0%d1%82%d0%b0/", "text": "Победата на Кубрат Пулев над Богдан Дину може да бъде отменена. Поне така очаква Богдан Мушат, агент на румънския боксьор.  „Разговарят с шефа на спортната комисия на Калифорния и той беше много изненадан, че Богдан е решил да продължи боя след първия нокдаун – заяви Мушат. – Ако беше останал на пода, съдията трябваше да го обяви за победител заради дисквалификация на Пулев.“  След поражението с нокаут в 7-ия рунд от лагера на Дину подадоха жалба срещу „неправомерните“ удари в тила, които румънецът получил. Случаят ще се разглежда на 14 май, а на същото заседание ще се вземе решение и относно жалбата на репортерката Дженифър Равало, която се оплака от сексуален тормоз, след като получи целувка от Кобрата. Пулев вече замина за САЩ с надеждата комисията да отсъди в негова полза и да му върне лиценза.", "date": "2019.05.08", "title": " Служебна загуба заплашва Кобрата?"}
{"url": "https://trud.bg/%d0%b3%d0%be%d1%81%d1%82%d1%83%d0%b2%d0%b0%d1%82-%d0%bd%d0%b0%d0%b4-30-%d1%81%d0%bf%d0%b5%d0%ba%d1%82%d0%b0%d0%ba%d1%8a%d0%bb%d0%b0-%d0%b0%d1%80%d1%82%d1%81%d1%8a%d0%b1%d0%b8%d1%82%d0%b8%d1%8f-%d0%b8/", "text": "На 1 юни се открива XXVII издание на Международния театрален фестивал „Варненско лято“, което  ще покаже най-доброто от българската сцена през изминалия сезон, интересни чужди трупи, представления, концерти, прожекции на спектакли и студентски театър. Постановките са над 30, колкото и останалите артсъбития. „Тазгодишната програма се опира на истината, че цялото богатство на природата се състои в разнообразието. Защо да не съществува и в изкуството и то в най-живото – в театъра“, каза актрисата Цветана Манева, която е председател на настоятелството на Фондация “VIA FEST“ – Международeн театрален фестивал „Варненско лято“. Откриването ще бъде със спектакъла „Опит за летене“ от Йордан Радичков на Народния театър“Иван Вазов“. Пак по текстове на писателя, чиято 90-годишнина от рождението му отбелязваме тази година, е и постановката „Луда трева“ на театър „Сфумато“, който отстоява най-силен интерес към автора, посочи проф.Николай Йорданов. В българската селекция е и пиесата“Пияните“ на Явор Гърдев на малък градски театър „Зад канала“. Представлението беше отложено миналата година заради заетост на звездите, които участват в него- Весела Бабинова, Иван Бърнев, Луиза Григорова, Пенко Господинов, Владимир Пенев, Бойко Кръстанов и др. Владимир Пенев играе и в постановката“Приятнострашно“ с режисьор Галин Стоев на театър 199. Интересен се очаква да бъде режисьорският дебют на Илко Ганев „Апарт“-един документален спектакъл по разкази и интервюта на „Артисти със сребро в косите“, в чиито роли се превлъплащават млади и талантливи актьори. В програмата на фестивала са включени вълнуващи театрални продукции, излъчвани по сателит -„Антоний и Клеопатра“ от Шекспир, част от програмата на Британския национален театър на живо, както и филмирана версия на спектакъла“ Онегин“ по Александър Пушкин. Съвместно с ММФ“Варненско лято“ театралният фестивал организира програмата“Интермецо“и ще представи концерта на джаз оркестъра на Концертгебау -Амстердам със соло изпълнителката Маделин Бел, както и „Лодката на влюбените“-една среща на френско джаз трио с формацията „Големите български гласове“. Тазгодишното издание на МТТ „Варненско лято“ е с мото“Преливащи се театрални реалности“ и ще се разгъне на няколко сцени-в ДТ“Стоян Бъчваров“, в Държавния куклен театър, в Градската художествена галерия. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.05.08", "title": " Гостуват над 30 спектакъла, артсъбития и концерти в Международния театрален фестивал „Варненско лято“\t"}
{"url": "https://trud.bg/%d0%b7%d0%b0%d0%bf%d0%be%d1%87%d0%b2%d0%b0-%d0%b8%d0%b7%d0%bf%d0%bb%d0%b0%d1%89%d0%b0%d0%bd%d0%b5-%d0%bd%d0%b0-570-%d0%bc%d0%bb%d0%bd-%d0%bb%d0%b2-%d0%bd%d0%b0-%d0%ba%d1%80%d0%b5%d0%b4%d0%b8%d1%82/", "text": "На основание чл.99, ал.4 от Закона за банковата несъстоятелност (ЗБН) синдиците на „Корпоративна търговска банка” АД (в несъстоятелност) – КТБ АД (н), информират, че от утре – 9 май 2019 г., започва изплащането на суми, включени в първата частична сметка за разпределение на приети вземания към КТБ АД (н). Общата сума, която се разпределя, е в размер на 570 млн. лева. Изплащането на сумите от първата частична сметка се извършва чрез клоновата мрежа на „УниКредит Булбанк” АД, като таксите и комисионите за извършваните операции се дължат от лицата, получаващи средствата, и са съгласно тарифата за таксите и комисионите на „УниКредит Булбанк” АД. Частичната сметка е изготвена в изпълнение на разпоредбата на чл.95, ал.1 от ЗБН, съгласно която синдикът изготвя частична сметка за разпределение на наличните суми между кредиторите с приети по смисъла на чл.69, ал.1, вземания съобразно реда, привилегиите и обезпеченията, и одобрена от Управителния съвет на Фонда за гарантиране на влоговете в банките на основание чл.99, ал.1 от ЗБН. Всеки кредитор на КТБ АД (н) може да провери каква е разпределената му за изплащане сума в Търговския регистър по партидата на КТБ АД (н), ЕИК 831184677, в раздел „Обявени актове несъстоятелност”. Подробно описание на стъпките за достигане до публикуваната в Търговския регистър частична сметка за разпределение и начина на получаване на разпределените между вложителите на КТБ АД (н) средства, включени в частичната сметка за разпределение, можете да намерите на интернет страницата на банката:  , в раздел „Въпроси и отговори”. За бърз достъп натиснете  . Допълнителна информация, свързана с изплащането на средствата от първата частична сметка за разпределение на приети вземания към КТБ АД (н), можете да получите всеки работен ден от 9:00 до 16:30 часа в деловодството на КТБ АД (н) на адрес: гр. София, ул. „Граф Игнатиев” №10, или на следните телефони: 070018888, 02/8015498, 02/8015495 и 02/8015436.", "date": "2019.05.08", "title": " Започва изплащане на 570 млн. лв. на кредиторите на КТБ"}
{"url": "https://trud.bg/%d0%bd%d0%b0%d1%83%d0%bc-%d1%88%d0%be%d0%bf%d0%be%d0%b2-%d0%b8-%d1%82%d0%b5%d0%b0-%d0%be%d1%82%d1%81%d0%bb%d0%b0%d0%b1%d0%b2%d0%b0%d1%82-%d0%b7%d0%b0-%d0%bb%d1%8f%d1%82%d0%be%d1%82%d0%be-%d1%81-%d0%bf/", "text": "Актьорът Наум Шопов-младши и годеницата му Теа споделиха своите алтернативни и здравословни рецепти за сладолед, пица, баница и палачинки, благодарение на които поддържат фигурите си и пак се наслаждават на любимите си храни. Във видеото, споделено в канала им в YouTube, звезданата двойка се редува да готви и подробно обяснява рецептите и стъпките за приготвянето на вкусните ястия. От сладолед със скир и ягоди, през пица от арабски хляб, паста от тиквички и палачинки от протеин, Наум и Теа дават много полезни съвети и здравословни алтернативи на иначе висококалоричните и вредни храни.", "date": "2019.05.08", "title": " Наум Шопов и Теа отслабват за лятото с пица, баница и сладолед (ВИДЕО)"}
{"url": "https://trud.bg/%d0%bf%d1%80%d0%be%d1%83%d1%87%d0%b2%d0%b0%d0%bd%d0%b5-%d0%bd%d0%b0-%d1%81%d0%bf%d0%b5%d0%ba%d1%82%d1%8a%d1%80-%d0%b1%d1%81%d0%bf-%d0%b7%d0%b0%d0%bf%d0%b0%d0%b7%d0%b2%d0%b0-%d0%ba%d1%80%d0%b5/", "text": "БСП запазва крехка преднина пред ГЕРБ на предстоящите евроизбори, а ДПС се очертава трета политическа сила. Това показва експресно социологическо проучване на изследователски център „Спектър“ за регистриране на нагласите в първата седмица на официалната предизборна кампания за предстоящия вот за членове на Европейския парламент, проведено в периода 29 април – 4 май. Освен БСП, ГЕРБ и ДПС, които несъмнено ще имат представителство в Европейския парламент, своите шансове имат и ВМРО-БНД, „Демократична България – Обединение“, „Патриоти за Валери Симеонов“ и Коалиция за България. От добри позиции стартира кампанията и „Воля“ на Марешки – 1,9%, съобщават от „Спектър“. Интересна е конкуренцията в трите основни сектора на политическото пространство. В левия сектор наред с БСП за електорална територия се бори и възстановената под егидата на АБВ лявоцентристка „Коалиция за България“. Те навлизат в кампанията от добра изходна позиция – 2.7% от твърдо решилите да гласуват и имат потенциал за растеж особено при условие, че БСП остане затворена в своя твърд партиен електорат, подчертават още от изследователския център. В десния сектор политическата коалиция на ГЕРБ и СДС има за съперник своите бивши партньори от разпадналия се Реформаторски блок, които в тези избори се явяват под наименование „Демократична България – Обединение“. Интересен момент в предстоящите евроизбори е дали „Демократична България“ ще успее да мотивира своите привърженици за гласуване. При по-голям отлив на доверие от ГЕРБ шансовете им нарастват, но и в настоящата ситуация те имат добри шансове да спечелят европейски мандат, стартирайки кампанията с 4.2 % от решилите да гласуват, отбелязват от „Спектър“. В патриотично-националистическия сектор се изостря конкуренцията между ВМРО-БНД и „Патриоти за Валери Симеонов“. Редом със силния първоначален старт на ВМРО и активността на Джамбазки (4.2%), през първата седмица от кампанията листата, водена от лидера на НФСБ Валери Симеонов, също набира скорост(4%). На по-задни позиции засега остава „Атака“ (1.2%), пише още в проучването. Към момента 33,5% от избирателите твърдо са решили да гласуват, става ясно още от проучването. Тези стойности се доближават до предишните евроизбори през 2014 година, когато избирателната активност беше 35,84%, пишат още от „Спектър“. Голям е броят на решилите, че няма да отидат до урните в изборния ден- 37,7%. Основна причина, която мотивира респондентите да вземат такова решение е тонът предизборната кампания, фокусиран повече върху скандалите и негативизма, отколкото върху съдържателни теми и послания към избирателите. Реални политически дебати до момента липсват, коментират от изследователския център. Обществените настроения, които се развиват в Европейския съюз относно неговото бъдеще, имат своята проекция и в България. Данните показват, че повече от една трета от респондентите се застъпват за повече национален суверенитет за сметка на властта на Брюксел -34,5%. Привържениците на по-федеративна форма на ЕС също са почти една трета – 32,8%. Сходен е делът – 32,7% и на запитаните, които не могат да дадат отговор на този въпрос в момента, става ясно още от проучването. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.05.08", "title": " Проучване на „Спектър“: БСП запазва крехка преднина пред ГЕРБ"}
{"url": "https://trud.bg/%d0%b2%d0%b8%d1%86%d0%b5%d0%bf%d1%80%d0%b5%d0%bc%d0%b8%d0%b5%d1%80%d1%8a%d1%82-%d0%bd%d0%b8%d0%ba%d0%be%d0%bb%d0%be%d0%b2%d0%b0-%d0%b1%d1%8a%d0%bb%d0%b3%d0%b0%d1%80%d0%b8%d1%8f-%d0%b6%d0%b5%d0%bb/", "text": "„Бихме искали сътрудничеството ни да има повече конкретни, практически измерения, включително чрез осъществяване на големи инвестиционни проекти с китайско участие в България“, заяви заместник министър-председателят по икономическата и демографската политика Марияна Николова по време на работна среща с новия посланик на Китайската народна република у нас Дун Сяодзюн, съобщиха от правителствената информационна служба. Вицепремиерът отбеляза, че страната ни желае да разшири обмена и разнообразието от висококачествени български продукти на китайския пазар. За миналата година стокообменът между двете държави бележи ръст от 22% спрямо 2017г. и възлиза на 2,237 млрд. щ.д. На свой ред посланик Дун Сяодзюн подчерта, че китайският пазар е винаги отворен за българските продукти, а правителството му насърчава китайските компании да инвестират в България. Той изтъкна, че китайските фирми проявяват огромен интерес да работят с български партньори. Някои от тях с интерес следят и очакват стартирането на проекти в енергийния и транспортния сектор. Тази година се отбелязват 70 години от установяване на дипломатическите отношения между България и Китай. В тази връзка предстоят поредица от съвместни инициативи посветени на тази годишнина. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.05.08", "title": " Вицепремиерът Николова: България желае да разшири обмена и разнообразието от висококачествени български продукти на китайския пазар"}
{"url": "https://trud.bg/%d1%80%d0%b7%d0%b8-%d1%81%d0%b5%d0%b4%d0%b5%d0%bc-%d0%b7%d0%b0%d0%b1%d0%be%d0%bb%d0%b5%d0%bb%d0%b8-%d0%be%d1%82-%d1%85%d0%b5%d0%bf%d0%b0%d1%82%d0%b8%d1%82-%d0%b0-%d0%b7%d0%b0-%d0%bf%d0%be%d1%81%d0%bb/", "text": "В ловешкото помощно училище „Васил Левски“ има взрив от остър вирусен хепатит А, информира От Регионалната здравна инспекция съобщиха, че само за последната седмица заболелите в Ловешко са седем. Шест от тях са деца, сред които има такива с ментални затруднения, с физически и с умствени отклонения. Три от децата живеят в Център за настаняване от семеен тип №5 в Ловеч. Освен там и в училището са установени и четири семейни огнища в Ловеч, в село Радювене и в град Угърчин. От Регионалната здравна инспекция са предприели и разпоредили противоепидемични мерки за ограничаване на заразата. Болните са настанени в лечебни заведения. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.05.08", "title": " РЗИ: Седем заболели от хепатит А за последната седмица в Ловешко"}
{"url": "https://trud.bg/%d0%b1%d0%be%d1%80%d0%b8%d1%81%d0%be%d0%b2-%d1%89%d0%b5-%d1%83%d1%87%d0%b0%d1%81%d1%82%d0%b2%d0%b0-%d0%b2-%d0%bd%d0%b5%d1%84%d0%be%d1%80%d0%bc%d0%b0%d0%bb%d0%bd%d0%be%d1%82%d0%be-%d0%b7%d0%b0%d1%81/", "text": "Министър-председателят Бойко Борисов ще участва в неформалното заседание на държавните и правителствените ръководители на държавите-членки на ЕС, което ще се проведе на 9 май в Сибиу, Румъния, съобщиха от правителствената информационна служба. По време на срещата лидерите ще обсъдят аспекти на Стратегическия дневен ред 2019-2024 г. Сред темите ще бъдат насърчаването на мира и стабилността и поддържането на европерспективата за другите европейски държави, сътрудничеството в областта на миграцията, следването на балансирана търговска политика, насърчаването на европейските инвестиции в отбраната и ролята на Европа като световен лидер в борбата срещу изменението на климата. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.05.08", "title": " Премиерът Борисов ще участва в неформалното заседание на лидерите на държавите-членки на ЕС в Румъния"}
{"url": "https://trud.bg/700-%d1%84%d0%be%d0%bb%d0%ba%d0%bb%d0%be%d1%80%d0%bd%d0%b8-%d1%82%d0%b0%d0%bb%d0%b0%d0%bd%d1%82%d0%b8-%d0%bf%d0%be%d0%ba%d0%b0%d0%b7%d0%b0%d1%85%d0%b0-%d0%bc%d0%b0%d0%b9%d1%81%d1%82%d0%be%d1%80%d1%81/", "text": "Над 700 млади таланти в народните песни, танци и музика участваха тази година в 11-ия Национален фолклорен конкурс „Напеви от Северозапада” – Монтана 2019”. Най-високото отличие – Приза на Кмета на Община Монтана, в раздел „Народно пеене“ бе присъден на Народният хор на училищ “Св. св. Кирил и Методий” от Пордим. Симеон Илиев от Националното училище за фолклорни изпълнители „Филип Кутев“ – Котел, бе отличен с наградата в раздел „Инструменталисти”. 15-годишният гъдулар е фаворит на много фолклорни фeстивали през последните години. Представителният танцов ансамбъл „Пъстрина“ към читалище „Разум 1883 – Монтана“ за втори път спечели Приза на Кмета на Община Монтана. Хореографът Първан Първанов получи наградата от председателя на журито в танцовия раздел доц. Петър Григоров. В надпяването достойно се представиха представителите на Северозападна България от училище „Св. Св. Кирил и Методий” – Видин, от Младежкия дом във Враца, и читалище „Разум 1883” – Монтана. На първо място сред българчетата от чужбина бе класирана Лина Топалова от Париж и Станимира Недялкова от Мадрид. Оспорвана бе конкуренцията в раздел „Хореография”. Наградите отпътуваха към Плевен, Берковица, Владимирово, София, Елин Пелин. И тази година фолклорният конкурс бе организиран от Общинския младежки дом – Монтана, под патронажа на кмета на общината Златко Живков и с подкрепата на спонсори. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.05.08", "title": " 700 фолклорни таланти показаха майсторство в Монтана"}
