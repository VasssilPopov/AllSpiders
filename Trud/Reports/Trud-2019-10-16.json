{"url": "https://trud.bg/%d0%b2%d1%81%d0%b5%d0%ba%d0%b8-%d0%bf%d0%b5%d1%82%d0%b8-%d0%b1%d1%8a%d0%bb%d0%b3%d0%b0%d1%80%d0%b8%d0%bd-%d0%bc%d0%b8%d0%b7%d0%b5%d1%80%d1%81%d1%82%d0%b2%d0%b0/", "text": "Първи сме в ЕС по материални лишения Всеки пети българин живее в тежки материални лишения. Или близо 21 на сто от хората у нас не могат да си позволят да си плащат сметките, да поддържат дома си адекватно топъл или да вземат седмична почивка далеч от дома. По този показател страната ни е на първо място в ЕС. След нас са Румъния с 16,7% дял на мизерстващите хора и Гърция – с 16,7%, показват данните на Евростат за миналата година. Най-малко население в тежки материални лишения има в Люксембург – едва 1,35%, Швеция – 1,6%, Холандия – 2,4 на сто, Чехия, Австрия и Финландия – всички по 2,8%. Средно в ЕС делът на мизерстващите хора е 5,8%. Близо 33 на сто от българите живеят в риск от бедност. Това означава, че те са били в поне едно от следните три условия: разполагаемите им доходи са под националния им праг на бедност, живеят в силни материални лишения или живеят в домакинства с много ниска интензивност на труда. И по този показател страната ни е на първо място в Европейския съюз. Преди нас са дори Румъния – с 32,5% дял на хората, заплашени от бедност, Гърция – с 31,8 на сто, Латвия – 28,4%, Литва – 28,3%. Най-малко изложени на риск от бедност или социално изключване, са регистрирани в Чехия – 12,2%, Словения – 16,2%, Словакия – 16,3% и Финландия – 16,5%. Все пак делът им намалява през последните години. Най-голямо понижение има в България, а най-голямо увеличение в Люксембург. От 2008 г. до 2018 г. у нас делът на тези хора е намалял от 44,8% на 32,8%, или -12 процентни пункта. Спад се наблюдава още в Румъния с 11,7%, Полша – 11,6%, Унгария – 8,6%. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.10.16", "title": " Всеки пети българин мизерства"}
{"url": "https://trud.bg/%d0%bd%d0%b5-%d0%bf%d1%83%d1%81%d0%ba%d0%b0%d1%82-%d0%bc%d0%b8%d1%85%d0%b0%d0%b9%d0%bb%d0%be%d0%b2-%d0%b4%d0%b0-%d1%81%d0%b8-%d1%82%d1%80%d1%8a%d0%b3%d0%bd%d0%b5-%d0%be%d1%82-%d0%b1%d1%84%d1%81/", "text": "В петък ще е денят Х за футбола ни. Борислав Михайлов трябва да депозира оставката, която подаде след призива на премиера Бойко Борисов и спортния министър Красен Кралев. Но в Дома на футбола може да забушува още по-голямо цунами. Йордан Лечков, първи вицепрезидент на БФС, изказа лично мнение – членовете на ръководния орган няма да приемат решението на техния лидер. „Президентът е избран от конгрес и само конгрес може да го свали – рече кандидат-кметът за Сливен. – За слабото състояние на футбола ни питайте треньорите на отборите. На тях сме дали правото. Красимир Балъков да каже за мача с Англия и загубата с 0:6. Не знам кога пак ще сме четвърти в света.“ Досега единствено Петър Величков от изпълкома на БФС каза със сигурност, че ще си подаде оставката. Други имаха уклончиви отговори, а трети въобще не вдигаха телефоните си. Предвид огромния обществен натиск оставане на Михайлов може да предизвика вълна на още по-голямо недоволство. Една от версиите е, че расистките обиди към англичаните са били именно за издействане на голяма глоба от УЕФА и дори изключване от следващия квалификационен цикъл. Но в крайна сметка днес България има най-черното лице пред света. Президентите на ФИФА и УЕФА – Джани Инфантино и Александър Чеферин, се нахвърлиха яростно върху всяка проява на расизъм. „Време е да предприемам нова, по-силна и ефективна политика в борбата – каза първият на футбола. – Толкова много пъти казахме, че расизмът няма място във футбола. Но продължаваме да имаме проблеми в нашия спорт. Нуждаем се от подкрепата на държавите, за да идентифицираме и да накажем виновните. Но явно трябва да направим и нещо повече. Расизмът е жестока болест, която трябва да излекуваме. Препоръчвам навсякъде уличените да бъдат наказвани да не ходят до живот на стадиона. Работа на ФИФА е да прокара това правило в целия свят.“ „Нарастващия национализъм в Европа премина на места в неприемливо поведение – продължи Алекасндър Чеферин. – Мнозина си мислят, че футболната агитката е мястото, където могат да изкажат всяка своя емоция. УЕФА ще се бори непрекъснато срещу расизма. Нашите правила са сред най-строгите, когато на стадион има такова провинение.“ Най-вероятно България ще приеме Чехия през ноември при закрити врати. Такова беше наказанието на Черна гора за расистките обиди срещу англичаните в по-ранен етап от квалификациите. На Острова пък разкриха, че другият вариант за санкция е два мача без публика и глоба от 100 000 евро. И в двата случая България изглежда ще избегне най-лошото – изваждане от квалификациите за Мондиал 2022. И докато УЕФА умува какво решение да вземе, у нас СДВР продължава с акциите по задържането на феновете, заподозряни в непристойните действия от понеделник. Установени са 15 участници, като за девет от тях има събрани данни, разкри старши комисар Георги Хаджиев. Шестима от тях са задържани, а трима се издирват, като на двама са връчени призовки и се очаква да се явят в полицията да дадат показания. Работи се по събиране на доказателства за други шестима. Материалите ще бъдат докладвани в Софийската районна прокуратура.", "date": "2019.10.16", "title": " Не пускат Михайлов да си тръгне от БФС"}
{"url": "https://trud.bg/%d0%b5%d1%80%d0%b4%d0%be%d0%b3%d0%b0%d0%bd-%d0%bd%d0%b5-%d0%b6%d0%b5%d0%bb%d0%b0%d0%b5-%d0%b4%d0%b0-%d1%81%d0%b5-%d1%81%d1%80%d0%b5%d1%89%d0%bd%d0%b5-%d1%81-%d0%bf%d0%be%d0%bc%d0%bf%d0%b5%d0%be-%d0%b8/", "text": "Турският президент Реджеп Тайип Ердоган заяви, че няма намерение да се среща с Държавния секретар Майк Помпео и вицепрезидента на САЩ Майк Пенс по време на тяхната визита в Анкара и няма да обсъжда с тях операцията в Северна Сирия, предава АФП. „Стоя здраво на позицията си и няма да се срещна с тях“, заяви турският президент пред британски медии, като имаше предвид Пенс и Помпео. Ердоган настоя, че те ще трябва да се срещнат с турските министри и добави, че ще разговаря с Вашингтон едва, след като в Анкара пристигне президентът на САЩ Доналд Тръмп. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.10.16", "title": " Ердоган не желае да се срещне с Помпео и Пенс в Анкара, а само с Тръмп"}
{"url": "https://trud.bg/%d1%81%d0%b8%d1%80%d0%b8%d0%b9%d1%81%d0%ba%d0%b0%d1%82%d0%b0-%d0%b0%d1%80%d0%bc%d0%b8%d1%8f-%d0%b2%d0%bb%d0%b5%d0%b7%d0%b5-%d0%b2-%d0%b3%d1%80%d0%b0%d0%b4-%d1%80%d0%b0%d0%ba%d0%ba%d0%b0/", "text": "Правителствените сили на сирийската армия влязоха в град Ракка в северната част на страната за първи път от 2014 г. насам, предава РИА Новости, като се позовава на военни източници. Според информацията правителствените войски са създали свои наблюдателни пунктове в региона. През 2014 г. правителствената армия беше изтласкана от града от „Ислямска държава“, които го превърнаха в своя крепост. През октомври 2017 г. градът беше освободен в резултат на операция на „Сирийските демократични сили“ (СДС), с подкрепата на авиацията на международната коалиция, бореща се срещу „Ислямска държава“. По време на мащабните бомбардировки и акции на подкрепяните от САЩ кюрдски сили, голяма част от града беше унищожена и все още не е възстановена.  Тогава сирийското външно министерство нарече действията на коалицията по време на освобождението на Ракка геноцид.", "date": "2019.10.16", "title": " Сирийската армия влезе в град Ракка"}
{"url": "https://trud.bg/%d0%bb%d0%b8%d1%8f-%d0%bf%d1%80%d0%b0%d0%b2%d0%b8-%d0%ba%d0%bb%d0%b8%d0%bf-%d0%bd%d0%b0-%d0%ba%d1%83%d0%bb%d1%82%d0%be%d0%b2%d0%b0-%d1%81%d0%b2%d0%be%d1%8f-%d0%b1%d0%b0%d0%bb%d0%b0%d0%b4%d0%b0/", "text": "Лия прави клип на една от най-обичаните песни от новия си репертоар. Певицата, която изгря като изпълнител от попфолк още от началото на жанра, от години се е отдала повече на семейството, отколкото на музикалната кариера и безмилостната надпревара в този бизнес, но винаги, когато хареса някоя мелодия, я записва, както за собствено, така и за удоволствие на нейните фенове. „За първи път изпълних „Сини очи“ по музика и аранжимент на Михаил Бургуджиев и текст на Мариета Ангелова на юбилея на моя съпруг преди 2 години и всички гости останаха много впечатлени от песента. След което радиостанциите започнаха да я въртят, хората си я поръчваха в поздравителните блокове, качваха я без официален клип в сайтовете за видеосподеляне. Тогава си казах, че трябва да направя нещо по въпроса. Обадих се на Ники Скерлев и той засне много нежно и красиво видео – точно каквато е и баладата“, разказва Лия. Коментарите след това не закъсняха: „Адмирации! От доста време чакаме такава чувствена песен. Омръзна ни от жените-мъже, които винаги пеят как ще ни го върнат и ние ще страдаме. Аман от комерсиализъм. „Хората те обичат и обожават песните ти. Продължавай все така. Успех!“, са само чат от похвалите и препоръките на меломаните. Със „Сини очи“ Лия ще стартира издаването на поредица от шлагерни сингли, които ще събере в албум за своя 50-годишен юбилей през юли догодина.", "date": "2019.10.16", "title": " Лия прави клип на култова своя балада\t"}
{"url": "https://trud.bg/%d0%b8%d1%82%d0%b0%d0%bb%d0%b8%d1%8f-%d0%b3%d1%80%d0%be%d0%bc%d0%b8-%d0%b8%d0%b7%d1%80%d0%b0%d0%b2%d0%bd%d0%b8-%d1%80%d0%b5%d0%ba%d0%be%d1%80%d0%b4/", "text": "Националният отбор на Италия спечели 9-а поредна победа и изравни историческия рекорд от 1938-39, поставен от световните шампиони на Витория Поцо. Мачът, с който „скуадра адзура“ подпечата постижението, беше до голяма степен предизвестен – гостуване на Лихтенщайн. Роберто Манчини пусна предимно резерви, които му опънаха нервите до средата на втората част, тъй като авансът им бе едва 1:0 с гол на Бернардески. Преди това Салваторе Сиригу трябва на два пъти да спасява нулевото равенство след атаки на домакините. Бързи попадения на Белоти (2), Романьоли и Ел Шараави в края увеличиха резултата срещу уморените домакини.  „Страхотно е да изравня рекорда на Поцо, но по-скоро бил искал да се изравня с него с две световни титли – заяви Манчини. – Нормално е отборът да играе неубедително, когато се сменят толкова играчи, но пък имаме много таланти и съм длъжен да им дам шанс.“", "date": "2019.10.16", "title": " Италия громи, изравни рекорд"}
{"url": "https://trud.bg/%d1%81%d0%bf%d0%be%d1%80%d1%82%d0%bd%d0%b8%d1%8f%d1%82-%d0%bc%d0%b8%d0%bd%d0%b8%d1%81%d1%82%d1%8a%d1%80-%d0%ba%d1%80%d0%b0%d0%bb%d0%b5%d0%b2-%d0%bf%d1%80%d0%b5%d0%b7%d0%b8%d0%b4%d0%b5%d0%bd%d1%82/", "text": "Президентът Румен Радев за пореден път прояви своята некомпетентност относно жизнено важни теми от обществения живот в страната ни. Трябва ли да разбираме от изказването му днес, че президентът подкрепя расистките прояви по трибуните, които влязоха в заглавията на световната преса и посрамиха България? Това заяви спортният министър Красен Кралев по повод   на държавния глава към правителството по скандала с мача България-Англия. Означават ли думите му, че Румен Радев защитава извършителите на престъпления в спорта и по-конкретно корупционните практики при съдиите, каквито се разследват в момента? Казва ли българският президент, че държавата в лицето на правителството и министър-председателя трябва да стои безучастно при получаването на данни за извършване на престъпления в дадена спортна организация, пита още Кралев. В позицията си, публикувана във фейсбук, той пише още: „Ще използвам възможността да запозная президента Радев с конкретни разпоредби от Устава на УЕФА и от българското законодателство, за да не се изказва  неподготвен. БФС е федерация като всяка друга лицензирана спортна федерация в България и се подчинява на законите и разпоредбите на българското законодателство.  Обърнете внимание на член 19 от Устава на УЕФА, господин президент, който определя кое е вмешателство. Вмешателство може да бъде само директното назначаване на президент на Българския футболен съюз или Изпълнителен комитет, дори и за определен кратък период, каквото в момента няма. Категорично-искането на оставка от страна на премиера и от министъра на спорта, представляващ органа, който лицензира всяка спортна федерация, не може да бъде считано за намеса в работата на Българския футболен съюз и не очаквам последици за страната ни по този въпрос.  Премиерът Борисов призова президентът на БФС да извърши морален акт с оглед на общественото недоволство заради незадоволителните резултати във футбола ни, заради расистките прояви по време на провелата се футболната среща с Англия и поради необратимите последици, довели до нарушаването на имиджа на страната ни като една от най- толерантните страни в света. Господин Михайлов има правото да се съобрази с този призив, или не. След оставката на Борислав Михайлов БФС по демократичен начин ще избере президент и ръководни органи без вмешателството на държавата. Подчертавам, че не трябва да оневиняваме дисциплинарната комисия на БФС, която носи огромна вина за случилото се на двубоя с Англия. Тъй като до момента няма нито едно наказание за расизъм в пълния му обем въпреки санкциите, които понасяме в Европа. Аз ще се въздържа от по-нататъшни коментари и заключения по темата по няколко причини:  1. В петък предстои заседание на Изпълнителния комитет на БФС, на което трябва да бъдат взети изключително важни решения, свързани с бъдещето на федерацията.  2. В момента тече разследване на БФС по член 321, алинея 6 от Наказателния кодекс, която се отнася за „Престъпления против спорта“, по-конкретно „корупционни престъпления“, което касае дейността на съдийската комисия към БФС и нейния председател Йордан Сталев.  3. СДВР провежда специализирана операция по издирване на феновете, показали расистки жестове по време на мача България – Англия. До момента петима от тях вече са открити и задържани. Призовавам Румен Радев да не използва българския спорт за политически атаки, особено когато не познава проблемите и спецификите в българското и международното законодателство в сферата на спорта. Нека да оставим специализираните органи да си свършат работата, да бъдат оповестени пред обществото конкретни данни и факти. Сигурен съм, че ако използваме неприятния случай от последните дни и успеем да изрежем тумора навреме ще постигнем оздравяването на българския футбол.“", "date": "2019.10.16", "title": " Спортният министър Кралев: Президентът за пореден път прояви своята некомпетентност"}
{"url": "https://trud.bg/%d0%b7%d0%b0%d1%81%d0%b8%d0%bb%d0%b2%d0%b0%d1%82-%d0%ba%d0%be%d0%bd%d1%82%d1%80%d0%be%d0%bb%d0%b0-%d1%81%d1%80%d0%b5%d1%89%d1%83-%d0%bd%d0%b5%d1%80%d0%b5%d0%b3%d0%bb%d0%b0%d0%bc%d0%b5%d0%bd%d1%82/", "text": "Във връзка с предстоящия отоплителен сезон МОСВ предприема превантивни мерки и засилва контрола по спазване на нормативните изисквания за недопускане на нерегламентирано изгаряне на отпадъци. Това съобщиха от пресслужбата на Министерство на околната среда и водите. Изпълнението на контрола е възложено на Регионалните инспекции по околната среда и водите (РИОСВ), които трябва стриктно да следят да се спазва изискването предаването на отпадъци с цел изгаряне да се извършва само въз основа на писмен договор с лица, притежаващи документ за изгаряне на отпадъци по чл. 35 от Закона за управление на отпадъците (ЗУО). В случай на констатирано нерегламентирано изгаряне ще бъдат наложени принудителни административни мерки. Особено внимание при проверките на РИОСВ ще се обръща на нерегламентираното изгаряне на излезли от употреба гуми, отработени масла, отпадъци от текстил, дървени дограми и други лесно запалими материали, тъй като това е процес, при който се отделят вредни емисии в атмосферата, които са канцерогенни. Припомняме, че съгласно Наредбата за изискванията за третиране на излезли от употреба гуми се забранява изоставянето, нерегламентираното изхвърляне или друга форма на неконтролирано обезвреждане, както и изгарянето им с изключение на случаите, в които лицата притежават съответното разрешение. Съгласно Наредбата за отработените масла и отпадъчните нефтопродукти се забранява третирането, в това число изгарянето на отработени масла и отпадъчни нефтопродукти, по начин, водещ до превишаване на установените норми за допустими емисии на вредни вещества в атмосферния въздух. Съгласно нормативната уредба се забранява нерегламентираното изхвърляне, изгаряне, както и всяка друга форма на нерегламентирано третиране на строителни отпадъци. Третирането и транспортирането на строителните отпадъци се извършва от лица, имащи право да извършват дейности с отпадъци въз основа на писмен договор. Като отпадъци могат да бъдат окачествени и употребяваните дрехи, които са предназначени за подготовка за повторна употреба, т.е. дейности като сортиране, отстраняване на замърсявания, пране. След сортиране дрехите, които са годни за повторна употреба, се предлагат в магазинната мрежа, а всичко друго, което е негодно за предлагане в магазините, се класифицира като отпадък, който следва да се предава само на база на сключен писмен договор на лица, които имат необходимите документи по ЗУО. Общинските съвети определят условията и реда за изхвърлянето, събирането, включително разделното, транспортирането, претоварването, оползотворяването и обезвреждането на битови и строителни отпадъци. В контейнерите за събиране на битови отпадъци или за разделно събиране на отпадъци от опаковки е забранено изхвърлянето на строителни отпадъци. При констатиране на нерегламентираното изгаряне на отпадъци от страна на физически лица, санкцията, която се налага, е в размер до 5000 лв. Еднолични търговци или юридически лица, които нерегламентирано изгарят или извършват друга форма на нерегламентирано третиране на неопасни отпадъци (например за излезли от употреба гуми и употребявани дрехи) се наказват с глоба от 1400 до 4000 лева. За явно маловажни случаи при установяване на нерегламентирано изгаряне компетентните органи налагат глоби в размер от 10 до 50 лв. срещу издаване на фиш по реда на Закона за административните нарушения и наказания. Имуществена санкция в размер от 10 000 до 50 000 лв. се налага на еднолични търговци или юридически лица, които изхвърлят опасни отпадъци на неразрешени за това места и/или нерегламентирано изгарят опасни отпадъци (например за отработените масла и отпадъците като стъкло, пластмаса и дървесина, съдържащи или замърсени с опасни вещества както се класифицират боядисаните дограми). АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.10.16", "title": " Засилват контрола срещу нерегламентираното изгаряне на отпадъци"}
{"url": "https://trud.bg/%d1%84%d0%b0%d1%80%d1%8c%d0%be%d1%80%d1%81%d0%ba%d0%b8-%d0%be-%d0%b2%d0%b8-%d0%b1%d0%b8%d1%8f%d1%82-%d0%b3%d0%b8%d0%b1%d1%80%d0%b0%d0%bb%d1%82%d0%b0%d1%80-%d0%b2%d0%ba%d0%b0%d1%80%d0%b2%d0%b0-%d0%b4/", "text": "В европейския футбол са все по-малко наистина слабите отбори като България. Дори Фарьорските острови вече има победа в квалификациите за Евро 2020, макар и да няма шансове за място на първенството.  Момчетата от северния Атлантик победиха с 1:0 като домакин другия аутсадер в група „F” Малта с гол на Рогви Балдвинсон в 71-ата минута. Попадението дойде с глава след центриране от ъглов удар, а двата тима си размениха още куп положения завършили без гол заради пропуски на легендата на малтийците Микаел Мифсуд, завърнал се в тима на 38 години.  Поражението предизвика критики към националите от средиземноморския остров.  „Минималната загуба от държавата-джудже ни остави на последното място в групата – пише „Таймс ъф Малта“ и припомня, че населението на Фарьорските острови е 50 000 души, близо 10 пъти по-малко от това на Малта. – Така нашият отбор не успя за пръв път в историята си да спечели и двата мача с един и същи съперник в квалификациите.“  Така фарьорците излязоха от списъка с тимовете без победа, в който остават България, Черна гора, Литва, Латвия, Естония, Азербайджан и Гибралтар. Гибралтарците за малко да спечелят първа точка в квалификациите в домакинството с Грузия. Те губеха с два гола на почивката, но наваксаха пасива в средата на второто полувреме. 6 минути преди края обаче Георги Квилитая донесе победата на кавказците и остави Гибралтар на последното място с 6 загуби от 6 мача.", "date": "2019.10.16", "title": " Фарьорски о-ви бият, Гибралтар вкарва два"}
{"url": "https://trud.bg/%d0%b8%d1%81%d0%bf%d0%b0%d0%bd%d0%b8%d1%8f-%d0%bd%d0%b0-%d0%b5%d0%b2%d1%80%d0%be%d0%bf%d0%b5%d0%b9%d1%81%d0%ba%d0%be%d1%82%d0%be-%d1%81%d0%bb%d0%b5%d0%b4-%d1%80%d0%b0%d0%b2%d0%b5%d0%bd-%d0%b2-%d1%88/", "text": "Испания се класира за Евро 2020, след като си осигури едно от първите две места в крайното класиране на група „F“. „Ла Фурия“ отмъкна една точка при гостуването на Швеция с късен изравнителен гол на Родриго. Нападателят на „Валенсия“ засече топката при разбъркване в наказателното поле на домакините, които вече се виждаха победители. Те поведоха с попадение на Маркус Берг в 50-ата минута, но пропусната победа ги остави на второто място с  15 т., само с 1 т. повече от третия Румъния. А след месец скандинавците ще гостуват в Букурещ в пряк слбъсък за място на европейското.  Успехът на испанците обаче бе помрачен от контузията на вратаря им Давид де Хеа, който беше с основен принос за крайния резултат след няколко невероятни спасявания срещу шведските нападатели. Той получи разтежение в слабините при изчистване на върната към него топка и се наложи да бъде заменен. Травмата ще го извади от състава на „Манчестър Юнайтед“ за голямото дерби на Англия с „Ливърпул“.", "date": "2019.10.16", "title": " Испания на европейското след равен в Швеция"}
{"url": "https://trud.bg/%d0%b0%d0%b9%d1%81%d0%b1%d0%b5%d1%80%d0%b3%d1%8a%d1%82-%d0%bd%d0%b0-%d0%b1%d1%8a%d0%bb%d0%b3%d0%b0%d1%80%d1%81%d0%ba%d0%b8%d1%8f-%d0%ba%d1%81%d0%b5%d0%bd%d0%be%d1%84%d0%be%d0%b1%d1%81%d0%ba%d0%b8/", "text": "Явлението футболен хулиган не е българско – то е създадено в Англия, родината и на футбола. Този факт обаче не бива да служи за оправдание за ставащото по българските стадиони и улици през последните години. Само че повечето коментари в социалните мрежи за снощния мач, завършил с унизителната загуба на българските футболисти с 6 на 0, бяха оправдателни. Виновни са англичаните, предрекли расистките скандирания на българските запалянковци; английските медии, преувеличили значението на звуците и жестовете на шепа българи и т.н. Според мен, обаче така ние за пореден път си заравяме главата в пясъка и не искаме да видим проблема. Дотук с футбола! Проблемът не е плачевното състояние на българския футбол (то си има обяснение, но не е моя работа), а нарастващият ксенофобски национализъм. Тревогата ми нараства от осъзнаването, че проблемът не е само български: все по-ясно го виждаме в Източна Европа, в Европа като цяло, но и по света. Ставащото днес напомня събитията от края на по-миналия век – ХIХ, неслучайно наречен Век на национализма. Какво му е лошото на национализма, ще кажат някои, като имат предвид, че благодарение на национализма се е оформила политическата карта на съвременна Европа, че пак благодарение на него се възражда от петвековното небитие нашата държава. Моят отговор е, че от гледна точка на националната държава в национализма няма нищо лошо, затова той често е определян и като градивен национализъм. Но днес живеем в доста по-различен свят, който се нуждае от различни решения. Същевременно не бива да забравяме и това, че и градивният национализъм има своята обратна страна – когато се раждат националните държави в Източна и Югоизточна Европа, това става за сметка на разрушаването на континенталните империи, които се съпротивляват, противопоставяйки на национализма на младите нации могъществото на имперската сила – сила, чиито възможности виждаме в трагичната съдба на арменските поданици на султана. А и западноевропейските защитници на тогавашния европейски ред определят нашия национализъм като разрушителен. Въпрос на гледна точка или по-скоро на държавен интерес, нали? Ако се върна обаче в днешния ден, нека погледнем национализма от две гледни точки – защо той се възроди и какво ни обещава за бъдещето. Причините за възраждането на национализма в ксенофобската му форма са видими. Първата е социално-икономическата криза, предизвикана в нашия регион от прехода от държавен социализъм към пазарна икономика, довел до рязко забогатяване на едно относително малцинство и широко обедняване на значителни маси, свикнали да бъдат средна класа в епохата на социализма. Втората е постепенното осъзнаване на източноевропейците, че триумфалното им присъединяване към западните структури им носи не равноправие в „клуба на богатите“, а второстепенна и подчинена роля там. Третата е ситуационна, защото се роди от бежанско-миграционните вълни, чийто пик беше през 2015 г., но и до днес не са премахнати дълбинните причини за тях. По важен ми се струва въпросът за последиците от нарастващия ксенофобски национализъм по света и у нас. Можем да ги проследим по ставащото в Европейския съюз. Не можем да пренебрегнем ролята на национализма при гласуването на мнозинството британци за излизане от съюза. Същото трябва да се каже и за нарастващото влияние на националистическите формации в бившите социалистически страни – видяхме го за пореден път в парламентарните избори в Полша, както и в предходните в Унгария, а сегашното отстъпление на консервативно-националистическата ФИДЕС на Виктор Орбан в местните избори се дължи само на обединението на всички срещу нея, а не на собственото u отслабване. Така стана и у нас с възхода на т.нар. Обединени патриоти и с превръщането на националистическите послания в задължителен елемент от платформите на всички партии с много малки изключения. Да не говорим за извъневропейските примери – Турция, САЩ, Русия… За нарастване на национализма говори и официалното преразглеждане на националната история, при което не само се възхваляват проявите на ярък национализъм, но и се осъждат всички прояви на интернационализъм, много удобно определяни като зловреден комунизъм. Е, какво от това! Това не е ли възраждане на класическите принципи, върху които се гради всяка общност – семейство, религия, нация?   Такова ли бъдеще искаме Въпросът е за какво се използва обединителната сила на национализма. Защото, ако се върнем пак в края на по-миналия век, ще видим, че тя е използвана за вътрешно сцепление, насочено към външния противник. И така до Първата, а след това и до Втората световна война. Особено показателен е примерът с подготовката на Втората световна война, когато съчетанието между ксенофобски национализъм и широки социални програми изгражда толкова здраво сцепление, че за преодоляването му плащат с живота си около 60 милиона човека. Такова бъдеще ли искаме? От 24may.bg", "date": "2019.10.16", "title": " Айсбергът на българския ксенофобски национализъм\t"}
{"url": "https://trud.bg/%d0%b2%d0%b0%d0%bb%d0%b5%d0%bd%d1%82%d0%b8%d0%bd-%d0%b2%d0%b0%d1%86%d0%b5%d0%b2-%d0%bf%d1%80%d0%b5%d0%b4-%d1%82%d1%80%d1%83%d0%b4-%d0%b2-%d0%b1%d1%8a%d0%bb%d0%b3%d0%b0%d1%80%d0%b8/", "text": "Затънахме във феодална стилистика, така нареченият преход стана под знака на страстите и апетитите на номенклатурата Почти на финала на разговора ни, доц. Валентин Вацев казва: „Единственото, което може да изведе България на някакъв спасителен път, е намирането на обща цел. Но реална обща цел. Тази цел не може да бъде да се наядем и да се напием, а ако можем заедно, използвайки различията си като енергиен източник, а не като причина за ненавист, да създадем нова социална тъкан. Нов тип политическа култура в лидерството. Вярвам в европейското културно и политическо влияние на новите партии от ЕС.“ Поводът за разговора ни бе предстоящата кръгла годишнина от 10 ноември 1989 година, защото за голяма част от събитията доц. Вацев може да говори от първо лице. – От позицията на времето, доц. Вацев, къде се оказаха слабите точки на така наречения преход и защо за разлика от други страни в Източна Европа, тук носталгията по „бай-Тошово време“ е позната като тема дори и на родените след 1989 година?  – Носталгия има на много места. Носталгията не е белег на обществен проблем, а е по-скоро начин на свързване на човека с миналото. Не носталгията ни е големият проблем, а неверния ход, който беше направен в началото. И сега аз от височината на тези 30 години мога да кажа, че това, което Вие нарекохте „преход“, не е преход, а е друго. Думата е фалшива. Началният тласък беше сбъркан радикално. Спомнете си кои бяха основните политически сили, които претендираха да ръководят някакви значими процеси. СДС беше късният социалистически лумпениат на големите градове, когото магнетизираха и канализираха в определена насока. Организацията се провали на десетата си година – оказа се, че периодът на полуразпад е толкова. Те се прославиха с преименуване на улици, събаряне на паметници и други такива радикално културни дейности. Приватизацията се състоя не в тяхна полза, те имаха само помощна функция. Главните надежди се възлагаха на БСП. Разбира се, в общата отговорност слагам и своята. Тогава искрено вярвах, че е дошло време Българската комунистическа партия да стане социалистическа, забележете, да стане – а не просто да се именува. – Как беше решено БКП да се преименува на БСП?  – Трудно е да си спомня на кого точно беше идеята. Мисля, че беше на Луканов. Но точно това няма значение. Аз разсъждавах съвсем логично, че общественото напрежение е спаднало и че класовата борба е останала в миналото и вярвах, че социализмът или социал-демокрацията, разбирайки по-скоро западно-европейските модели от германски тип, че точно са станали адекватни на ситуацията в България. Мога да Ви уверя, че теоретически всичко беше много добре. Писал съм много програми, в т.ч. участвах и в тази на БСП навремето. В програмата на БСП нямаше нищо комунистическо. За това, впрочем, трябва да помислят много добре днешните борци срещу комунизма, защото забелязвам как в наше време разни хора се борят срещу комунизма, без да са го виждали в очите когато и да било. БСП беше в много удобна позиция да реализира програмата си, но нищо от това не стана. Още тогава имах чувството, след първите две-три години, когато всичко още изглеждаше успешно, но се оказа, че нищо не върви. Оказа се, че по-важна от официалната програма е реалната програма. А реалната програма е съвкупността от нещата, които ръководителите на една партия трява да извършат истински, а не пропагандно. Тогава основният импулс на движението беше да се задоволи искането на българската номенклатура – да станат от властници също и собственици. А събитията около 10 ноември не бяха резултат от всенароден подем и никой не бива да се заблуждава в обратното. Това, което стана, беше разрушаване на ръководството на БКП отвътре от съветските тайни служби и от нашите руски агенти на влияние. – Първото голямо разделение сред хората, което помня като очевидец, бе в последните месеци на 1989 година – след 10 ноември. Какво се случи тогава, че предизвика дори разводи в българските семейства?  – Този процес на разкъсване на социалните тъкани започна тогава, когато се появиха факторите, които ние не бяхме отчели. Оказа се, че още тогава в България е имало, а и сега има, нещо много опасно. Нещо, което е несъвместимо със самата идея за демокрация. Както и да разбирате демокрацията, тя се основава върху това, че в обществата няма значими групи от хора, които да мечтаят за смъртта на други значими групи. Демокрацията е идеализирана форма на социален конфликт, при който не се лее кръв. В България, в онзи период, който много добре помня, ние живеехме с идеята да реформираме БСП, но имахме и много здрави контакти с разумната част на СДС. Повечето от моите приятели бяха седесари, с които нямахме никакви особени противоречия. И тогава се появи факторът, който отначало започна да действа, без дори да си даваме сметка, че го има. Появиха се хора, които смятаха, че България ще се оправи, ако се унищожат някои други – и то големи – групи хора. А това няма нищо общо с демокрацията. Помня един момент преди изборите за Велико народно събрание, когато една приятелка – седесарка, която аз ориентирах – като й давах да чете Солженицин и я научих как да си настройва радиото, че да слуша „Свободна Европа“, та тя дойде вкъщи и каза: „Колко е хубаво сега – като спечелим изборите, ще избием 1,2 млн. комунисти и България ще се оправи“. В политическата култура се появи един особен тон – на геноцида, на унищожението на ближния. Това го има и до сега. Появата на идея, че обществото може да бъде оптимизирано чрез масови убийства, и то „по закон“, по „Пиночетовски“, е една от главните причини в България да не става нищо. Откъде дойдоха тези хора – мисля си, че това са наследници на някои съсловия и класи отпреди 9 септември 1944 година. Следя българските форуми, разбирам, че става дума за тролска тактика, но нали и троловете могат да са различни. А тук непрекъснато се говори за смърт, за убийства, за бесилки и удушаване, за масово унищожаване на „камунизите“, за разстрели по стадионите – това го няма в другите европейски страни. – Няма да можем да живеем заедно тук – това казахте наскоро. Толкова ли се мразим вече в България?  – Това е духът на българската гражданска война, която е започнала през 20-те години на миналия век в България и е продължила до 1944-45 година, когато е затихнала за десетилетия. Тази гражданска война включва преврати, експлозии в софийски катедрали, унищожаване на противника с телена примка. Междувоенният период в България е обременен с духа на гражданската война – и този дух днес е събуден, или го събудиха нарочно. Но за да обобщя – през 80-те години БКП вече не беше комунистическа. Тя беше просто една властова структура – за да направиш кариера и да се реализираш, трябваше да си член на БКП. За да бъдеш номенклатура, трябва да членуваш там – ето затова Борисов не желаеше да си хвърля партийната книжка. Но нямаше никакви формални идеологически изисквания. По това време върхушката на компартията вече нямаше никакви идеологически ангажименти. Т.нар. „преход“ беше процес, при който българската номенклатура се бореше да стане собственик. И никакви други идеологически пискюли нямаха никакво значение. Представителите на номенклатурата станаха собственици, разпределиха активите, а немалка част от българската държавна собственост беше и попиляна. Номенклатурата се възпроизведе с децата си – днес те са и в ГЕРБ. Официалният и формален процес на декомунизация и социализация на БКП беше задача за БСП. А реалният процес се изля в това, което виждаме днес. Структурите на онази власт днес се възпроизвеждат по същия начин – пак без идеология, пак без цели. В провинцията около две трети от оная номенклатура успя да завоюва командни позиции, в столицата бройката е по-малка – около половината. Днешното историческо безвремие е продължение на абсолютното безвремие на България от 80-те години, когато нямаше никакви тенденции за развитие на обществото. Тогава България тъпчеше на едно място и не знаеше какво иска. И, разбира се, други хора решиха вместо нас. Т. нар. „преход“ беше победа на българската държавна комунистическа номенклатура. Моделът беше, разбира се, съветски – просто защото никоя друга държава от Източния блок не е била толкова зависима от Съветския съюз колкото България. Но тази лудница в Русия спря в 21 век. Русия в момента се лекува от тази болест, а ние – не. А мегатонният ядрен заряд на антикомунизъм, който избухна над България, заради който се разделяха съпрузи и братя се убиваха с „комунист мръсен“, той избухна от ЦК на БКП – просто превратът почна оттам. Това го гледах с очите си. – Какво имате предвид?  – Видях партийни функционери, които мечтаеха „да съчетаят предимствата на социализма с достиженията на западния прогрес“, което, преведено на български език означава буквално: „Да си остана окръжен секретар на БКП, децата да получат моите привилегии, а черната волга да стане мерцедес, пак черен, ако може“. Това беше бесният натиск на тогавашната номенклатура да стане класа, да има собственост. Ако не беше станал превратът под ръководството на ген. Виктор Шарапов от резидентурата на КГБ и на Андрей Луканов в края на 1989 година, БКП бездруго щеше да стане ГЕРБ. На някакъв конгрес щяха да се откажат от идеологията си и щяха да обяснят, че сега е времето на превръщането на „съсловните привилегии в класови позиции“. Днес България се управлява от съсловия и от тук идва тази тънка феодална миризма, която моите студенти, например, чувстват много ясно. Защото в България няма значение колко се стараеш, с каква оценка ще завършиш висшето си образование. Важното е чий си, важен е родът, племето, съссловието, клана, кастата в която се раждаш. Точно същото положение беше във втората половина на 80-те години. Събитията от 1989 година бяха неуспешен опит да излезем от феодалната задръстеност на България през 80-те години. БКП се провали. А БСП като явление не е социализъм. То е нещо друго – ляв либерализъм. Така, както и ГЕРБ не е дясна партия. Така нашето ляво е дунапренено, а дясното е стиропорено. Затова и живеем в свят на овеществени сенки, на материализирани илюзии. 10 ноември беше опит да се излезе от новия феодализъм, в резултат на 10 ноември обаче се влезе още по-надълбоко в същия този нов феодализъм. А истинска национална буржоазия няма. Има „компрадорска буржоазия“, която забогатява, търгувайки с националната ни сигурност. – Ще се случи ли тогава преход на „прехода“?  – Ето това е интересен въпрос. Въпрос за бъдещето. Но това означава да започне промяна на социалната структура на българското общество. В България имаме път към утрешния ден само, ако се преодолее съсловността. В такива случаи водещата класа би следвало да е средната класа. В България имаше протосредна класа, която в края на 80-те беше умъртвена с икономически и политически средства. Днес източникът на това отчаяние, което се носи във въздуха, източникът на безвремие идва от остатъците на умъртвената средна класа. Моите студенти, които биха могли да бъдат средна класа в България, предпочитат да станат средна класа в Англия, Франция или в Германия – или поне да се опитат, макар и с неясен шанс. Развитието на средна класа е един възможен път за излизане на България от безвремието. В този смисъл днес България има нужда от буржоазно-демократични преобразувания. От поява на трето съсловие – то се е появило вече и днес мечтае да дойде на власт. Да се изтласкат наследниците на хищната номенклатура, които също се провалиха – защото не можаха да станат класа. Те станаха просто богати хора с дебели банкови сметки, просто обикновена форма на социален паразитизъм. – С какво е свързана промяната?  – С появата на нови политически сили, на производители, на индустриалци. А днешната политическа система не дава място на ново политическо представителство. Но България е загадъчна страна – когато в България всичко замре, когато историята тук спре – нещо става в международния климат и не силите на доброто, а вече силите на злото принуждават българите да търсят посока. Днес Европейският съюз е в криза, либералното ядро в лицето на ПЕС и ЕНП вече не контролира Съюза. Новото разби старото, но не може все още да се утвърди. Общото разбъркване на европейските структури, с които ние сме съдбовно свързани, вероятно ще доведе до свои български проекции. В ЕС се засилва ролята както на новите леви, така и на новите десни. Мисля, че точно тези процеси ще намерят реализация и в България. Но за тази цел българите трябва да спрат да се занимават с никому неинтересната БСП – просто защото социалистите извън БСП са вече повече от тези, които са вътре. Но не бива да се обръща внимание и на ГЕРБ – обикновена чиновническа машина. Вижте, аз имам емоционални ангажименти с БСП. Аз съм един от тези, които вероятно трябва да поемат и отговорността за нейното създаване, тъй като бях един от тези стотина човека, които писаха, работиха, напрягаха се с надежда за по-добро. Днес уважавам искрено българските социалисти, а Ръководството им е нещо съвсем друго. Имам и приятели гербаджии, които също осъзнават, че е безвремие и не знаят какво да правят. Не смятам, че едните или другите са виновни. Това е просто българското историческо безвремие, тъй като живеем в господството на съсловното начало. Но вижте Франция – господството на съсловията след няколко десетилетия мъки е довело до жестоката Френска революция, в хода на която, както знаете, третото съсловие е унищожило първите две. А омразата – да, тя е налице, но нейната логика идва от невъзможността да се формират общи цели, в името на които ние да забравим различията си. И затова доминират различията, а те инфектират и се превръщат в абцеси. Цял живот съм вярвал, че няма проблеми, които да не могат да се решат с диалог. Сега вече знам, че има такива проблеми. Българският диалог е спрял – диалогът като моята способност да погледна с вашите очи за секунда и вашата способност да погледнете с моите очи, пак за секунда. Това е размяната на гледни точки, която в България сега не се случва. На мястото на диалога е дошла омразата – защо ти не умреш, за да живея аз! Защо не изтрепахме комунягите? Няма комунисти или комуняги – има ненавист като закон на днешния български живот. А демокрация е тогава, когато хората са се съгласили на несъгласие. Демокрация е в онзи лозунг на Волтер, който е казал „Ненавиждам вашите възгледи, но съм готов да умра, за да може вие да ги изкажете“. Днес това в България отсъства. Обитаваме царството на омразата. Нашият гост  Валентин Вацев е роден във Варна. Завършил е Философско-историческия факултет на СУ “Св. Климент Охридски”. До 1997 г. е член на Изпълнителното бюро на БСП. Преподавател по геополитика и европеистика. Автор на монографии по философия, културология и политология. Владее английски, френски, полски и руски език.", "date": "2019.10.16", "title": " Валентин Вацев, пред „Труд“: В България лявото е дунапренено, а дясното – стиропорено"}
{"url": "https://trud.bg/%d0%b4-%d1%80-%d0%bc%d0%b0%d1%80%d0%b8%d1%8f%d0%bd-%d0%b8%d0%b2%d0%b0%d0%bd%d0%be%d0%b2-%d0%bf%d0%be%d0%bc%d0%be%d0%b3%d0%bd%d0%b5%d1%82%d0%b5-%d0%bd%d0%b0-%d0%b8%d0%bc%d1%83%d0%bd%d0%bd%d0%b0%d1%82/", "text": "Д-р Мариян Иванов е специалист по вътрешни болести, хомеопатия, хомеотоксикология и фитотерапия. Магистър по здравен и социален мениджмънт към Университета в Нант, Франция, създател на система от лечебни чайове. Преподавател към Европейска школа по клинична хомеопатия. Пред прага сме на есенно-зимния период, в който е от голямо значение укрепването на имунните защити на организма, как да не боледуваме, или ако вече сме болни, как да се справим с настинки, вирусни инфекции, за да не се стига до усложнения. Времето ни пришпорва всеки ден, претовареното ежедневие стресира организма ни и понякога той не издържа на напрежението. В такъв момент ни атакуват вирусни инфекции, които понякога са безмилосни и трудно преодолими от нашия организъм. Покрай децата боледуват и родителите Децата тръгнаха на градина и на училище и покрай тях зачестиха вирусните инфекции, напомня д-р Иванов. Покрай децата започнаха да боледуват и родителите, и близките им. Много са вирусите и най-различни по това време на годината, предимно такива, които предизвикват възпаление на горните дихателни пътища, на гърлото, кашлица, дрезгав и пресипнал глас, болки в гърлото, хрема. На този етап и по това време относително малко са инфекциите, които протичат със стомашно-чревни прояви, обяснява д-р Иванов. Има много добри хомеопатични лекарства, с които могат да се стимулират защитните сили на организма. Ако човек вече се е разболял, също има добри хомеопатични средства, с които много бързо да бъде преодоляно заболяването, така че да не се стига до усложнения и антибиотици. Има много добри билкови чайове, които съдържат различни комбинации от лайка, липа, бъз, ехинацея, сладък корен, шипка. Тези чайове стимулират имунната защита на организма. Добре е чаят да се подслади с лъжичка хубав мед. Да се прибави и лимонов сок, това засилва противовъзпалителния и антисептичния му ефект. Много добър ефект има прополисът. Няколко капки клеева тинктура в чая  засилва неговото противомикробно действие. Можем да вземаме клеевата тинктура профилактично, както и по време на боледуването. Профилактично за деца се препоръчва на колкото години е детето, толкова капки да се прибавят към чая. Например, ако е петгодишно, пет капки на ден клеева тинктура за целия есенно-зимен период заедно с малко чай или в сок. Ако вече човек е болен, дозата на клеевата тинктура се удвоява или утроява за периода на боледуването. Да не забравяме пчелния прашец и пчелното млечице, които са изключително полезни средства, припомня д-р Иванов. Да не пренебрегваме и етеричните масла с изключително мощно имуностимулиращо и противомикробно действие. Лавандулата е едно от основните етерични масла, изключително полезна за организма. Тя има антибактериален и антивирусен ефект. Освен това е много подходяща за хора, които работят и живеят в непрекъснат стрес, което по принцип понижава имунната защита. С лавандулата се получава две в едно  – хем балансира нервните процеси и намалява нервното напрежение, хем директно унищожава вирусите и бактериите. Чаеното дърво също е изключително добро, особено ако е в комбинация с манука и канука. Някои фирми предлагат комбинации на чай с тези две съставки, които от една страна проявяват противомикробния ефект на чаеното дърво, от друга го правят по-нежно за организма, така че да се приема и усвоява по-лесно без странични действия. Може да се използва и външно върху кожата. Разбира се, да използваме и етерични масла на розмарин и евкалипт. Те са отдавна признати и доказани етерични масла за възпалени дихателни пътища. Има най-различни начини на използването им. Маслото може да се изпарява – днес има много видове аромадифузори, те изпаряват на базата на ултразвука. Етеричните масла не се нагряват и не се променя съставът им. Може да се капят няколко капки на възглавницата така че докато спим, ние ги инхалираме. Не оставят петна. Може също така вечер, ако са висок клас етерични масла, да се приемат вътрешно по една-две капки с малко чай или мед. От някои може всеки ден. Профилактично клеевата тинктура може да се приема по 20 капки на ден в чайове, също и етеричните масла. Хомеопатията е приложима и много полезна не само за деца, но и за възрастните хора.  Докато времето още е хубаво, добре е човек да се разхожда навън препоръчва д-р Иванов. От една страна, слънцето стимулира образуването на витамин Д в кожата, което има имуностимулиращ ефект. От друга страна, да се разхождаме сред иглолистни или брезови растения. Те самите отделят противомикробни вещества, които дезинфектират въздуа. Допълнително през есенно-зимния сезон могат да се приемат хранителни добавки, които съдържат цинк, селен, витамин В, витамин Д, екстракт от ехинацея, от женшен, от котешки нокът. Препоръчват се също така закаляващи процедури със слънце, въздух и вода – те са полезни за всички хора. Практикуването на йога е с изключително добро въздействие върху изграждането и поддържането на имунната защита на организма.", "date": "2019.10.16", "title": " Д-р Мариян Иванов: Помогнете на имунната си защита през есента и зимата\t"}
{"url": "https://trud.bg/%d1%80%d0%b0%d1%81%d0%b8%d1%81%d1%82%d0%ba%d0%b8%d1%8f%d1%82-%d1%81%d0%ba%d0%b0%d0%bd%d0%b4%d0%b0%d0%bb-%d1%81%d0%ba%d0%b0%d1%80%d0%b0-%d0%b8-%d0%bf%d0%be%d0%bb%d0%b8%d1%82%d0%b8%d1%86%d0%b8%d1%82/", "text": "Расисткият скандал около мача на националния отбор доведе до полемика между президента Румен Радев и правителството.  „Не трябва да съдим за футбола като някакво единично отделно явление от държавата – заяви Радев. – Футболът е огледало на състоянието на държавата. Каквото ни е управлението на държавата, такова ни е и управлението на българския футбол.“  Това предизвика отговора на министъра на младежта и спорта Красен Кралев, който смята, че президентът се е изказал неподготвен.  „Трябва ли да разбираме от изказването му днес, че президентът подкрепя расистките прояви по трибуните, които влязоха в заглавията на световната преса и посрамиха България? – попита Кралев. – Премиерът Борисов призова президента на БФС да извърши морален акт с оглед на общественото недоволство заради незадоволителните резултати във футбола ни, заради расистките прояви по време на провелата се футболната среща с Англия и поради необратимите последици, довели до нарушаването на имиджа на страната ни като една от най-толерантните страни в света.“  Вицепремиерът и министър на отбраната Красимир Каракачанов също се включи в дебата. „Не знам как да приемам думите на президента, може би като заяждане – отговори лидерът на ВМРО. – По времето на Орешарски и Станишев футболът по-добър ли беше?“  Той призова за разследване на дейността на фенклубовете.  „Защо не огледаме дали агитките не се занимават с неща като разпространение на дрога? – добави Каракачанов. – Футболното хулиганство не е оправдано, но това се отнася и за и хулиганството, което минава за умно и красиво.“", "date": "2019.10.16", "title": " Расисткият скандал скара и политиците"}
{"url": "https://trud.bg/%d1%85%d0%b0%d0%be%d1%81-%d0%b2-%d1%82%d1%83%d1%80%d1%86%d0%b8%d1%8f-%d0%b5-%d0%bf%d0%b0%d0%b3%d1%83%d0%b1%d0%b5%d0%bd-%d0%b7%d0%b0-%d0%b1%d1%8a%d0%bb%d0%b3%d0%b0%d1%80%d0%b8%d1%8f/", "text": "Ердоган не дава отговор за вменената му от президента Тръмп отговорност за пленените бойци от ИД и техните семейства На 10 октомври президентът Ердоган обяви в Туитър, че операцията на Турските въоръжени сили (ТВС) в Сирия „Извор на мир“ срещу Партията на демократичния съюз – (ПДС) и Съюза за защита на населението – (СЗН), считани от Турция за сирийски клон на обявената за терористична в редица страни Кюрдска работническа партия (ПКК), е започнала. Междувременно той проведе телефонни разговори с президентите Тръмп и Путин, за операцията бяха уведомени в Анкара военните аташета на няколко страни, а също ООН. В Меджлиса бе прието решение за продължаване с още една година правомощията на държавата за провеждане на въоръжени действия в Северен Ирак и в Сирия. Могат да се изтъкнат различни причини, довели до тази операция. Спомням си как по време на първия ми мандат в българското посолство в Анкара преди доста години, един португалски дипломат (Серджио) ми беше казал, че турците реагират рефлекторно в разговор по няколко теми – за кюрдите, за арменския геноцид или за Кипърския проблем. „Разбираш ли, приятелю – казваше Серджио, – когато човек седи в кабинета на нервния доктор и е кръстосал крака, ако докторът го чукне с докторското си чукче под коляното, човекът рита несъзнателно. Е, така е и с турците, когато чуят споменатите въпроси“. През годините евентуална кюрдска държавност винаги е била кошмарът на Турция – независимо кой е бил на власт. Когато преди време се появиха признаци за подготвяне възникването в района на кюрдска държава, Ердоган неслучайно окачестви това като смъртна заплаха за Република Турция. Защото подобни желания за собствена държава биха могли да възникнат и в самата Турция, в чиито предели – главно в Югоизточните райони – живеят около двайсетина милиона кюрди (немалко кюрди има и в големите градове). Всичките му по-нататъшни действия бяха свързани с недопускане на подобно развитие (В интерес на истината, когато се появеше възможност за лично материално облагодетелстване на Ердоган в хода на войната в Сирия, той се възползваше, но това не беше основната му цел). Ердоган проведе доста тежки пазарлъци със САЩ, които бяха убедили кюрдите в Сирия да се сражават на тяхна страна с Ислямска държава (ИД), като в замяна им доставяха оръжие и мъгляво им бяха обещали кюрдска държавност в бъдеще. В резултат на тези разговори Тръмп заяви в Туитър, че американските сили на изток от р. Ефрат ще се изтеглят и няма да пречат на ТВС да проведе операция срещу „терористите“. Това бе прието като зелена светлина от САЩ за операцията. Но изненадите продължиха. След тази своеобразна американска подкрепа, Тръмп пусна нов Туит, в който заплаши Турция, че „ако пресече червените линии, той ще заличи турската икономика“, и изпрати 80 ТИР-а въоръжение за сирийските кюрди. След което Туит-на за пореден път, че Турция е съюзник на САЩ и НАТО и отношенията на Вашингтон с Анкара са много добри, заявявайки, че Ердоган пристига във Вашингтон за разговори с него на 13 ноември. Някои турски издания зададоха въпроса: „Как може да вярваш на този човек“? А лидерът на Добрата партия (ДП) г-жа Акшенер окачестви тези действия на американския президент като „дипломатически резил“. (Впрочем, след всеки Туит на Тръмп, котировките на турската лира вървяха нагоре или надолу). Впоследствие американският президент обяви, че ще въведе санкции за турската стомана и призова Турция да прекрати военните действия. Еднозначно против военната операция „Извор на мир“ се обяви ЕС, на което Ердоган отвърна със заплахата, че ще отвори границите и ще пусне свободно да пътуват към Европа намиращите се в Турция 3,6 млн сирийски бежанци. Няколко държави от ЕС обявиха, че прекратяват военните си доставки за Турция. Против действията на Турция в Сирия бяха и повечето арабски страни, с изключение на Оман и Катар. Президентът Путин бе сравнително сдържан, като заяви, че трябва да не се вреди на процеса от Астана, а външният министър Лавров посъветва както кюрдите, така и Турция да потърсят контакт за договаряне с режима в Дамаск. (Съществува официално турско-сирийско споразумение, според което Турция може да провежда антитерористични операции на сирийска територия, но за това е необходимо съгласието и на Дамаск, а Ердоган от години прекрати връзките си с Башар Асад и не ги е възобновил и до днес). Любопитен момент е, че преди да се съюзят със САЩ, сирийските кюрди бяха получили от Москва негласно предложение да се сражават против ИД на страната на Дамаск в замяна на автономия, но тогава те предпочетоха за съюзник Вашингтон, който сега буквално ги изостави – както, впрочем, нерядко постъпват великите сили. Като основна цел на операцията „Извор на мир“ Ердоган посочва изкореняване на тероризма и на създадения в региона „терористичен канал“. Твърди, че в образуваната по такъв начин „зона за сигурност“ в дълбочина около 30 км на сирийска територия, ще бъдат върнати за заселване част от намиращите се сега в Турция сирийски бежанци. (Като се има предвид, че сегашното кюрдско население в тази зона масово напуска домовете си поради военните действия, заселването на негово място на сирийски бежанци “понамирисва” на етническо прочистване). Ердоган не дава отговор за вменената му от президента Тръмп отговорност за пленените бойци от ИД и техните семейства, които са в затвори на споменатата зона на военни действия. Турците – още от времената на Отоманската империя, а и след това – имат „модел за справяне“ с подобни проблеми. Ще цитирам спомен от времето, когато през 1981 г. се осъществи българо-турска среща между държавния глава Тодор Живков и ръководителя на военния преврат Кенан Еврен – тогава, при размяна на мнения по различни въпроси, Живков се бе оплакал на „добрия съсед“ Еврен, че „чужди сили“ са създали голям проблем на България, като са я обвинили в участие в атентата на турчина Али Агджа срещу Папата; генерал Еврен тогава каза, че същият Али Агджа има смъртна присъда в Турция за убийство на журналист и че ако италианците им го бяха предали, в Турция той е щял да бъде обесен и тогава е нямало да имат проблем нито Турция, нито България. Дали, обаче, сега Турция би могла да се справи с „това предизвикателство“ по подобен начин? Във вътрешен план, всички политически партии – с изключение на прокюрдската Демократична партия на народите (ДПН) – подкрепят безусловно Ердоган и заявяват, че помежду си може да имат разногласия и различни позиции по някои въпроси, но когато става дума за „Анаватан“ (майката-родина) всички застават под едно знаме. Някои политици правят аналог с патриотичния патос от времето на турската инвазия в Кипър и окупацията на 1/3 от острова. А социалните мрежи са пълни с ентусиазирани постинги за необходимостта от подобна военна операция. Все пак, има и скептици, които вещаят срив в икономиката, както и ответни действия на кюрдите, включително срещу военни обекти във вътрешността на страната (терористични актове). Свързана ли е тази операция на ТВС с България, и по какъв начин? За съжаление, отговорът на този въпрос е положителен. Евентуално „разбъркване“ в Турция би ни се отразило много, много зле, а то може да настъпи по различен начин – например, нови масови мигрантски потоци към България от кюрди, от наши турци – които фактически са български граждани и т.н. По принцип би могло да се прояви някакво разбиране към действията на Турция, защото възникването на кюрдска държава в региона би засилило желанията на турските кюрди за подобно нещо, а това би могло да дестабилизира Турция, от което пък би пострадала и България, и ЕС като цяло. Най-добрият вариант за всички би бил уреждане на въпросите чрез преговори между „играчите“ в региона. И сега публична тайна е, че нашата граница с Турция се пази не от издигнатата ограда, а от превантивните действия на турските сили за сигурност, които ловят запътилите се към България мигранти още във вътрешността на турската територия. Може дълго да се спори защо сме стигнали до това положение и кой е виновен, но една политика трябва да се базира на реалностите, а не на пожелателното. Ако Ердоган осъществи заплахата си към ЕС да отвори границите за мигранти – а той би могъл да го направи в случай, че се почувства силно притиснат до стената – България едва ли би могла да се справи с този проблем. Българското правителство призовава да се търси решение чрез дипломация. България би следвало да е активна в рамките на ЕС в търсене на решение. Всичко е приемливо за решаването на въпроса, стига да е в съответствие с националния ни интерес. * Авторът е дипломат от кариерата, бил е български посланик в Анкара, Кишинев и Никозия, Генерален консул в Истанбул. Посланик Воденски предварително се извини, че всеки текст за събитията остарява с минути.", "date": "2019.10.16", "title": " Хаос в Турция е пагубен за България\t"}
{"url": "https://trud.bg/%d1%81%d0%b8%d0%bb%d0%bd%d0%be-%d0%b7%d0%b5%d0%bc%d0%b5%d1%82%d1%80%d0%b5%d1%81%d0%b5%d0%bd%d0%b8%d0%b5-%d0%ba%d1%80%d0%b0%d0%b9-%d1%84%d0%b8%d0%bb%d0%b8%d0%bf%d0%b8%d0%bd%d1%81%d0%ba%d0%b8%d1%8f/", "text": "Земетресение с магнитуд 6,4 стана на 69 км на север-северозапад от град Генерал Сантос на филипинския остров Минданао, предаде Ройтерс, позовавайки се на Геофизичния институт на САЩ. Първоначално обявеният магнитуд беше 6,7, с епицентър на 70 км югозападно от град Давао с население 1,21 милион жители. Няма данни за пострадали или разрушения. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.10.16", "title": " Силно земетресение край филипинския остров Минданао"}
{"url": "https://trud.bg/%d0%b7%d0%b5%d0%bc%d0%b5%d0%b4%d0%b5%d0%bb%d1%81%d0%ba%d0%be%d1%82%d0%be-%d0%bc%d0%b8%d0%bd%d0%b8%d1%81%d1%82%d0%b5%d1%80%d1%81%d1%82%d0%b2%d0%be-%d0%b3%d0%be%d1%82%d0%b2%d0%b8-%d0%b7%d0%b0%d0%ba/", "text": "„Министерство на земеделието, храните и горите разработва Проект на Национална стратегия за прилагането на схема за предлагане на плодове, зеленчуци, мляко и млечни продукти в детските градини и училищата, както и два законопроекта – Закон за храните и Закона за управление на агрохранителната верига. Целта на промените е да подобрят контрола върху храните и качеството на живот“. Това каза заместник-министърът на земеделието, храните и горите доц. д-р Янко Иванов на Годишна национална конференция, посветена на „Достъпа до добра храна“ в София, съобщиха от пресцентъра на МЗХГ. Форумът се провежда под патронажа на Министерство на земеделието, храните и горите. Той е част от кампания, която популяризира интереса от страна на обществото за предимствата и качествата на българските храни, които се консумират. По думите на зам.-министър Иванов въпросът за храната и особено темата за здравословното хранене на децата, е изведена като приоритет и предизвикателство с ключова роля за здравето и развитието на младите хора. Според него възпитаването на здравословно хранене и повишаване качеството на храните следва да бъдат в един непрекъснат процес. „Министерството на земеделието, храните и горите прилага успешно вече 9 години схемите на ЕС „Училищен плод“ и „Училищно мляко“. Те целят подобряване на хранителните навици на децата и се прилага на територията на цялата страна. В тях са включени над 3 400 учебни заведения и повече от 470 000 деца. Това е инвестиция, която в бъдеще ще спомогне за намаляване на разходите за здравеопазване, произтичащи от небалансирано хранене“, каза още доц. Иванов. Бюджетът по схема „Училищно мляко“ за учебната година 2018/2019 е над 15,813 млн. лв., от които са изплатени близо 11 млн. лв, бюджетът по схема „Училищен плод“ за учебната година 2018/2019 е над 13,651 млн. лв., от които са изплатени близо 8,3 млн. лв, допълни още той.", "date": "2019.10.16", "title": " Земеделското министерство готви законодателство за по-строг контрол върху детското хранене"}
{"url": "https://trud.bg/%d1%86%d0%b0%d1%86%d0%b0%d1%80%d0%be%d0%b2-%d0%b8-%d0%b3%d0%b5%d1%88%d0%b5%d0%b2-%d1%81%d0%b0-%d0%bd%d0%b0-%d0%bf%d0%be%d1%81%d0%b5%d1%89%d0%b5%d0%bd%d0%b8%d0%b5-%d0%b2-%d1%81%d0%b0%d1%89/", "text": "Главният прокурор Сотир Цацаров и заместникът му Иван Гешев са на посещение в САЩ. Визитата е по покана на американската страна за периода 14-17 октомври 2019 г. В посещението, освен главният прокурор и заместник-главният прокурор, участват още председателят на Държавна агенция „Национална сигурност“ Димитър Георгиев, председателят на Държавна агенция „Разузнаване“ Атанас Атанасов и изпълняващият длъжността директор на Служба „Военна информация“ Велко Атанасов, съобщиха от прокуратурата. В работната програма са включени срещи във Федералното бюро за разследване, Съвета за национална сигурност към Белия дом, както и в други правоохранителни органи във Вашингтон. Основна тема на разговорите е сътрудничеството между правоохранителните органи на САЩ и България, обменът на информация, противодействието на корупцията и организираната престъпност, прането на пари, както и действията в защита на националната сигурност.", "date": "2019.10.16", "title": " Цацаров и Гешев са на посещение в САЩ"}
{"url": "https://trud.bg/%d0%bf%d1%80%d0%b5%d0%b4%d1%81%d0%b5%d0%b4%d0%b0%d1%82%d0%b5%d0%bb%d1%8f%d1%82-%d0%bd%d0%b0-%d0%b2%d0%ba%d1%81-%d0%b8%d0%b7%d0%bf%d1%80%d0%b0%d1%82%d0%b8-%d0%b2%d1%82%d0%be%d1%80%d0%be-%d0%bf%d0%b8/", "text": "Председателят на Върховния касационен съд напомни с писмо от 16.10.2019 г., изпратено до главния прокурор на Република България (с копия до Комисията по атестирането и конкурсите при Прокурорската колегия и ръководителите на Софийската градска прокуратура и Специализираната прокуратура), че още очаква отговор на писмото си от 02.10.2019 г. В него постави въпроса за необходимостта от преценка на качеството на изготвените от кандидата за главен прокурор обвинителни актове, а не само на обема на неговата дейност в количествен аспект. Това съобщиха от пресслужбата на ВКС. В писмото от 16.10.2019 г. пише: „Като председател на Върховния касационен съд – член по право на Висшия съдебен съвет (ВСС), с писмо с изх. № 1146/02.10.2019 г. посочих необходимостта от запознаване не само с общите количествени резултати от дейността на кандидата за главен прокурор, но и с конкретните прокурорски актове, изготвени от него, за да бъдат преценени познанията му в областта на наказателното право и процес; способността за идентификация на подлежащите на доказване съществени факти по съответното дело; умението за подбор на релевантните доказателствени материали; умението за правилна квалификация на значимите факти и законосъобразно определяне на приложимия закон; познаването на съдебната практика и т. н. Подобни данни липсват в Доклада на Комисията по атестирането и конкурсите при Прокурорската колегия на ВСС по чл. 173, ал. 9 от ЗСВ относно професионалните качества на кандидата. Няма яснота и конкретика относно точния брой изготвени и внесени в съда обвинителни актове, както и относно броя и крайния резултат на окончателните съдебни актове, поставени по внесени от кандидата обвинителни актове. До момента не съм получил отговор на посочено писмо, а както подчертах в него, информираният вот в процедурата за избор на главен прокурор предполага непосредствено запознаване с работата на кандидата, което да даде възможност за обективна преценка на неговите професионални и делови качества, нивото на правните му познания, умения и лични способности, проявени при изпълнение на функциите му.“ АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.10.16", "title": " Председателят на ВКС изпрати второ писмо до Цацаров с искане на информация за обвинителните актове на Гешев"}
{"url": "https://trud.bg/%d1%87%d1%83%d0%b6%d0%b4%d0%b8%d1%82%d0%b5-%d0%bf%d0%be%d1%81%d0%bb%d0%b0%d0%bd%d0%b8%d1%86%d0%b8-%d0%b3%d0%be%d0%b2%d0%be%d1%80%d0%b5%d1%89%d0%b8-%d0%b1%d1%8a%d0%bb%d0%b3%d0%b0%d1%80%d1%81%d0%ba/", "text": "Посланиците на 15 страни у нас учредиха Клуб на посланиците, говорещи български език, предаде репортер на  . Домакин на събитието беше посланикът на Полша Негово превъзходителство Мачей Шимански. Той сподели, че идеята за създаването на този клуб е възникнала, докато е работил в Министерството на външните работи във Варшава. „В Полша съществува такъв клуб на посланиците, говорещи на полски език. Бях поканен на няколко негови срещи, докато работех в нашето външно министерство. Така възникна идеята, реших да я пренеса в България, защото тук също има много посланици, които говорят отличен български“, заяви Н.Пр. Мачей Шимански. На учредяването в посолството на Полша присъстваха 14 посланици. Общо в инициативата участват дипломатическите представители на 15 държави. Един посланик ще се включи към нея малко по-късно. Целта на новия клуб е да среща дипломатите с представители на българския държавен, културен, обществен и бизнес елит. Учредители на Клуба са: посланикът на Полша Н.Пр. г-н Мачей Шимански; посланикът на Република Северна Македония Н.Пр. г-н Марян Гьорчев; посланикът на Словения Н. Пр. г-н Анджей Франгеш; посланикът на Азербайджан Н.Пр. д-р Наргиз Гурбанова; посланикът на Черна гора Н.Пр. г-жа Снежана Радович; посланикът на Словакия Н.Пр. г-н Мануел Корчек; посланикът на Унгария Н.Пр. г-жа Текла Харангозо; посланикът на Босна и Херцеговина Н.Пр. г-н Здравко Бегович; посланикът на Сърбия Н.Пр. г-н Желко Йович; посланикът на Украйна Н.Пр. г-н Виталий Москаленко; посланикът на Румъния Н.Пр. г-н Йон Гълеа; посланикът на Молдова Н.Пр. г-н Штефан Горда; посланикът на Казахстан Н.Пр. г-н Темиртай Избастин; посланикът на Монголия Н.Пр. г-н Дашжамц Батсайхан.", "date": "2019.10.16", "title": " Чуждите посланици, говорещи български език, учредиха свой клуб"}
{"url": "https://trud.bg/%d0%bd%d0%be%d0%b2%d0%b8%d1%8f%d1%82-%d0%bf%d0%be%d1%81%d0%bb%d0%b0%d0%bd%d0%b8%d0%ba-%d0%bd%d0%b0-%d1%81%d0%b0%d1%89-%d1%85%d0%b5%d1%80%d0%be-%d0%bc%d1%83%d1%81%d1%82%d0%b0%d1%84%d0%b0-%d0%bf%d1%80/", "text": "„Посланик Херо Мустафа и семейството й пристигнаха! Ще се радваме да ги приветствате в България заедно с нас“. Това съобщиха от пресслужбата на Американското посолство в София. По-рано днес дипломатът положи клетва на специална церемония в Държавния департамент във Вашингтон. Мустафа наследява на поста Ерик Рубин. Преди назначението си в нашата страна тя е била заместник-ръководител на посолството на САЩ в португалската столица Лисабон. Преди това е работила като съветник по политически въпроси в посолството на американското посолство в Индия. Във Вашингтон Херо Мустафа е била съветник в администрацията на вицепрезидента Джо Байдън по въпросите на Близкия изток, заместник-директор на Дирекцията за Афганистан в Държавния департамент. Била е и директор в Съвета за национална сигурност. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.10.16", "title": " Новият посланик на САЩ Херо Мустафа пристигна в България"}
{"url": "https://trud.bg/%d0%b5%d0%b2%d1%80%d0%be%d0%bf%d0%b5%d0%b9%d1%81%d0%ba%d0%b8%d1%8f%d1%82-%d0%be%d1%80%d0%b3%d0%b0%d0%bd-%d0%bf%d0%be-%d1%82%d1%80%d1%83%d0%b4%d0%b0-%d0%b7%d0%b0%d0%bf%d0%be%d1%87%d0%b2%d0%b0-%d1%80/", "text": "С церемония по откриването и първо заседание на своя управителен съвет, започва дейността си Европейският орган по труда. Това е две години, след като идеята за такъв орган беше обявена от председателя на Европейската комисия Жан-Клод Юнкер в неговата реч за състоянието на Съюза за 2017 г. пред Европейския парламент, съобщиха от ЕК. Председателят Юнкер ще участва в церемонията по откриването в Брюксел, заедно с министър-председателя на Словакия, Петер Пелегрини, тъй като държавите членки избраха Братислава като седалище на органа по труда. Заместник-председателите на Комисията Валдис Домбровскис и Марош Шефчович, комисар Мариан Тейсен и други гости също ще присъстват. „Европейският орган по труда е крайъгълен камък на нашата работа за справедливи, ефективни и приложими трудови правила на ЕС. Не е изненадващо, че той бе създаден в рекордно кратък срок, като се има предвид голямата необходимост от него. Органът ще предоставя на работниците и работодателите по-добра информация относно техните права и задължения, както и ще подкрепя националните органи по труда в техните трансгранични дейности. Това ще подпомогне пряко милионите европейци, които живеят или работят в друга държава членка, както и милионите предприятия, които извършват трансгранична дейност в ЕС“, каза Юнкер. Управителният съвет на органа по труда се състои от представители на държавите членки, Комисията, социалните партньори на равнището на ЕС, Европейския парламент, както и наблюдатели от Исландия, Лихтенщайн, Норвегия, Швейцария и други агенции на ЕС в областта на заетостта и социалните въпроси. На 17 октомври те ще се срещнат за първи път и ще приемат необходимите решения, за да може органът по труда да заработи, както и ще споделят своите мнения относно началната работна програма. Европейският орган по труда има следните цели: – да улеснява достъпа до информация за правата и задълженията във връзка с трудовата мобилност, както и до услуги от значение за тях; – да улеснява сътрудничеството между държавите членки при прилагането на правото на Съюза, попадащо в обхвата на неговата компетентност, включително да улеснява съгласувани и съвместни инспекции, в това число и чрез противодействие на недекларирания труд;  да действа като медиатор и да улеснява намирането на решения в случаи на трансгранични спорове. Около 17,5 милиона европейски граждани понастоящем живеят или работят в друга държава от ЕС, което е двойно повече, отколкото преди десет години. В същото време милиони предприятия извършват трансгранична дейност.", "date": "2019.10.16", "title": " Европейският орган по труда започва работа"}
{"url": "https://trud.bg/%d1%84%d0%b0%d0%bd%d0%b4%d1%8a%d0%ba%d0%be%d0%b2%d0%b0-%d1%81%d1%8a%d0%b7%d0%b4%d0%b0%d0%b4%d0%be%d1%85%d0%bc%d0%b5-%d0%bf%d1%8a%d1%80%d0%b2%d0%b0%d1%82%d0%b0-%d0%be%d0%b1%d1%89%d0%b8%d0%bd%d1%81/", "text": "За седма поредна година през месец октомври организираме и участваме в инициативата за превенция срещу рака на млечната жлеза. В нея общински болници организират безплатни профилактични прегледи. Създадохме и продължаваме общинска програма за скрининг на млечната жлеза, която е най-голямата скринингова програма за рак на млечната жлеза в България. Започнахме я като общински проект, който се надявам да стане и национален. Това каза днес кандидатът за кмет на София Йорданка Фандъкова, издигната от ГЕРБ/СДС. Над 19 000 са жените, които се прегледани безплатно от лекари в най-големите общински и държавни болници. „Целта на програмата е превенция, защото открит на време ракът е лечим. Казвам го като човек, който е преминал през това“, посочи Фандъкова. Нана Гладуиш, основател на фондация „Една от 8“ посочи, че участва в тази инициатива, защото е важно да се припомня за жените, които не успяха да преборят тежката болест в чиято памет днес бяха пуснати 1200 розови балони. Тя посочи, че Фандъкова е пример за сила и работа за хората. Едно от важните неща е да продължи да се работи и да се направи национална скринингова програма, посочиха Нана Гладуиш и Йорданка Фандъкова. Инициативата се организира от Първа САГБАЛ „Света София“ и е част от информационна и профилактична кампания за борба с тежкото заболяване, която болницата инициира всяка година, през месец октомври. Участие в събитието взеха Зоя Паунова – изпълнителен директор на АстраЗенека България, Георги Руйчев – изпълнителен директор на Български форум на бизнес лидерите. Избори 2019. Платено съдържание. Купуването и продаването на гласове е престъпление.", "date": "2019.10.16", "title": " Фандъкова: Създадохме първата общинска програма за превенция на рак на гърдата\t"}
{"url": "https://trud.bg/%d0%b4%d0%b2%d0%b0-%d0%bd%d0%be%d0%b2%d0%b8-%d1%81%d0%bb%d1%83%d1%87%d0%b0%d1%8f-%d0%bd%d0%b0-%d0%b7%d0%b0%d1%80%d0%b0%d0%b7%d0%b5%d0%bd%d0%b8-%d1%81-%d1%87%d1%83%d0%bc%d0%b0-%d0%b3%d0%bb%d0%b8%d0%b3/", "text": "Два нови случая на заразени с африканска чума диви прасета са открити в Монтанско, съобщиха от областната управа, цитирани от БТА. Двете прасета са били блъснати от кола на пътя между селата Стояново и Горна Бяла речка в община Вършец на 8 октомври. Те излезли внезапно на шосето при остър завой в гориста планинска местност рано сутринта, колата ги блъснала и ги убила на място. Труповете на животните са били предадени на Държавното горско стопанство в Берковица. Ветеринари взели проби и ги изпратили за анализ, който показал, че животните са заразени с африканска чума. От началото на ловния сезон преди около 2 седмици в Монтанско са отстреляни 95 диви прасета, а едно е попаднало в капан, заложен от горските служители. В региона има над 2 000 диви прасета. За да се ограничи разпространението на африканската чума е необходимо да бъдат избити над половината от тях. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.10.16", "title": " Два нови случая на заразени с чума глигани в Монтанско"}
{"url": "https://trud.bg/%d0%bd%d0%be%d1%81%d0%b8%d1%82%d0%b5%d0%bb%d0%ba%d0%b0-%d0%bd%d0%b0-%d0%be%d1%82%d0%bb%d0%b8%d1%87%d0%b8%d0%b5%d1%82%d0%be-%d0%b7%d0%bb%d0%b0%d1%82%d0%bd%d0%b0-%d1%85%d0%b8%d0%bf%d0%be%d0%ba%d1%80/", "text": "Дългогодишен лекар, носител на отличието „Златна Хипократова клетва“, изявен деятел в социалната политика и науката в община Сливен е тазгодишният носител на наградата „Милосърдие“, съобщиха от местната администрация. Доц. Д-р Мария Тодорова ще получи наградата си на тържествена церемония в навечерието на Димитровден, празника на Сливен. Тя е избрана с решение на нарочно назначена от общинския съвет Обществена комисия. Д-р Тодорова е била главен лекар на областната МБАЛ „Д-р Иван Селимински“, което е най-голямото болнично заведение в региона, както и директор на Медицинския колеж в града. Автор на алманаси на сливенските лекари и на сливенското дружество към Съюза на учените в България. Книгите са създадени от нея безвъзмездно. „Милосърдие“ й се присъжда за професионализма, всеотдайността и добротата към пациентите, работата й в полза на медицинското съсловие и неговите постижения. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.10.16", "title": " Носителка на отличието „Златна Хипократова клетва“ получава наградата „Милосърдие“ на Сливен"}
{"url": "https://trud.bg/%d1%85%d0%b0%d0%b7%d0%b0%d0%bb-%d0%ba%d0%b0%d1%8f-%d0%bf%d0%be%d0%ba%d0%b0%d0%b7%d0%b0-%d0%b1%d1%80%d0%b5%d0%bc%d0%b5%d0%bd%d0%bd%d0%be-%d0%ba%d0%be%d1%80%d0%b5%d0%bc%d1%87%d0%b5/", "text": "Хазал Кая, която скоро ще стане майка, публикува снимки в социалните мрежи на рождения си ден – 1 октомври и написа следното емоционално послание: „Научих много миналата година. Беше година като урок по доверие, но аз винаги имах голям късмет. Моето семейство и приятели, на които всеки ден благодаря за присъствието им, са добре. Човекът когото обичам, винаги е зад мен, пред мен, отдясно и отляво. Приемам с благодарност и ритането на моя син в корема ми, това е щастие, което не мога да опиша. Винаги казвам, че е голям благодат да бъдеш обичан от хора с фин дух. Благодаря ви хиляди пъти за вашите невероятни дарове, от името на Моя Син и от името на всички, които са в живота ми. Добре, че ви има!“ Тази публикация на Хазал взриви социалните мрежи за кратко време. Снимките й бяха споделени на много страници в Instagram, името на Хазал Кая беше в дневния ред на Twitter и в списъка на TT, а феновете й изпратиха голям брой съобщения.", "date": "2019.10.16", "title": " Хазал Кая показа бременно коремче"}
{"url": "https://trud.bg/%d0%b0%d1%80%d0%bc%d0%b8%d1%8f%d1%82%d0%b0-%d0%b8%d0%b7%d0%ba%d0%b0%d1%80%d0%b0-70-%d0%b1%d0%be%d0%b9%d0%bd%d0%b8-%d0%bc%d0%b0%d1%88%d0%b8%d0%bd%d0%b8-%d0%bd%d0%b0-%d1%83%d1%87%d0%b5%d0%bd%d0%b8%d0%b5/", "text": "На Учебен полигон „Ново село” се провежда двудневно тактическо учение „Стоманен щит – 2019”. Темата на подготовката е  „Отбрана на танков батальон в главните сили на пехотна бригада без съприкосновение с противника“, съобщиха от МО. Чрез сертификационното учение се оценяват способностите на 61-ви танков батальон от Центъра за подготовка на специалисти – Сливен за развръщане и за изпълнение на задачи в национални или коалиционни операции в съответствие със стандартите на съюзното командване на НАТО по операциите. В него участват до 350 военнослужещи, 31 танка Т-72, 7 броя верижна бронетанкова техника и 32 броя автомобилна техника. Офицер, планиращ „Стоманен щит – 2019”, е командирът на Сухопътните войски генерал-майор Михаил Попов, а провеждащ учението е командирът на Центъра за подготовка на специалисти полковник Любомир Вачев. Началникът на щаба на Сухопътните войски бригаден генерал Николай Караиванов ще наблюдава провеждането на двудневното учение и ще осъществява контрол на групата за оценяване.", "date": "2019.10.16", "title": " Армията изкара 70 бойни машини на учение в Ново село"}
{"url": "https://trud.bg/%d0%b1%d0%b8%d0%b2%d1%88-%d0%b2%d0%be%d0%bb%d0%b5%d0%b9%d0%b1%d0%be%d0%bb%d0%b5%d0%bd-%d0%bd%d0%b0%d1%86%d0%b8%d0%be%d0%bd%d0%b0%d0%bb-%d1%81%d0%b5-%d0%b2%d1%80%d1%8a%d1%89%d0%b0-%d0%b2/", "text": "Бившият национал Методи Ананиев се връща в „Левски“ и още в петък ще изиграе първия си мач за „сините“ срещу дупнишкия „Марек Юнион Ивкони“. Повече от два месеца волейболистът се подготвя с тима, след като не получи достатъчно добри оферти от чужбина. „Събрани са много талантливи момчета, има и доста опитни като Смилен Мляков и Теодор Богданов, ще се получи добра сплав – заяви 33-годишният посрещач. – Иска ми се да се представяме добре във всеки мач. Нещата изглеждат коренно различни спрямо краткия ми престой тук преди 3 години и половина. Очевидно клубът се развива в правилна посока.“ Именно при „сините“ започна кариерата на Ананиев преди 15 г., а през 2015-а той заедно с Андрей Жеков, Боян Йорданов, Ивайло Лалов и Венцислав Рагин помогнаха на тима да се спаси от изпадане.  „Сега тренировъчният процес е на светлинни години спрямо това, което беше тогава – продължи Ананиев. – Играчите тук се развиват много бързо, а ние трябваше да отидем в чужбина, за да започнем тепърва да учим много неща.“ Същевременно Николай Пенчев подписа с полския „Алурон Вирту Варта“ (Заверче), който ще играе срещу „Хебър“, вицешампион в родната Суперлига. Двубоят е от евротурнира „Чалъндж къп“. Първият двубой е на 11 декетември, а реваншът седмица по-късно в Пазарджик.", "date": "2019.10.16", "title": " Бивш волейболен национал се връща в „Левски“"}
{"url": "https://trud.bg/%d1%82%d1%80%d0%b8-%d0%bc%d0%b5%d1%81%d0%b5%d1%86%d0%b0-%d0%b7%d0%b0%d1%82%d0%b2%d0%be%d1%80-%d0%b7%d0%b0-%d1%88%d0%be%d1%84%d0%b8%d1%80%d0%b0%d0%bd%d0%b5-%d0%b1%d0%b5%d0%b7-%d0%ba%d0%bd%d0%b8%d0%b6-2/", "text": "Присъда от ри месеца „лишаване от свобода“ при „общ“ режим получи мъж от  Козлодуй след споразумение с районна прокуратура, за шофиране без книжка, съобщиха от държавното обвинение. На 29 септември  подсъдимият А., който е неправоспособен водач, бил хванат да управлява лек автомобил „Опел“ по ул. „Ангел Костов“ в с. Манастирище, община Хайредин. Освен това, той вече е бил наказван за същото деяние по административен ред за нарушение, с постановление на началник на РУ Козлодуй, влязло в сила на 23 февруари 2019 г. Съдът е одобрил сключеното между страните споразумение, което има последиците на влязла в сила присъда.", "date": "2019.10.16", "title": " Три месеца затвор за шофиране без книжка"}
{"url": "https://trud.bg/%d0%bd%d0%b0%d1%88-%d1%81%d1%8a%d1%80%d1%84%d0%b8%d1%81%d1%82-%d0%bf%d1%80%d0%b5%d0%b4%d0%b8%d0%b2%d0%b7%d0%b8%d0%ba%d0%b0-%d1%84%d1%83%d1%80%d0%be%d1%80-4-%d0%b8-%d0%b5-%d0%b2-%d0%b4%d0%be%d1%85/", "text": "Александър Бачев предизвика фурор на първите световни плажни игри в Доха. Никой не слагаше в сметките си българския съфрист, но той без малко да обърка сметките на фаворитите в дисциплината кайт файл рейсинг. В квалификациите 22-годишният софиянец изпревари представителите на силните школи на Нова Зеландия, Уругвай, САЩ…, влезе във финала, където остана 4-ти. В Париж 2024 дисциплината ще е олимпийска и Бачев е амбициран именно там да покаже истинските си възможности. Треньор на нашето момче е Виктор Жеков, баща на звездата ни в сноуборда Александра Жекова. В Доха е и Стефка Костадинова, председател на БОК, за сесията на АНОК.", "date": "2019.10.16", "title": " Наш сърфист предизвика фурор, 4-и е в Доха"}
{"url": "https://trud.bg/%d1%84%d0%be%d0%bd%d0%b4-%d0%b7%d0%b5%d0%bc%d0%b5%d0%b4%d0%b5%d0%bb%d0%b8%d0%b5-%d0%bf%d1%80%d0%b5%d0%b2%d0%b5%d0%b4%d0%b5-%d0%bf%d1%8a%d1%80%d0%b2%d0%b8%d1%82%d0%b5-19-%d0%bc%d0%b8%d0%bb%d0%b8/", "text": "ДФ „Земеделие“ преведе първия транш от 19 193 877 лева на  4461 животновъди, заявили Схемата за преходна национална помощ за говеда, необвързана с производството. Ставката за плащането на едно допустимо за подпомагане животно за първия транш по тази схема е както следва: * за говеда – по 96.44 лв. * за биволи – по 168.76 лв. Право на подпомагане по схемата за Преходна национална помощ за говеда, необвързана с производството, имат земеделските стопани, които са отглеждали 10 или повече говеда и/или 10 или повече биволи, регистрирани към 28 февруари 2009 г., и към последния ден за подаване на заявленията за подпомагане от текущата кампания отглеждат в стопанствата си поне 70% от референтния брой животни. Преходна национална помощ се отпуска само за секторите, за които са предоставяни национални доплащания през 2013 г. като максималният бюджет представлява намаляваща функция от одобрения от ЕК бюджет за схемите за национални доплащания за 2013-та.", "date": "2019.10.16", "title": " Фонд „Земеделие“ преведе първите 19 милиона лева на животновъдите за Кампания 2019"}
{"url": "https://trud.bg/%d0%bf%d0%b0%d0%bf%d0%b0%d1%82%d0%b0-%d0%b0%d0%bd%d0%b0%d1%82%d0%b5%d0%bc%d0%be%d1%81%d0%b0-%d0%bf%d1%80%d0%b5%d1%8f%d0%b6%d0%b4%d0%b0%d0%bd%d0%b5%d1%82%d0%be/", "text": "Папа Франциск акцентира върху контраста между 820-те милиона гладуващи хора по света с онези, които превръщат храната в „алея на личното унищожение“, по повод Световния ден на храната. Светият отец отбеляза, че „изкривената връзка между храната и храненето“ е оставила почти 700 милиона души с наднормено тегло, „жертви на неправилни хранителни навици“. „Всъщност ставаме свидетели на това как храната престава да бъде средство за препитание и се превръща в алея за личностно унищожение“, заяви понтифът в послание до Организацията на ООН за храни и земеделие (ФАО). Хората страдат от диабет и сърдечни заболявания заради преяждане, но също и от анорексия и булимия чрез умишлено недохранване, каза папата. Той призова за „култивиране на начин на живот, вдъхновен от благодарността за получените дарове и приемането на дух на въздържание и умереност“.  „Приемайки такъв начин на живот, ние ще израстваме в братска солидарност, която търси общото благо и избягва индивидуализма и егоцентризма, които служат само за генериране на глад и социално неравенство“, каза Франциск. „Жестока, несправедлива и парадоксална реалност е, че днес има храна за всички и все пак не всеки има достъп до нея и че в някои области на света храната се разхищава, изхвърля и консумира в излишък“, напомни той.", "date": "2019.10.16", "title": " Папата анатемоса преяждането"}
{"url": "https://trud.bg/%d0%b1%d0%b0%d1%89%d0%b0-%d0%b5-%d0%b8%d0%b7%d0%bf%d1%80%d0%b0%d0%b2%d0%b5%d0%bd-%d0%bd%d0%b0-%d0%bf%d0%be%d0%b4%d1%81%d1%8a%d0%b4%d0%b8%d0%bc%d0%b0%d1%82%d0%b0-%d1%81%d0%ba%d0%b0%d0%bc%d0%b5%d0%b9/", "text": "Районна прокуратура – Оряхово повдигна обвинение срещу В.Х. (на 57 години) за изтезание на собственото му дете. Обвиняемият  живеел със семейството си в гр. Мизия. За двадесет и осем години граждански брак, той системно упражнявал физически и психически тормоз спрямо съпругата си И.Х. Често й нанасял побой и я подлагал на унижения. Жената не подавала сигнали за насилие, тъй като изпитвала срам да признае пред околните за случващото се. Обвиняемият бил трайно безработен, поради което семейството се издържало с паричните средства, заработени от жена му. След навършване на пълнолетие, двамата им синове заминали да живеят в друг град, като в семейството останала по-малката им дъщеря К.Х. През годините детето ставало свидетел на постоянно домашно насилие, упражнявано от бащата спрямо майката. В началото на 2015 г. В.Х. нанесъл побой с лопата над малолетната си дъщеря (към онзи момент на 12 години). В състояние на агресия, той скъсал ученическия й бележник, изгорил го и я заплашил, че ще я пребие отново. На следващия ден притесненото състояние на К.Х. било забелязано в училище от неин педагог, който се поинтересувал за причините. Детето споделило за случващото се в семейството. В тази връзка бил депозиран сигнал до отдел „Закрила на детето“ в гр. Оряхово и в средата на м. февруари 2015 г. майката с дъщерята били настанени в Кризисен център в гр. София, под закрилата на фондация „Асоциация Анимус“. По време на престоя им детето подробно разказало на психолози и социални работници за насилието, на което било свидетел и жертва. Не след дълго И.Х. започнала да проявява съжаление към съпруга си и му се обадила по телефона, след което двамата започнали да поддържат връзка. С оглед предпазване на жертвите на домашно насилие, И.Х. и К.Х. били временно преместени в друг кризисен център в гр. Стара Загора. На 03.04.2015 г., въпреки предприетите мерки от държавните институции и оказаната закрила, жената избягала от там заедно със своята дъщеря. През този период от време обвиняемият В.Х. продал къщата в гр. Мизия, наел квартира в кв. „Ботунец“ в гр. София и намерил временна работа като охранител в автокъща. За осъществяване на тази дейност мъжът закупил газов пистолет марка „Ekol Major“, калибър 9 мм. Вечерта на 05.10.2016 г., по време на скандал, бащата в пияно състояние опрял пистолет в главата на дъщеря си. Момичето се уплашило и започнало да вика, което било чуто от техен съсед. Свидетелят веднага нахлул в жилището им и видял случващото се, след което сигнализирал органите на реда. В рамките на разследването по образуваното досъдебно производство в Софийска районна прокуратура била изготвена балистична експертиза на иззетото оръжие. Било установено, че то представлява стандартен газ-сигнален пистолет и не е огнестрелно оръжие, както и боеприпасите към него. Впоследствие наказателното производство, водено срещу В.Х., било прекратено. През 2017 г. семейството се върнало да живее в гр. Мизия в къща, в която липсвали нормални битови условия. Обвиняемият Х. продължавал да се държи агресивно спрямо съпругата си и дъщеря си, злоупотребявал с алкохол. На 20.05.2018 г., подразнен от отношенията на дъщеря си с момче, той изгорил почти всичките й дрехи. Когато момичето се върнало вкъщи той й нанесъл побой с кожен колан и прът от рибарска въдица. Вбесен от опита й да се защити с нож, той взел друг такъв с по-дълго острие и го размахал. В резултат на действията си обвиняемият порязал лявата ръка детето си. К.Х. била транспортирана до спешния център в гр. Оряхово, където й била оказана неотложна медицинска помощ, а по-късно извършена операция в болница в гр. Враца. Благодарение на интервенцията била запазена функцията на лявата ръка на момичето. От заключението на съдебно-медицинска експертиза на пострадалата К.Х. е видно, че й била причинена средна телесна повреда – прерязване на сухожилията на лявата ръка. Предстои наказателното производство срещу обвиняемия В.Х. да продължи в съда.", "date": "2019.10.16", "title": " Баща е изправен на подсъдимата скамейка за изтезаване на дъщеря си"}
{"url": "https://trud.bg/%d0%ba%d0%b8%d0%bc-%d1%87%d0%b5%d0%bd-%d1%83%d0%bd-%d0%b8%d0%b7%d0%ba%d0%b0%d1%87%d0%b8-%d0%bd%d0%b0-%d0%b1%d1%8f%d0%bb-%d0%ba%d0%be%d0%bd-%d1%81%d0%b2%d0%b5%d1%89%d0%b5%d0%bd%d0%b0%d1%82%d0%b0-%d0%b7/", "text": "Лидерът на Северна Корея – Ким Чен-ун, изкачи най-високия връх на свещената за корейците планина Пектусан. Държавните медии разпространиха снимки на севернокорейския лидер, яхнал бял кон на фона на снежен планински пейзаж. Върхът е най-високата точка на Корейския полуостров, а конният поход има голямо историческо значение. Според легендата именно там слиза създателят на корейската династия Тангун. Мястото е почитано от предците на севернокорейския лидер. Твърди се, че Ким Чен-Ун е посещавал върха преди да вземе важни решения като например началото на преговорите с Южна Корея и със Съединените щати. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.10.16", "title": " Ким Чен-ун изкачи на бял кон свещената за корейците планина Пектусан (СНИМКИ)"}
{"url": "https://trud.bg/%d1%86%d0%b5%d1%86%d0%b0-%d0%b2%d0%b5%d0%bb%d0%b8%d1%87%d0%ba%d0%be%d0%b2%d0%b8%d1%87-%d1%89%d0%b5-%d0%b1%d1%8a%d0%b4%d0%b5-%d0%b1%d0%b0%d0%b1%d0%b0-%d0%b7%d0%b0-%d0%bf%d1%8a%d1%80%d0%b2%d0%b8-%d0%bf/", "text": "Сръбската певица Светлана Ражнатович, известна на широката публика с артистичния си псевдоним Цеца, ще става баба за първи път. За радостната вест съобщи самата тя в официалната си страница в Инстаграм. Преди броени часове изпълнителката на „Трепни“ сподели снимка на сина си и годеницата му – Богдана Родич, разкривайки, че младата двойка очаква дете. „Щастлива съм, това е страхотна новина за семейството ни. Чакам с нетърпение… В началото, когато Велко ми каза, не можах да повярвам, но после емоциите ми бяха неудържими. В еуфория съм! Не мога да опиша усещането с думи. Сега ще се пазя и прегръщам повече снаха си, за да може новият член на семейството да дойде при нас в радост“, казва тя пред сръбския вестник „Blic“, използвайки същите думи и за публикацията си в социалната мрежа. След Цеца, сестрата на Велко – Анастасия, също потвърди новината, публикувайки в своя профил история със снимка на брат си и половинката му, върху която е написала: „Бъдещи майка и баща. Поздравления! Ще ставам леля!“, гласи посланието, към което е добавила емотикони във формата на сърца и влюбени човечета. Богдана е бременна във втория месец, пише изданието в западната ни съседка, посочвайки, че до този момент само най-близките им хора са знаели за бъдещия им наследник. Събитието донесло истинско щастие и на двете фамилии. Цеца винаги е стояла плътно зад решенията на децата си, като ги е оставяла сами да избират партньорите си в живота, без да се меси в намеренията и плановете им. Неотдавна тя изказа мнението си за Родич, казвайки, че е привлекателна жена, но най-красивата ѝ част са нейната чиста душа и добро възпитание.", "date": "2019.10.16", "title": " Цеца Величкович ще бъде баба за първи път"}
{"url": "https://trud.bg/%d0%b4%d0%bc%d0%b8%d1%82%d1%80%d0%b8%d0%b9-%d0%bf%d0%b5%d1%81%d0%ba%d0%be%d0%b2-%d1%83%d0%b2%d0%b0%d0%b6%d0%b0%d0%b2%d0%b0%d0%bc%d0%b5-%d0%bf%d1%80%d0%b0%d0%b2%d0%be%d1%82%d0%be-%d0%bd%d0%b0-%d1%82/", "text": "Кремъл съобщи днес, че турската военна операция в Североизточна Сирия не трябва да вреди на политическия процес в страната и действията на Анкара там трябва да са пропорционални, предадоха Ройтерс и ТАСС. Говорителят на руският президент Дмитрий Песков каза обаче пред журналисти, че Москва уважава правото на Турция да се защитава. Запитан колко може да продължи тази операция, Песков каза, че е „трудно да се говори за някакви срокове“. Русия е близък съюзник на сирийския президент Башар Асад. Сирийският външен министър Уалид Муалем заяви днес, цитиран от агенция САНА, че нахлуването на турските войски в Северна Сирия няма никакво оправдание и поставя под сериозна заплаха работата на комисията, която трябва да изработи новата сирийска конституция и чието първо заседание е насрочено за края на месеца в Женева, предаде ТАСС. Муалем посочи, че агресивните действия на Турция са насочени към продължаване на кризата в Сирия. Сирийската армия е поела контрол върху военни бази в Североизточна Сирия, изоставени от американските сили, предаде руска държавна телевизия днес, цитирана от Ройтерс и Франс прес. Руски медии излъчиха първите кадри, показващи как руски и сирийски войски заемат позиции в зоната на град Манбидж, където преди това бяха разположени американски военни.  Обществената телевизия „Россия-24“ показа руски танкове, които обикалят северния сирийски град, в деня след като Русия оповести, че изпраща патрули в региона. Друг финансиран от руската държава канал – RT (Ар Ти), показа кадри на изтеглящ се американски конвой, който се разминава със сирийски конвой на пътя между Манбидж и Кобане.  След американското напускане сирийските войски успяха да заемат позиции в Манбидж, благодарение на споразумение с кюрдите от региона, стараещи се да предотвратят напредването на турските сили. След обявяването на оттеглянето Анкара предприе широка военна офанзива в Сирия срещу кюрдските милиции, които доскоро бяха високо ценен съюзник на САЩ в борбата срещу групировката „Ислямска държава“. Руското министерство на отбраната уточни, че сирийските сили са поели контрол върху повече от 1000 кв. км. в региона на Манбидж. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.10.16", "title": " Дмитрий Песков: Уважаваме правото на Турция да се защитава чрез операцията в Сирия"}
{"url": "https://trud.bg/%d0%b4%d0%be%d0%b1%d1%80%d0%b8%d1%87%d0%ba%d0%b0%d1%82%d0%b0-%d0%b1%d0%be%d0%bb%d0%bd%d0%b8%d1%86%d0%b0-%d1%81-%d0%bd%d0%be%d0%b2%d0%b0-%d0%b0%d0%bf%d0%b0%d1%80%d0%b0%d1%82%d1%83%d1%80%d0%b0-%d0%b7/", "text": "Нова апаратура за 104 000 лв. бе доставена в Многопрофилната болница в Добрич. Първата в града техника за компресотерапия бе монтирана в отделението за рехабилитационна медицина. Тя се използва при пациенти със застой на лимфата след операции. Пациентски монитор, инфузионни помпи и инфузомати са сред другите придобивки на здравното заведение. С дарение от община Генерал Тошево в размер на 35 000 лв. във Второ вътрешно отделение бе инсталирана нова ехографска система, с която ще бъдат проследявани пациенти на гастроентерологията. Скоро и отделението по ортопедия ще се обзаведе с артроскопска система, съобщиха от болницата.", "date": "2019.10.16", "title": " Добричката болница с нова апаратура за 104 000 лв."}
{"url": "https://trud.bg/%d0%b4%d0%be%d0%bd%d0%b0%d0%bb%d0%b4-%d1%82%d1%83%d1%81%d0%ba-%d1%81%d0%b4%d0%b5%d0%bb%d0%ba%d0%b0%d1%82%d0%b0-%d0%b7%d0%b0-%d0%b1%d1%80%d0%b5%d0%ba%d0%b7%d0%b8%d1%82-%d0%bc%d0%be%d0%b6%d0%b5-%d0%b4/", "text": "Председателят на Европейската комисия Доналд Туск заяви, че основите на споразумението за Брекзит между Брюксел и Лондон са готови и сделката може да бъде материализирана до часове, предава AFP. „Основите на споразумението са готови и теоритично утре може да приемем тази сделка с Великобритания“, заяви Туск пред полски журналисти в Брюксел. „Теоритично, до няколко часа всичко трябва да бъде ясно“, заяви още Туск.", "date": "2019.10.16", "title": " Доналд Туск: Сделката за Брекзит може да е факт до часове"}
{"url": "https://trud.bg/%d0%b7%d0%b0%d0%bf%d0%be%d1%87%d0%b2%d0%b0-%d0%b2%d1%82%d0%be%d1%80%d0%be%d1%82%d0%be-%d0%b8%d0%b7%d0%b4%d0%b0%d0%bd%d0%b8%d0%b5-%d0%bd%d0%b0-%d0%b5%d0%b2%d1%80%d0%be%d0%bf%d0%b5%d0%b9%d1%81%d0%ba/", "text": "Започна второто издание на Европейска литературна награда „Димитър Димов“, съобщават организаторите. Тя беше учредена под патронажа на кмета на Община Варна по повод 110 години от рождението на големия български писател, които се навършиха през 2019 г. Наградата има за цел да отличи съвременни романи с висока художествена стойност, писани на територията на Стария континент и издадени на български език в предходната година. Заявки за участие се приемат до 15 януари 2020 г. на имейл ddimov.nagrada@gmail.com. Право да номинират имат единствено издателствата, като всеки от тях може да кандидатства с до 2 родни и до 2 чуждестранни европейски романа от съвременни живи писатели, издадени на български език през календарната 2019 г. След подаване на заявките експертното жури отново ще определи петима финалисти, които ще бъдат обявени публично през март 2020 г. Всеки от тях ще получи покана за лично участие във втората церемония по връчване на Европейска литературна награда за роман „Димитър Димов“, когато ще стане ясно и името на победителя. Носителят на приза печели парична награда в размер на 10 000 лева (5000 евро), грамота и специално изработена статуетка. Носител на първата Европейска литературна награда „Димитър Димов“ е французинът Жером Ферари с романа „Проповед за падането на Рим“, за който авторът печели и „Гонкур“ през 2012 г. Другите четирима финалисти, които се състезаваха с Ферари през 2019 г., бяха руснакът Дмитрий Глуховски с „Текст“ , българинът Добромир Байчев с „Глиненият цар“, литовецът Саулюс Шалтянис с романа „Дневникът на еврейската принцеса“ и британката Тайе Селаси с романа „Отивам си е възвратен глагол“. Петте произведения бяха избрани от общо 39 романа – 28 български и 11 преводни, номинирани от 21 издателства, а наградата бе връчена в морската столица през май по време на фестивала „Варна Лит 2019“. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.10.16", "title": " Започва второто издание на Европейска литературна награда „Димитър Димов“"}
{"url": "https://trud.bg/%d0%b1%d0%be%d1%80%d0%b8%d1%81-%d0%b4%d0%b6%d0%be%d0%bd%d1%81%d1%8a%d0%bd-%d1%89%d0%b5-%d0%b8%d1%81%d0%ba%d0%b0-%d0%be%d1%82%d1%81%d1%80%d0%be%d1%87%d0%ba%d0%b0-%d0%b7%d0%b0-%d0%b1%d1%80%d0%b5%d0%ba/", "text": "Великобританският министър за Брекзит Стивън Баркли обеща, че правителството ще се съобрази със Закона за оттегляне от Европейския съюз, известен като Законът на Бен и ще напише писмо до ЕС, в което ще иска отсрочка за Брекзит до 31 януари 2020 г., ако не бъде постигната сделка с Брюксел до 19 октомври, пише вестник London Evening Standard. Попитан от депутати дали правителството ще се съобрази със закона, Баркли отговори положително. „Мога да потвърдя, че както министър-председателят (Борис Джонсън) неколкократно заяви, правителството ще се съобрази със закона“, заяви Баркли пред британската парламентарна комисия за Брекзит. „Проблемите пред нас днес, от правителствена гледна точка, са как да стигнем до сделка и да напуснем ЕС по най-гладък и подреден начин. Защото премиерът и правителството са абсолютно посветени на напускането (на ЕС) на 31 октомври“, добави Баркли.", "date": "2019.10.16", "title": " Борис Джонсън ще иска отсрочка за Брекзит до 31 януари, ако не постигне сделка с ЕС"}
{"url": "https://trud.bg/%d0%bc%d0%b0%d1%80%d0%b8%d1%8f%d0%bd%d0%b0-%d0%bd%d0%b8%d0%ba%d0%be%d0%bb%d0%be%d0%b2%d0%b0-%d0%bf%d1%80%d0%b5%d0%b4-%d1%83%d1%87%d0%b5%d0%bd%d0%b8%d1%86%d0%b8-%d0%be%d1%82-%d0%bd%d0%bf%d0%b3-%d0%bf/", "text": "Заместник министър-председателят по икономическата и демографската политика и председател на Съвета по киберсигурност Марияна Николова посети Националната професионална гимназия по компютърни технологии и системи в Правец в рамките на инициатива за повишаване на вниманието върху последиците от хакерски атаки и превенцията от тях. Това съобщиха от правителствената информационна служба. „В условията на бързоразвиващата се дигитализация в глобален аспект вашите знания и умения стават все по-значими за съвременното и модерно развитие на обществото ни“, заяви вицепремиерът пред възпитаници на учебното заведение. Тя отбеляза, че хакерските пробиви в системите на институциите или на частните компании, които за мнозина са вид състезание и изява, всъщност нанасят щети под различни форми. „Използвайте натрупаните знания и умения за доброто на нашето общество и за неговия прогрес“, призова вицепремиерът и изрази увереност, че учениците на Националната професионална гимназия по компютърни технологии имат потенциал да бъдат бъдещи лидери в сектора на информационните и комуникационни технологии. В рамките на срещата директорът на Дирекция „Планиране и управление на дейности и проекти за електронно управление“ в Държавна агенция „Електронно управление“ Иван Модев представи пред учениците електронното управление и неговото развитие. В срещата участваха също представители на Българската асоциация по киберсигурност и Българската асоциация на сертифицираните етични хакери. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.10.16", "title": " Марияна Николова пред ученици от НПГ по Компютърни Технологии и Системи: Хакерските пробиви нанасят щети"}
{"url": "https://trud.bg/%d0%ba%d1%83%d0%bf%d1%83%d0%b2%d0%b0%d0%bc%d0%b5-9-%d0%bf%d1%8a%d1%82%d0%b8-%d0%bf%d0%be-%d0%bc%d0%b0%d0%bb%d0%ba%d0%be-%d0%bd%d0%be%d0%b2%d0%b8-%d0%ba%d0%be%d0%bb%d0%b8-%d0%be%d1%82-%d0%b3%d0%b5/", "text": "Люксембург е на първо място България е единствената страна със спад на сделките през септември България е единствената страна в ЕС със спад на продажбите на нови коли през септември. За месеца са купени 2522 нови коли, което е намаление с 8,6% на годишна база, сочат данни на Европейската асоциация на производителите на автомобили. Общо за първите девет месеца на годината в страната са регистрирани 26 894 нови автомобила, което е ръст с 1,7%. Но по-любопитно е да видим как вървят продажбите спрямо броя на жителите в страната. Оказва се, че ние купуваме близо девет пъти по-малко нови автомобили от германците, което е доказателство за голямата разлика между жизнения стандарт в България и Германия. За периода от януари до септември в България е продадена по една нова кола на всеки 264 души от населението. В същото време по едни нов автомобил е купен на всеки 30 жители на Германия. Най-много нови коли спрямо населението купуват в Люксембург – за деветмесечието по един автомобил е продаден на всеки 13,7 жители. На второ място е Белгия с продажба на всеки 25,8 души. Третото място е за Германия, а челната петица се допълва от Дания и Австрия, където по един нов автомобил е регистриран на всеки 33 жители. На следващите места са Великобритания (кола на 35 души), Словения (на 37 души), Швеция и Франция (на 40 души), Ирландия и Италия (на 41 души). Най-близо до нас е Румъния с нов автомобил на 158 жители. Северната ни съседка много по-бързо от нас догонва жизнения стандарт в развитите страни. През септември продажбите на нови коли в Румъния нарастват със 118%, а за първите девет месеца на годината са регистрирани 124 хил. нови автомобила, което е ръст с 16,4%. По този показател Румъния е на второ място след Литва, където покупките на нови коли през септември са се увеличили със 75,8%, а за първите девет месеца на годината с 42,8%. На трето място по най-малко продадени нови коли е Латвия със сделка на всеки 138 души. Гърция е на четвърто място като там на всеки 116 души е купен нов автомобил. Гърция също се развива много по-бързо от нас като през деветмесечието сделките са нараснали с 10,3%. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.10.16", "title": " Купуваме 9 пъти по-малко нови коли от германците\t"}
{"url": "https://trud.bg/%d0%bc%d0%b8%d0%bb%d0%ba%d0%be-%d0%bf%d0%b0%d0%bd%d0%be%d0%b2-%d0%b4%d0%b0-%d1%81%d0%b8-%d0%ba%d0%bc%d0%b5%d1%82-%d0%bd%d0%b0-%d0%bd%d0%be%d0%b2%d0%b8-%d0%b8%d1%81%d0%ba%d1%8a%d1%80-%d0%be%d0%b7/", "text": "„Доста мислих какво да кажа, но сред приятели и вкъщи може да се говори лесно. Истината е, че да си кмет означава да работиш много“, така започна обръщението си кандидатът за кмет на район „Нови Искър“ Милко Панов. Той говори пред граждани по време на представянето на кандидатите от района за кметове и общински съветници. На събитието присъстваха лидерът на БСП – София и водач на листата на социалистите за общински съветници Калоян Паргов, кандидатите за общински съветници от листата на БСП Михаил Ставрев, Атанас Минев и Иван Пешев, кандидатите за кметове на кметства – Пламен Борисов, на Чепинци, Стилиан Каприев, на Световрачене, Йорданка Пенкова, на Мировяне, Илиян Игнатов, на Негован, Кирил Георгиев, на Локорско, Катя Василева, на Кътина и Николай Нодков, на Балша. Гости бяха заместник-председателят на НС на БСП Кирил Добрев и народният представител доц. д-р Николай Цонков, както и кандидатът на БСП за кмет на район „Люлин“ Май Александрова. Милко Панов призна, че не е толкова лесно решението да се кандидатираш за кмет, изисква се сила, кураж, опит и подкрепа. „Да си кмет означава, че трябва да спечелиш доверието на хората и да работиш за тях“, добави той. Кандидатът на БСП беше категоричен, че е нелепо в 21 век, когато говорим за развитието на метрото, да има райони без канализация и водоподаване. „Ние нямаме нормален градски транспорт. А не трябва да се забравя, че Нови Искър и прилежащите крайградски села са част от София, каза Панов. – Не мога да си позволя да разочаровам моите приятели, колеги, съученици, това са хората, сред които съм израснал. Не може да допуснем това, което се случва от години в района ни. Имаме визия как да се справим с проблемите“, категоричен е кандидатът за кмет на левицата. Водачът на листата на БСП за общински съветници Калоян Паргов предаде поздрави на хората от името на гражданския кандидат за кмет на София Мая Манолова. „Тя е гласът на народа. Заедно ще се борим със статуквото, с модела на сегашното управление“, каза Паргов. Той призова хората да подкрепят, освен Милко Панов, и кандидатите за кметове на населени места, както и листата за общински съветници на БСП. „За да може да работи добре Столична община, трябва да имаме мнозинство в общинския съвет. Трябват професионалисти и експерти, категоричен беше Калоян Паргов. – Всички обещават. Ние предлагаме прозрачност. Трябва да знаете къде отиват парите ви. Предлагаме професионализъм, за да няма повече недомислици като ул. „Граф Игнатиев“, допълни председателят на БСП – София. „Ние ще питаме хората. И преди искахме да питаме хората, но колегите от ГЕРБ ни спряха. Пари има, трябва да се използват правилно. Със същите пари, ние можем да направим повече неща, по-бързо и по-качествено. Грижата за гражданите е на първо място“, завърши обръщението си той. Избори 2019. Платено съдържание. Купуването и продаването на гласове е престъпление.", "date": "2019.10.16", "title": " Милко Панов: Да си кмет на Нови Искър означава да работиш за хората\t"}
{"url": "https://trud.bg/%d0%bf%d0%be%d0%b7%d0%b8%d1%86%d0%b8%d1%8f-%d0%bd%d0%b0-%d0%b0%d1%80%d1%85-%d1%80%d1%83%d0%bc%d0%b5%d0%bd-%d1%80%d1%83%d1%81%d0%b5%d0%b2-%d0%be%d1%82%d0%bd%d0%be%d1%81%d0%bd%d0%be-%d1%81%d0%b3%d1%80/", "text": "„Получих сигнали от граждани на район Младост за допусната грешка, качена на интернет страницата на района, касаеща местата за гласуване. Направих незабавна проверка по случая. Грешката е техническа, нейният първоизточник е Столична община, като е копирана от служителите на ниво район. Сгрешен е номерът на училището, като в момента се коригира. Искам да благодаря на гражданите, че сигнализираха и ме информираха, че има наличен проблем. Това е пореден опит да се внесе хаос в Младост и напрежение у гражданите. На този етап мога да кажа, че с тази грешка не са и няма да бъдат нарушени правата им. Но е недвусмислен акт на предизборна спекулация. След изборите предстои да направя внимателна проверка дали това действително е случайна грашка или резултат от злоумишлени и планирани действия”. Избори 2019. Платено съдържание. Купуването и продаването на гласове е престъпление.", "date": "2019.10.16", "title": " Позиция на арх. Румен Русев относно сгрешени списъци в Младост\t"}
{"url": "https://trud.bg/%d0%b0%d1%80%d0%bc%d0%b8%d1%8f%d1%82%d0%b0-%d0%bd%d0%b0-%d0%b0%d1%81%d0%b0%d0%b4-%d0%b2%d0%b7%d0%b5-%d0%b1%d0%b0%d0%b7%d0%b8-%d0%bd%d0%b0-%d1%81%d0%b0%d1%89/", "text": "Сирийските правителствени войски са установили контрол над няколко военни бази в североизточната част на Сирия, изоставени от изтеглените американски бойни подразделения в региона, предаде АФП. Кадри на руските държавни телевизии „Россия 24“ и „РТ“ показаха бронирани машини патрулиращи в околностите на градовете Манбидж и Кобане, както и разминаващи се сирийски и американски военни конвои на пътя, свързващ двата града. По данни на министерството на отбраната в Москва правителствените части на Дамаск и техните руски съюзници вече контролират територия от над 1 000 квадратни километра в околностите на Манбидж. Руското военно министерство настоява още, че на място се вземат всички мерки, за да се гарантира безпроблемното изтегляне на чуждестранните войски от района. Сирийските войски започнаха от вторник да се разполагат на позициите пред границата с Турция след постигнатото изненадващо споразумение за подкрепа между режима и кюрдските сили за самоотбрана срещу турската инвазия, започнала седмица по-рано, припомнят наблюдатели.", "date": "2019.10.16", "title": " Армията на Асад взе бази на САЩ"}
{"url": "https://trud.bg/%d1%83%d0%be%d1%80%d1%8a%d0%bd-%d1%84%d0%b0%d0%b2%d0%be%d1%80%d0%b8%d1%82-%d1%81%d1%80%d0%b5%d0%b4-us-%d0%b4%d0%b5%d0%bc%d0%be%d0%ba%d1%80%d0%b0%d1%82%d0%b8%d1%82%d0%b5/", "text": "Възрастта на претендентите под въпрос Дванадесет кандидати на американската Демократическа партия участваха в нощта на вторник срещу сряда в четвъртия си пореден телевизионен дебат, който трябва да помогне на избирателите и членовете на партията да изберат своя фаворит, който да се противопостави на президента Доналд Тръмп на изборите през 2020 г., предадоха световните агенции. Още преди началото на срещата в град Уестървил, щата Охайо, който пословично винаги гласува за победителя в президентския вот, различни социологически проучвания дадоха все по-увеличаваща се преднина за сенатор Елизабет Уорън срещу бившия вицепрезидент на САЩ Джо Байдън. Последното според мнозинството от наблюдателите провокира него и всички останали претенденти да се концентрират нападките си срещу нея. Въвеждането на държавно гарантирано здравно осигуряване за най-бедните американци и увеличаването на данъците над най-богатите доминираха размените на реплики между Уорън и повечето кандидати, докато част от претендентите се съсредоточиха върху елиминирането на преките си конкуренти в надпреварата. Контролът върху свободната продажба на оръжия в САЩ се превърна в основна тема на сблъсък между кметът на Саут Бенд, щата Индиана, Стийв Бутичеч и бившия конгресмен-демократ от Тексас Бето О`Рурк. Възрастта на тримата водещи претенденти за номинацията на демократите, Елизабет Уорън, Джо Байдън и Бърни Сандърс – и тримата над 70-годишни, също бе поставена под въпрос, който те отразиха със заучени реплики около личният им и професионален опит, коментират наблюдатели.", "date": "2019.10.16", "title": " Уорън фаворит сред US демократите\t"}
{"url": "https://trud.bg/%d1%88%d0%b5%d1%81%d1%82%d0%b8%d0%bc%d0%b0-%d0%be%d1%82%d0%ba%d1%80%d0%b8%d1%82%d0%b8-%d0%b2-%d0%bc%d0%b0%d0%b7%d0%b5-%d0%b2-%d1%85%d0%be%d0%bb%d0%b0%d0%bd%d0%b4%d0%b8%d1%8f/", "text": "Разпитват 58-годишен австриец Холандската полиция откри шестима членове на едно и също семейство, обитавали с години подземен етаж във ферма в страната, в очакване на края на света, предадоха местни медии. Петима братя и сестри на възраст между 18 и 25 години, заедно със застаряващия си баща, живеели под ключ в околностите на селцето Руинерволд, в северната провинция Дренте. Полицията е задържала и разпитва 58-годишен австриец, който последните девет години бил плащал наема за фермата, но все още не може да реши каква е била ролята му, уточнява „Алгемеене Дахблад”. Семейството е било открито след като 25-годишен мъж, успял да избяга от къщата и да потърси помощ. Останалите членове на фамилията били намерени в изолирано подземно пространство, което можело да се заключва и все още не е ясно дали са държани против волята им.", "date": "2019.10.16", "title": " Шестима открити в мазе в Холандия"}
{"url": "https://trud.bg/%d1%83%d0%b1%d0%b8%d0%b5%d1%86%d1%8a%d1%82-%d0%bd%d0%b0-%d1%82%d1%80%d0%b8%d0%bc%d0%b0-%d0%b1%d1%8a%d0%bb%d0%b3%d0%b0%d1%80%d0%b8-%d1%81%d1%82%d1%80%d0%b0%d0%b4%d0%b0%d0%bb-%d0%be%d1%82-%d0%bc%d0%b0/", "text": "Крищов Марек мълчал в ареста Полякът, разстрелял трима българи в Чикаго, имал мания за преследване и бил психически нестабилен. Това станало ясно при среща на задграничния представител на МВР в САЩ Георги Овчаров със сержант Перес, водещ разследването по кървавото престъпление. На разговора присъствал и Иван Анчев, генерален консул на България в Чикаго. В събота следобед 67-годишният Крищоф Марек застреля в дома им Ивайло Попов и Цветанка Костадинова, майката на Ивайло – Искра и мъжа є американеца Дейвид. Ден по-късно в болница почина още една жертва на стрелеца – полякината Йоланда Топоска (53 г.). Всичките живеели в една кооперация. Марек обаче превъртял и тръгнал по апартаментите с оръжие в ръка. Разследването показало, че българите са станали невинни жертви на ментално нестабилен човек. Сержант Перес съобщил, че на поляка са му повдигнати пет обвинения за убийство първа степен. Според законодателството на щата Илинойс това означава, че ще му бъдат поискани пет доживотни присъди. На задържания е назначен служебен адвокат и той не дава никакви изявления по случая. Представителят на МВР Георги Овчаров каза, че от самото начало на инцидента случаят се координира лично от министъра на вътрешните работи Младен Маринов. По негово разпореждане офицерът ни за връзка е командирован в Чикаго за оказване на пълно съдействие на местната полиция и за защита на интереса на българите, които живеят там. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.10.16", "title": " Убиецът на трима българи страдал от мания за преследване\t"}
{"url": "https://trud.bg/%d0%bf%d0%be%d0%bc%d0%bf%d0%b5%d0%be-%d0%b7%d0%b0%d1%8f%d0%b2%d0%b8-%d1%87%d0%b5-%d0%b8%d1%81%d0%ba%d0%b0-%d1%81%d1%80%d0%b5%d1%89%d0%b0-%d0%bb%d0%b8%d1%86%d0%b5-%d0%b2-%d0%bb%d0%b8%d1%86%d0%b5/", "text": "Държавният секретар на САЩ Майк Помпео заяви, че той и вицепрезидентът на страната Майк Пенс очакват да се срещнат лице в лице с турския президент Реджеп Тайип Ердоган по време на своята визита в Анкара, предава Reuters. Помпео заяви, че американската делегация ще пътува към турската столица, за да намери решение на ситуацията в Сирия, а не да пречи на взаимоотношенията на Турция и САЩ. По-рано Ердоган  , че няма намерение да се среща с Помпео и Пенс, а вместо това ще разговаря директно с президента на САЩ Доналд Тръмп, когато той посети в Анкара. По-късно обаче говорител на президентството в Анкара заяви, че Ердоган все пак ще се срещне с американската делегация.", "date": "2019.10.16", "title": " Помпео заяви, че иска среща „лице в лице“ с Ердоган"}
{"url": "https://trud.bg/%d0%bc%d0%b8%d0%bd%d0%b8%d1%81%d1%82%d1%8a%d1%80-%d0%b4%d0%b8%d0%bc%d0%be%d0%b2-%d1%81%d0%b8%d1%81%d1%82%d0%b5%d0%bc%d0%b8-%d0%b7%d0%b0-%d0%b2%d0%b8%d0%b4%d0%b5%d0%be%d0%bd%d0%b0%d0%b1%d0%bb%d1%8e/", "text": "Системи за видеонаблюдение на горивото по целия му път ще бъдат инсталирани във всички топлоелектрически централи у нас. Това обяви пред   екоминистърът Нено Димов във връзка със скандалите около предизвиканото от тецове замърсяване на въздуха на няколко места в страната. Той обясни, че ТЕЦ „Брикел“ е възстановил работа едва след монтирането именно на 10 камери, свързани с общината и районната екоадминистрация, за да се вижда какво гориво влиза даже в часовете, в които проверка от инспектори е невъзможна. Срокът за въвеждане на видеонаблюдението е два месеца, като записите ще трябва да се пазят половин година. „Горенето на биомаса може да бъде разрешено и неразрешено, не може да сложим всички под общ знаменател“, подчерта Димов. Именно заради нерегламентирана употреба на биомаса беше спрян пернишкият ТЕЦ „Република“. Министърът обясни, че комплексното разрешително на всяка централа, която иска да разчита на такъв тип гориво, от 2 години включва изискване за използване на върховите технологии в областта. Димов отбеляза, че, ако е използвана правилно, биомасата може да бъде сравнима с природния газ. Попитан дали България ще гори боклука на Рим (каквито информации се появиха в пресата), министърът на околната среда и водите беше категоричен: „Не“. Нормите имат проблем когато се мерят нивата на азотен диоксид в различни части на София и се твърди, че нивата са много високи, трябва да се има предвид, че допустимите стойности са средните за града и не могат да се сравняват с области с голямо автомобилно движение, подчерта екоминистърът. Преди дни от платформата airbg.info обявиха резултатите от свое проучване, което показва, че даже през летните месеци има много крупни стойности на азотен диоксид край натоварени булеварди и кръстовища. Отпадният продукт от автомобилното движение може да доведе до астма, бронхит, кашлица и различни белодробни заболявания. Днес в 18 ч. на Орлов мост ще има много по-силно замърсяване, отколкото на Малките пет кьошета в 6 ч. сутринта. Нормите имат проблем – те са средни за града, невъзможно е обективно сравнение, заяви Димов. Той допълни, че Рим, Милано, Париж и Неапол са по-мръсни по този показател от София. По думите му инвестициите в електрификация на градския транспорт в София са спомогнали за това да не стане проблемът с азотния диоксид да не стане по-голям – той посочи, че автобусите на газ са основни производители на този вид газове. Димов нарече „фалшива новина“ твърденията на кандидат-кметове, че България ще плаща санкции заради осъдителното решение на Съда на ЕС за качеството на въздуха у нас. По думите му заедно с Брюксел са набелязани мерки, които се изпълняват и подобни изказвания само влошават атмосферата. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.10.16", "title": " Министър Димов: Системи за видеонаблюдение на горивото ще бъдат инсталирани във всички ТЕЦ-ове у нас"}
{"url": "https://trud.bg/%d1%81%d0%bf%d0%b5%d1%81%d1%82%d0%b8%d1%85%d0%b0-104-%d1%85%d0%b8%d0%bb-%d0%bb%d0%b2-%d0%ba%d0%b0%d1%82%d0%be-%d0%bf%d0%bb%d0%b0%d1%89%d0%b0%d1%82-%d1%81-%d0%ba%d0%b0%d1%80%d1%82%d0%b0/", "text": "Приходите от бирата са свити с 2,4 млн. лв. 142 млн. лв. по-малко влизат в бюджета заради по-ниския ДДС в туризма Kато плащат с банкови карти, хората са спестили 104 хил. лв. през миналата година. Това гласи доклад за данъчните разходи, изготвен от Министерството на финансите. Данъчните разходи всъщност са приходи, които хазната губи, заради различни преференции като облекчения за деца, по-ниски ставки, ускорена амортизация и др. За 30 от данъчните разходи има достатъчно информация, за да бъде определена стойността им, като през 2018 г. от тях хазната е загубила 634,8 млн. лв., или 1,97% от всички данъчни приходи. Човек може да спести 1% от данъка върху доходите си, но не повече от 500 лв. годишно, ако похарчи над 80% от доходите си с банкови карти, преводи или онлайн плащания. Така хората са спестили 104 хил. лв. налози, а заради онлайн подаване на годишната данъчна декларация до 31 януари в джоба им са останали още 1,3 млн. лв. Облекчението за хора с намалена работоспособност струва на хазната 29 млн. лв. Благодарение на лични вноски за доброволно осигуряване и застраховане гражданите са спестили 4,5 млн. лв. Чрез дарения дължимите налози са намалени с 306 хил. лв., а облекчението за млади семейства е оставило в джоба на хората с ипотечни заеми над 1 млн. лв. От данъчното облекчение за деца бюджетът е загубил 1,2 млн. лв. Общите загуби за хазната от облекченията в данъка върху доходите са 65,5 млн. лв. По-ниското ДДС от 9% за настаняване в хотели е намалило приходите в хазната със 142,8 млн. лв. Загубите за бюджета от преференциите в акцизите са 159,7 млн. лв., а от корпоративните данъци – 267,6 млн. лв. Най-големият разход за хазната от корпоративните данъци идва от възможността фирмите да пренасят данъчни загуби в следващи години – 178 млн. лв. От преотстъпването до 60% от корпоративния данък за земеделци хазната губи 25,8 млн. лв. А от преотстъпването до 100% от данъка за предприятия в общини с висока безработица приходите в хазната намаляват с 14,2 млн. лв. Загубите на бюджета от облекчението за производство на домашна ракия са 908 хил. лв., а от намаления акциз за бира от независими малки пивоварни хазната губи 2,4 млн. лв. За сравнение от възстановения акциз за дизела, използван от земеделски производители, загубите за бюджета са 84 млн. лв.   510 млн. лв. остават за бизнеса Фирмите с 4 пъти повече преференции от гражданите Данъчните разходи с икономическа цел като насърчаване на инвестициите, производството и разкриването на работни места през 2018 г. са на стойност 543 млн. лв. А данъчните разходи, които имат роля на социално подпомагане за определен кръг от граждани, са в размер на 91,6 млн. лв. По отношение на различните отрасли на икономиката най-много облекчения има за туризма, заради по-ниската ставка на ДДС от 9% за настаняване в хотели. На следващо място е селското стопанство с облекчения за 125 млн. лв. От общия обем на данъчните облекчения 510,6 млн. лв., или над 80%, са за фирмите, а 124 млн. лв. са за гражданите. Оказва се, че фирмите получават четири пъти повече данъчни преференции от гражданите. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.10.16", "title": " Спестиха 104 хил. лв., като плащат с карта\t"}
{"url": "https://trud.bg/%d0%b8%d0%b2%d0%b0%d0%bd-%d0%bf%d0%be%d1%80%d1%82%d0%bd%d0%b8%d1%85-%d0%b2%d0%b0%d1%80%d0%bd%d0%b0-%d0%b3%d1%80%d0%b0%d0%b4-%d0%bd%d0%b0-%d0%b7%d0%bd%d0%b0%d0%bd%d0%b8%d0%b5%d1%82%d0%be/", "text": "Усилията, които полагаме, за да развиваме Варна като Град на знанието, личат и от бюджета за образование, и от инвестиционните проекти, които реализираме. Убеден съм, че заедно с всички в системата на образованието ще надградим постигнатото, защото гледаме в една посока. С тези думи Иван Портних, досегашен кмет и кандидат за нов мандат, благодари на представителите на Сдружението на директорите в системата на средното образование в Република България, които го поканиха да бъде гост на националното им съвещание. Сред ангажиментите на Иван Портних за следващите четири години е реализацията на проекти за 4 нови детски градини и 4 нови сгради за училища, както и строителство на планирания математико-технологичен кампус в района на техникумите. Предвижда се и създаването на общински център за дигитално обучение, насочен към децата от първи до четвърти клас. През новата учебна година предстои да отвори врати и държавна гимназия по информационни науки. Развитието на дуалното образование и поетапното въвеждане на едносменен режим във варненските училища също са сред приоритетите на Иван Портних. Пред своите колеги директорът на ОУ „Св. Св. Кирил и Методий” Сияна Филипова, която е областен и общински председател на работодателската организация, сподели пред присъстващите подкрепата, която има в лицето на Иван Портних и варненски общественици, за реализация на идеята за паметник на славянските първоучители. „Чуваемост и разбираемост, последвани от незабавни действия – това е стилът на работа с общината през последните години. Кметският екип демонстрира пълно покритие между думите и делата, обявявайки образованието за приоритет”, заяви Филипова от името на своите варненски колеги, като допълни, че и социалният диалог в общината е пример за отлично партньорство. Добрите практики в морската столица бяха оценени и от училищни директори в страната. „Варна е пример за грижа към образованието”, изтъкна лично председателят на националната организация Асен Александров. Избори 2019. Платено съдържание. Купуването и продаването на гласове е престъпление.", "date": "2019.10.16", "title": " Иван Портних: Варна – Град на знанието, е приоритет, в който последователно инвестираме\t"}
{"url": "https://trud.bg/%d0%b5%d0%b2%d1%80%d0%be%d0%ba%d0%be%d0%bc%d0%b8%d1%81%d0%b0%d1%80-%d0%b0%d0%b2%d1%80%d0%b0%d0%bc%d0%be%d0%bf%d1%83%d0%bb%d0%be%d1%81-%d0%bd%d0%b5%d0%ba%d0%b0-%d0%bd%d0%b5-%d0%b4%d0%be%d0%bf%d1%83/", "text": "Еврокомисарят по миграцията и вътрешния ред Димитрис Аврамопулос призова да не се стига до ребалканизация на Балканите, предаде БНР. Апелът бе във връзка с вчерашното решение на Съвет „Общи въпроси“, на който не бе взето решение за започване на преговори със Северна Македония и Албания. Аврамопулос, който говори след колегиума на комисарите, подчерта: „Сега Съветът е този, който трябва да вземе окончателното решение. Позицията на Комисията е много, много ясна – и двете страни са заслужили да започнат преговори за присъединяване. Аз бих искал да направя политически коментар и това е нещо, в което лично аз вярвам – нека бъдем много внимателни с Балканите. Нека не допускаме те да бъдат ребалканизирани по стария начин, по който нещата се случваха там“. До вчерашното решение се стигна след противопоставянето на Франция, а решението за начало на преговори изисква единодушното одобрение на всички страни-членки. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.10.16", "title": " Еврокомисар Аврамопулос: Нека не допускаме Балканите да бъдат ребалканизирани"}
{"url": "https://trud.bg/%d0%b9%d0%be%d1%80%d0%b4%d0%b0%d0%bd%d0%ba%d0%b0-%d1%84%d0%b0%d0%bd%d0%b4%d1%8a%d0%ba%d0%be%d0%b2%d0%b0-%d0%b8%d0%b7%d0%b3%d1%80%d0%b0%d0%b6%d0%b4%d0%b0%d0%bc%d0%b5-%d0%be%d0%b1%d1%89%d0%b8%d0%bd/", "text": "„Изграждането на първата общинска детска поликлиника е моят ангажимент и кауза. Тя ще предоставя денонощно неотложна, първична и специализирана извънболнична педиатрична помощ. За мен е важно да осигурим едно място, на което родителите и децата да получават грижа от специалисти на едно място. Поликлиниката ще бъде на територията на район „Възраждане“. Това каза кандидатът за кмет на София Йорданка Фандъкова на среща с лекари и медицински специалисти. На срещата присъстваха проф. д-р Иво Петров и проф. д-р Асен Николов, които са част от гражданската квота в листата за общински съветници на коалиция ГЕРБ-СДС, както и директорите на големите софийски болници – проф. Асен Балтов – директор на „Пирогов“ и национален консултант по ортопедия и травматология, проф. Генчо Начев – директор на „Св. Екатерина“ и национален консултант по кардиохирургия, проф. Меджидиев -председател на столичната колегия на Българския лекарски съюз, проф. Николай Габровски – национален консултант по неврохирургия, проф. Иван Костов – директор на „Майчин дом“ и национален консултант по акушерство и гинекология, доц. Ангелов – директор на Александровска болница и национален консултант по коремна хирургия, д-р Велев – директор на „Шейново“, д-р Коларова и директорите на общинските болници. На срещата беше постигнато съгласие между общинските и университетските болници за разширяване на обхвата на скриниговите програми. Най-важното е стартирането на организиран скрининг за бременни – неинвазивно изследване за хромозомни и генетични аномалии на плода. „В София се раждат около 35% от новородените в България и за пръв път ще можем да въведем такъв голям организиран скрининг, който ще даде спокойствие на бъдещите майки“, каза Фандъкова. В последните години Столична община започна първите 5 скринингови програми заедно с общински и държавни болници. „Друг приоритет в общинското здравеопазване е модернизирането с нова медицинска апаратура на общинските болници и ДКЦ-а, които успяхме да стабилизираме. Дофинансираме общинските болници и поликлиники за дейности, които не се покриват от задължителното здравно осигуряване“, обясни кандидатът за кмет на София. Фандъкова посочи, че е поканила лекари в екипа си като професионалисти и хора, които работят за града, и допълни: „Лекарите са изключително активни и всеотдайни хора, които се интересуват от проблемите и имат позиция, която отстояват, а това е важно, за да може да защитаваме добри процеси и каузи за София“. „С общи усилия трябва да запазим позитивните аспекти и да надградим. Важна цел е контролът и затова ще работя за развитие на електронно здравеопазване“, каза проф. Иво Петров. Проф. Асен Николов коментира, че в София категорично има добри медицински практики. Една от тях е програмата за ин-витро чрез донорски яйцеклетки, която разви общината. По създадената от общината програма за финансово подпомагане на семейства, които се нуждаят от ин витро процедура с донорски яйцеклетки, вече са родени 9 бебета. Избори 2019. Платено съдържание. Купуването и продаването на гласове е престъпление. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.10.16", "title": " Йорданка Фандъкова: Изграждаме общинска детска поликлиника\t"}
{"url": "https://trud.bg/%d1%80%d0%b0%d0%b7%d1%80%d0%b5%d1%88%d0%b0%d0%b2%d0%b0%d1%82-%d0%b4%d0%be-2-%d0%ba%d1%80%d0%b0%d0%b2%d0%b8-%d0%b8-3-%d0%bf%d1%80%d0%b0%d1%81%d0%b5%d1%82%d0%b0-%d0%b2-%d0%b4%d0%b2%d0%be%d1%80%d0%b0/", "text": "Стопаните могат да гледат не повече от 50 кокошки и 10 зайци за лична консумация Въвеждат нови мерки за биосигурност До две крави и три прасета могат да отглеждат хората в задния си двор. Това предвиждат промени в Наредба № 44 от 2006 г. за ветеринарномедицинските изисквания към животновъдните обекти, предложени от земеделския министър Десислава Танева.  Овцете и козите в личните стопанства могат да бъдат до 10 броя, а конете или магаретата – не повече от 2. Забранява се отглеждането на повече от 10 възрастни зайци, петдесет кокошки или други птици, 100 бройлера и над 5 пчелни семейства. Въвеждат се изисквания за прасетата, отглеждани за лични нужди, свързани с определяне на площ, фронт на хранене, достъп на хора и животни, дезинфекция и съхранение на тор. Във фамилните ферми ще могат да се отглеждат до 10 свине майки и приплодите им, но не повече от 200 броя свине общо, предвиждат още промените. Въвежда се изискване сградите и помещенията за отглеждане на свине да бъдат с необходимата квадратура и да са изградени от материали, устойчиви на тежестта и движението на животните, и с повърхности, подходящи за почистване, измиване, дезинфекция, дезинсекция и дератизация. Нова индустриална свинеферма може да се изгради на разстояние не по-малко от 10 км от друга такава, а нова фамилна – на 3 км.  При фамилни и индустриални ферми за отглеждане на свине се разписват допълнителни изисквания, които повишават биосигурността. Въвеждат се отстояния за новоизграждащите се обекти, филтри на входа на всяка сграда за смяна на работно облекло, вани за измиване и дезинфекция, както и помещение или място на изхода, за почистване, измиване и дезинфекция на транспортни средства, начините за съхранение на фуража и др. Въвежда се поставянето на мрежа за обезопасяване на всички отвори (прозорци, клапи и др.), гарантираща защита от птици, гризачи и насекоми. Животновъдните обекти ще имат четири месеца от влизането в сила на наредбата, за да се приведат в съответствие с изискванията й. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.10.16", "title": " Разрешават до 2 крави и 3 прасета в двора"}
{"url": "https://trud.bg/%d1%84%d0%b0%d0%bd%d0%b4%d1%8a%d0%ba%d0%be%d0%b2%d0%b0-%d0%bc%d0%be%d0%b4%d0%b5%d1%80%d0%bd%d0%b8%d0%b7%d0%b8%d1%80%d0%b0-%d0%b3%d1%80%d0%b0%d0%b4%d1%81%d0%ba%d0%b8%d1%8f-%d1%82%d1%80%d0%b0%d0%bd/", "text": "Проучват 5 терена за преместване на Националния стадион Манолова обяви мълчалив протест в „Референдум”, но не спря да говори Модернизират градския транспорт в София с 217 млн. лв., обяви по време на дебата за столицата в предаването „Референдум” по БНТ кандидатът за кмет на ГЕРБ и СДС и дългогодишен градоначалник на София Йорданка Фандъкова. В него участваха и кандидатите Ангел Джамбазки от ВМРО, Мая Манолова, издигната от инициативен комитет и Борислав Игнатов от “Демократична България”. По ОП „Околна среда” се финансира покупката на 82 електробуси, 30 тролея и 25 трамвая. „Направихме най-голямата модернизация на наземния градски транспорт”, обяви Фандъкова. „Построихме за 10 г. 30 км метро. Догодина половин милион души дневно ще се возят с откриването на първия участък от 12 км на третата метролиния”, каза тя. Според нея, за да се подобри градския транспорт има три важни задачи-довеждащ транспорт в кварталите, синхронизиране на разписанията и завършване на системата за електронно таксуване в края на 2020 г. Фандъкова подчерта, че 3000 камери осигуряват сигурността на столицата, и е важно поставянето на такива в кварталите и около училища и забавачки. Според нея най-подходящият от проучените 5 терена за преместване на Националния стадион е в „Люлин”. Манолова пък опита да накара участниците в „Референдум” да мълчат по 30 секунди заради това че кандидатът на „Спаси София” Борис Бонев не е поканен на дебата. През това време тя самата не замълча. Водещата Добрина Чешмеджиева обясни, че според регламента на предаването се канят само първите четирима кандидати според социологическите проучвания. Избори 2019. Платено съдържание. Купуването и продаването на гласове е престъпление.", "date": "2019.10.16", "title": " Фандъкова модернизира градския транспорт с 217 млн. лв.\t"}
{"url": "https://trud.bg/%d0%b4%d0%b6%d0%be%d0%ba-%d0%bf%d0%be%d0%bb%d1%84%d1%80%d0%b8%d0%b9%d0%bc%d0%b0%d0%bd-%d0%bd%d0%b5-%d0%bf%d0%be%d0%bc%d0%bd%d0%b5%d0%bb-%d1%83%d0%b1%d0%b8%d0%b9%d1%81%d1%82%d0%b2%d0%be%d1%82%d0%be/", "text": "Австралиецът Джок Полфрийман, който вчера бе освободен от центъра в Бусмани, обяви пред „  тв“, че съжалява за смъртта на Aндрей Mонов. Заяви и готовност доживот да изплаща на семейството му кръвнина. По негови сметки дължимата сума била над 1 милион лева. „Днеска чух, че някаква полиция е ходила на адреса, на който се регистрирам и не е имало никой. Аз съм излязъл, за да давам интервю с журналисти. В Бусманци не ми даваха да ме снимат журналисти и сега аз давам интервю, не искам да давам адрес, защото става дума за моята безопасност”, заяви австралиецът. Той сподели, че не се страхува от това, че може да му се случи нещо, след като вече е извън общежитието в Бусманци. Но въпреки това според него трябва да вземе мерки срещу прояви, подобни на тези, които се случиха по време на мача между България и Англия. Полфрийман разказа още, че това не е първото му излизане навън. „Не е за първи път, имал съм отпуска. Първо беше за осем часа 2016 година, после за два дни и пак за два дни. Съжалявам за смъртта на Андрей Монов. Това не беше целта. За мен целта на тази битка, това не беше битка, беше нападение… моята целта беше да спасява живот на някой, а не да отнема”, каза още той и допълни, че не помни убийството на студента. В момента той е без документи, невъоръжен и в готовност да се върне в затвора. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.10.16", "title": " Джок Полфрийман не помнел убийството на студента Андрей Монов"}
{"url": "https://trud.bg/%d0%b1%d0%b0%d0%bd%d0%ba%d0%b5%d1%80%d1%8a%d1%82-%d0%b1%d0%b5%d0%b3%d0%bb%d0%b5%d1%86-%d1%86%d0%b2%d0%b5%d1%82%d0%b0%d0%bd-%d0%b2%d0%b0%d1%81%d0%b8%d0%bb%d0%b5%d0%b2-%d0%b3%d0%be%d1%82%d0%b2%d0%b5/", "text": "Банкерът-беглец Цветан Василев се е готвел да източи повторно КТБ две години преди избухването на аферата през юни 2014 г. Това стана ясно от поредните показания пред спецсъда на основния свидетел по делото – Бисер Лазов, предаде „Монитор“. Той е бил главният счетоводител на „Фирмата“, под чиято шапка са били всички дружества-получавали необезпечени кредити от трезора, свързани с Василев. На заседанието днес Лазов коментира списък от фирми с парични суми и проценти срещу тях, който е предал на разследването с доброволен протокол на 25 юни 2014 г. „Почеркът върху този лист е на Цветан Василев. Той периодично разписваше суми, които наричаше данни за истинската капиталова адекватност. След 2012 г. тази истинска капиталова адекватност не излизаше т.е. кредитите от КТБ към дружествата във „Фирмата“ не се равняваха. Този лист е от периода 2012 – 2014 г. На гърба му има справка, която Василев беше поръчал и бе изготвена от юристите на „Фирмата“. При една от срещите ми с Василев той разписа тази лист. Василев искаше имуществата, придобити с банкови кредити, да изглеждат с по-висока стойност“, посочи свидетелят, като обясни, че банкерът-беглец е започнал да обмисля различни варианти за излизане от ситуацията. Единият бил да се създаде фонд, отново финансиран от КТБ, който да изкупи дружествата-кредитополучатели от „Фирмата“. Преди да го направи обаче, искал те да бъдат оценени с оптимистични стойности – т.е. да се изкара, че имат реални активи, макар повечето от тях да са били кухи. Идеята била да се излезе от „нелицеприятното вече положение на банката“. Лазов обаче посочи, че няма спомен да се е стигнало до създаването на фонда. „Не съм се занимавал да намирам екип, който да оцени тези дружества, нито фонд да ги е закупил“, обясни свидетелят. Той разказа пред съда и случай на кредитиране на офшорни фирми на Василев с пари от банката. Банкерът поставил задача да бъдат преведени 120 000 щатски долара на една от офшорките му и как след това тези пари да бъдат отразени в балансите. Даде показания и как е бил закупен завода за стъкло в сръбския град Парачин, като обясни, че средствата са дошли по два начина – с директно финансиране от КТБ и чрез банкови кредити на дружества от „Фирмата“. „Финансирането на „Парачин“ беше преимуществено от КТБ. Аз имах задача за общото финансиране на проекта“, каза още Лазов. Той обясни и как са били оправяни липсите в главната каса на КТБ като разказа един от случаите. „Една вечер Цветан Василев дойде във „Фирмата“ и ми даде листове с колонки с цифри. Написа собственоръчно общите суми под тях и каза да бъдат оправени липсите в главната каса на КТБ по избраната от него технология, която беше не да бъдат върнати парите в касата, а да бъде намалена документалната наличност на парите в касата чрез нови банкови кредити към дружества от „Фирмата“, разказа Лазов. На практика това ставало по следния начин – съставяли се документи за отпуснати кредити и усвояването им, но дружествата не получили реални пари, а само станали длъжници на банката. Така били оправени 152 млн. лв. Лазов разказа още пред съда, че финансирането на придобитата от Василев в края на 2008 г. ТВ7 е ставало по отработена технология – КТБ отпускала кредити към дружества от „Фирмата“, те ги превеждали на друга фирма, която пък ги давала като заем на дружеството, собственик на ТВ7. Месечните суми за телевизията непрекъснато се увеличавали, през 2013 г. били над 6 млн. лв. на месец, а накрая достигнали 10 млн. лв. месечно. В сградата на спецсъда се прави нова зала за делото КТБ, съобщи съдията по делото Виржиния Петрова по време на заседание. Тя ще е по-хубава и удобна, допълни магистратът. В момента заседанията по делото се провеждат в зала №5, която е най-голямата в спецсъда, но недостатъчна да побере 50-60 души – подсъдими, адвокати, журналисти и граждани. На всичко отгоре част от седалките са счупени и част от присъстващите седят на допълнително внесени столове. Строително-ремонтните работи на втория етаж започват в следобедните часове, за да не пречи шума от къртенето на съдебните заседания. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.10.16", "title": " Банкерът-беглец Цветан Василев готвел фонд за повторно източване на КТБ"}
{"url": "https://trud.bg/%d0%b2%d0%b8%d0%b6%d1%82%d0%b5-%d0%b0%d0%ba%d1%86%d0%b5%d0%bd%d1%82%d0%b8%d1%82%d0%b5-%d0%b2-%d0%b1%d1%80%d0%be%d1%8f-%d0%bd%d0%b0-%d0%b2%d0%b5%d1%81%d1%82%d0%bd%d0%b8%d0%ba-%d1%82%d1%80%d1%83-504/", "text": "Лозан Панов потъпква законите, професионалния дълг и чест Недопустимо е шефът на ВКС да се произнася преди състава, заявиха в позиция 10 от членовете на Съдийската колегия на Висшия съдебен съвет.                 Осигуровки за шефове в няколко фирми Данъчен консулт на „Труд“.           България и САЩ ще развиват отношенията си в секторите отбрана и енергетика Успешните примери на американски компании в страната говорят за добър бизнес климат, казва Оливие Маркет, президент на Американската търговска камара в България (АмЧам), в интервю за „Труд“.         “Извор на мира” или “Извор на конфликти” Позицията на Анкара винаги е била, че няма да позволи създаването на кюрдска автономия по границата си – анализ на Димитър Гърдев.               Алия и моментите Силует на Алия Казанджиева, която грабна награда на фотоконкурс за 70-годишнината на Съвета на Европа. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.10.16", "title": " Вижте акцентите в броя на вестник „Труд“ в четвъртък, 17 октомври 2019"}
{"url": "https://trud.bg/%d0%be%d1%81%d0%b8%d0%b3%d1%83%d1%80%d0%be%d0%b2%d0%ba%d0%b8-%d0%b7%d0%b0-%d1%88%d0%b5%d1%84%d0%be%d0%b2%d0%b5-%d0%b2-%d0%bd%d1%8f%d0%ba%d0%be%d0%bb%d0%ba%d0%be-%d1%84%d0%b8%d1%80%d0%bc%d0%b8/", "text": "Много хора са съдружници и участват в управлението на няколко фирми. Затова в рубриката на “Труд” “Данъчна консултация” представяме позицията на НАП за това какъв е редът за осигуряване в тези случаи. Допълнително разглеждаме случая с издаване на фактури от получателя по доставка или т.нар. самофактуриране. Димитрина Захаринова е управляващ съдружник в одиторско дружество “Захаринова Нексиа” ООД (www.ZaharinovaNexia.com). Дружеството е част от международна одиторска мрежа Nexia international. Преподавател е във Висшето училище за застраховане и финанси в гр. София. Била е Директор на Националната агенция за приходите град София, съветник в ДАНС, както и директор на дирекция в Агенцията за държавна финансова инспекция. Регистриран одитор и данъчен консултант. Има двама сина, внук и внучка. I Осигуровки на съдружници в две дружества Гражданин е съдружник в “X” ООД и упражнява дейност в дружеството. Всеки месец дружеството подава декларация образец №1 и внася задължителни осигуровки за него като самоосигуряващо се лице. Гражданинът е съдружник и в “Y” ООД и смята да започне да упражнявате дейност като самоосигуряващо се лице и в това дружество. Поставен е въпросът трябва ли “Y” всеки месец да подава декларация образец №1, след като човекът се осигурява в “X”. II Фактури от получателя по доставката Дружество предлага товарен автомобилен транспорт. Има договор за работа с фирма X със споразумение за самофактуриране. На електронната поща се получават фактури с текст “вашите самоиздадени фактури” за всеки извършен курс. Поставени са въпросите: Трябва ли в дневниците на дружеството да се включват така издадените фактури с номерация, различна от тази на дружеството или трябва да се издава българска фактура и тя да се включи в дневника за продажби? Ако трябва да се издава българска фактура, тя за всеки курс ли се издава или може да е обобщена за месеца? АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.10.16", "title": " Осигуровки за шефове в няколко фирми"}
{"url": "https://trud.bg/%d0%bb%d0%b0%d1%83%d1%80%d0%b0-%d0%ba%d1%8c%d0%be%d0%b2%d0%b5%d1%88%d0%b8-%d0%b5-%d0%be%d0%ba%d0%be%d0%bd%d1%87%d0%b0%d1%82%d0%b5%d0%bb%d0%bd%d0%be-%d1%83%d1%82%d0%b2%d1%8a%d1%80%d0%b4%d0%b5%d0%bd/", "text": "Лаура Кьовеши бе окончателно утвърдена днес за главен прокурор на ЕС. Това стана с решение, за което съобщи Европейският парламент, предаде БТА. По-рано тази седмица своето решение прие и Съветът на ЕС. С днешното решение на ръководителите на политическите групи и на председателя на ЕП започва седемгодишният мандат на Кьовеши. Тя ще бъде първият ръководител на прокуратурата на ЕС. Очаква се прокуратурата на ЕС да започне работа до края на следващата година. Европейските прокурори ще разследват престъпления с бюджета на ЕС – измами, корупция, злоупотреби с ДДС над 10 милиона евро. При обособяването на прокуратурата на ЕС бе решено, че пълномощията на институцията може да бъдат разширявани. Досега 22 държави от ЕС участват в европейската прокуратура, като не са се включили Великобритания, Швеция, Унгария, Полша, Ирландия и Дания. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.10.16", "title": " Лаура Кьовеши е окончателно утвърдена за главен прокурор на ЕС"}
{"url": "https://trud.bg/%d1%87%d0%b5%d1%85%d0%b8%d1%8f-%d1%81%d1%82%d1%80%d0%be%d0%b8-%d0%b0%d0%b5%d1%86-%d0%b4%d0%be%d1%80%d0%b8-%d0%bd%d0%b0%d0%bf%d1%83%d0%ba-%d0%bd%d0%b0-%d0%b5%d1%81/", "text": "Енергийната сигурност е приоритет за Прага Чешката република трябва да започне изграждането на нови атомни централи, които да заменят съществуващите остарели такива и тези на въглища, дори и тези проекти да противоречат на законодателството на Европейския съюз. Това заяви министър-председателят на страната Андрей Бабиш, цитиран от Ройтерс, пред комисията по европейски въпроси на долната камара на парламента на страната. Чехия генерира над една трета от енергийното си потребление от АЕЦ и Бабиш настоява този сегмент да бъде увеличен за сметка на въглищните централи, които в момента произвеждат около 50 % от нуждите на икономиката. „Енергийната сигурност е наш приоритет и така ще остане“, настоя Бабиш пред чешките депутати. Енергийната компания с държавно участие ЧЕЗ трябва да е изпълнител на такава програма, но въпросът остава за дяла на субсидиите и гаранциите, отпускани от кабинета, и дали ще отговарят на изискванията на регулаторите на ЕС. Очаква се окончателното решение за проектите на чешкото правителство в областта на ядрената енергетика да бъдат финализирани до следващите парламентарни избори в страната, които предстоят през 2021 г., посочва Ройтерс.", "date": "2019.10.16", "title": " Чехия строи АЕЦ дори напук на ЕС\t"}
{"url": "https://trud.bg/%d1%81%d1%82%d0%b5%d1%84%d0%b0%d0%bd-%d0%b4%d0%b0%d0%bd%d0%b0%d0%b8%d0%bb%d0%be%d0%b2-%d0%b5-%d0%bf%d0%be%d1%81%d1%82%d0%b0%d0%b2%d0%b5%d0%bd-%d0%b2-%d0%b8%d0%b7%d0%ba%d1%83%d1%81%d1%82%d0%b2%d0%b5/", "text": "Актьорът Стефан Данаилов е поставен в изкуствена кома, предаде „ „, позовавайки се на информация от свои източници. Това се е наложило заради затруднения в дишането. Данаилов беше приет по спешност във Военномедицинска академия миналата седмица. Тогава големият български актьор беше настанен в Интензивното отделение на болницата. Той е събирал вода в белите дробове и се е налагало да му се направи пункция. Припомняме, че след инцидент през август Ламбо бе приет по спешност в болница в Бургас, където му беше направена операция на тазобедрената става. След допълнителни изследвания през септември на големия артист бе назначена рехабилитация във военния санаториум в Хисаря. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.10.16", "title": " Стефан Данаилов е поставен в изкуствена кома"}
{"url": "https://trud.bg/%d0%b7%d0%b0%d1%85%d0%b0%d1%80%d0%b8%d0%b5%d0%b2%d0%b0-%d0%b1%d1%8a%d0%bb%d0%b3%d0%b0%d1%80%d0%b8%d1%8f-%d0%bd%d0%b5-%d0%bf%d0%be%d0%b4%d0%ba%d1%80%d0%b5%d0%bf%d1%8f-%d0%b8%d0%ba%d0%be%d0%bd%d0%be/", "text": "Външният министър Екатерина Захариева коментира пред БНТ, че България не подкрепя икономически санкции срещу Турция заради военната интервенция в Сирия. Въпреки това, тя определи ситуацията като „притеснителна“. Тя коментира и блокирането на началото на преговорите за членство със Северна Македония и Албания и заяви, че отлагането им би било грешка. Екатерина Захариева припомни, че кюрдите са били тези, които са водили на терен борбата с Ислямска държава. А изтеглянето на военните от региона американският президент е аргументирал с това, че Ислямска държава е победена. „За тази военна интервенция на Турция в Сирия, изобщо за създаването на зона до границата в Сирия, Турция настоява от повече от година и половина“, допълни Захариева. Българският външен министър определи Турция като важен партньор и изтъкна, че България подкрепя воденето на диалог по темата. „В Европейския съюз обсъждахме темата в понеделник на Съвета на външните министри. Истината е, че Европейският съюз призовава за диалог с Турция. Турция е важен партньор, важен съсед на България, съюзник е в НАТО. ЕС подчерта ролята на Турция по отношение на приемането на почти 4 милиона бежанци, това е голяма тежест. България настоя да се спазва стриктно споразумението с Турция, което всъщност доведе до де факто нула миграционен натиск на българската граница“, каза тя. Въпреки това, Захариева посочи, че тази операция е наистина притеснителна. „Какво е притеснителното – тази интервенция може да доведе до увеличаване на миграционния натиск. И какво ще стане с джихадистите, които са задържани в момента, над 10 хиляди са?“, каза тя.  Българският външен министър посочи, че битката с Ислямска държава не е приключила. „Да, териториално може да изглежда наистина, че глобалната коалиция срещу Ислямска държава има успехи, но в никакъв случай като цяло не е приключила битката. Има данни, че част от тези джихадисти от Сирия са преминали в южната част на Либия. Част от тях в Тунис“, обясни още Захариева. Тя посочи, че приемат опасенията на Турция, но за България военната интервенция не е начинът за разрешаване на проблема и допълни, че България не подкрепя икономическите санкции срещу южната ни съседка:“България не подкрепя икономически санкции (срещу Турция – б.р.). Не считаме, че това би допринесло за диалога, който искаме да водим с Турция.“ Захариева допълни, че повечето държави в Европейския съюз също не подкрепят икономическите санкции. Причина за тревога за голяма миграционна вълна в момента според Захариева няма, въпреки че има вътрешно разселване вследствие на конфликта: „Към понеделник има 140 хиляди вътрешноразселени лица и около 400 хиляди със затруднен достъп до чиста питейна вина. Това, което взехме като решение на външните министри, беше Европейският съюз внимателно да следи ситуацията и при необходимост веднага да реагира и с хуманитарна помощ.“ Захариева коментира и евентуалното отлагане на започването на преговори със Северна Македония и Албания за членство в Европейския съюз. „Въпреки че Съветът на министрите не успя да вземе решение по тема разширяване, лидерите могат да направят това. Считаме, че ще бъде наистина голяма грешка и ще дестабилизира целия регион отново да бъде отложено вземането на решение за започване на преговори“, изтъкна тя.  Захариева подчерта, че преговорите са един дълъг процес. „България подкрепи започването на преговори. Това няма общо с нашата преговорна рамкова позиция, която утвърдихме. Тя е: Да, ще подкрепим започването на преговорите, но по време на целия преговорен процес като хоризонтална политика ще следим изпълнението на добросъседските отношения, на договора, с много ясни условия по тях“, каза тя. Захариева допълни, че одобряването на преговорната рамка става с абсолютно единодушие, тоест няма как мнението на някоя държава-членка да не бъде чуто. По отношение на казуса с Джок Полфрийман, Захариева е изразила мнението и пред дипломатическото представителство на Австралия в Атина, че той не трябва да влияе на отношенията между България и Австралия. „Това е един съдебен казус. Аз вярвам в българската съдебна система. Не би трябвало никой да оказва натиск. Той е с подписка. Нека да изчакаме съдебният състав да се произнесе“, каза още тя. По въпроса с Брекзит, Захариева коментира, че следващите часа са наистина решаващи от гледна точка на евентуално споразумение, което може да бъде договорено утре. „Имаме от последните няколко дена някакви надежди за подреден Брекзит. Преди малко и председателят на Европейския съвет господин Туск обяви, че има причини за оптимизъм. Но все пак следващите няколко часа са решителни“, заяви външният министър. Екатерина Захариева е разговаряла с британската посланичка у нас във връзка със скандала, случил се по време на мача между България и Англия. Тя коментира, че случилото се е имиджов удар върху България, но не приема да бъде заклеймяван целия български народ като расистки. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.10.16", "title": " Захариева: България не подкрепя икономически санкции срещу Турция заради операцията в Сирия"}
{"url": "https://trud.bg/%d0%bd%d0%be%d0%b2%d0%b0%d1%82%d0%b0-%d0%b5%d0%b2%d1%80%d0%be%d0%bf%d0%b5%d0%b9%d1%81%d0%ba%d0%b0-%d0%ba%d0%be%d0%bc%d0%b8%d1%81%d0%b8%d1%8f-%d1%89%d0%b5-%d0%b7%d0%b0%d0%bf%d0%be%d1%87%d0%bd%d0%b5/", "text": "Европейския парламент очаква новата Европейска комисия да започне работа с поне месец закъснение, след като депутатите отхвърлиха три кандидатури за еврокомисари, предава АФП. Това заяви говорителят на Европейския парламент Жауме Дух. „Парламентът е готов да гласува на време, за да позволи на новата комисия да започне работа на 1 декември“, заяви Дух в съобщение в „Туитър“. Очакваше се новите еврокомисари да започнат работа месец по-рано – на 1 ноември. Говорителят на Европейския парламент също така призова за „бързото назначаване на нови трима кандидати за еврокомисари“. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.10.16", "title": " Новата Европейска комисия ще започне работа с поне месец закъснение"}
{"url": "https://trud.bg/%d0%b0%d0%b2%d1%82%d0%be%d0%bc%d0%be%d0%b1%d0%b8%d0%bb-%d0%b1%d0%bb%d1%8a%d1%81%d0%bd%d0%b0-%d0%b4%d0%b2%d0%b5-%d0%b6%d0%b5%d0%bd%d0%b8-%d0%bf%d1%80%d0%b5%d1%81%d0%b8%d1%87%d0%b0%d0%bb%d0%b8-%d0%bd/", "text": "Две жени, на видима възраст около 45-50 години са пострадали при инцидент на пътя в столичния кв. „Младост 3“, станал към 16.30 часа, в района пред общината. Това съобщиха от пресслужбата на МВР. Според първоначалната информация, те са били ударени от автомобил, докато пресичали на необозначено място. Откарани са за оказване на медицинска помощ в болница, мястото за преминаване се регулира от служители на Пътна полиция – СДВР, които са отклонили движението през околни улици. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.10.16", "title": " Автомобил блъсна две жени, пресичали неправилно в столичния квартал „Младост 3“"}
{"url": "https://trud.bg/%d0%b1%d0%be%d1%80%d0%b8%d1%81%d0%be%d0%b2-%d0%b7%d0%b0%d0%bc%d0%b8%d0%bd%d0%b0%d0%b2%d0%b0-%d0%b7%d0%b0-%d0%b1%d1%80%d1%8e%d0%ba%d1%81%d0%b5%d0%bb-%d0%b7%d0%b0-%d0%b7%d0%b0%d1%81%d0%b5%d0%b4%d0%b0/", "text": "Министър-председателят Бойко Борисов ще участва в заседанието на Европейския съвет, което ще се проведе на 17 и 18 октомври в Брюксел. Това съобщиха от правителствената информационна служба. Държавните и правителствени ръководители ще обсъдят дългосрочния бюджет на ЕС, приоритетите за следващите 5 години и Брекзит. Финландското председателство на ЕС ще информира относно планираните дискусии в Съвета по прилагането на Стратегическия дневен ред, а новоизбраният председател на Европейската комисия Урсула фон дер Лайен ще бъде поканена да представи приоритетите на новата Комисия. Европейските лидери ще обсъдят международните аспекти на борбата с изменението на климата, предвид предстоящата през декември в Сантяго де Чили 25-та Конференция на страните по Рамковата конвенция на ООН относно изменението на климата. Въпросът за миграцията също ще бъде във фокуса на вниманието на европейските лидери.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.10.16", "title": " Борисов заминава за Брюксел за заседанието на Европейския съвет"}
{"url": "https://trud.bg/%d1%85%d0%b0%d0%ba%d0%b5%d1%80-%d0%b8%d0%b7%d0%bd%d1%83%d0%b4%d0%b2%d0%b0%d0%bb-%d0%bc%d0%be%d0%bc%d0%b8%d1%87%d0%b5-%d1%81-%d0%b3%d0%be%d0%bb%d0%b8-%d1%81%d0%bd%d0%b8%d0%bc%d0%ba%d0%b8/", "text": "Признал вината си пред съда Компютърен специалист бе осъден за изнудване и разпространение на порнографски снимки. 26-годишният Александър Бойчев призна вина пред магистратите от Окръжния съд в Благоевград и делото бе разгледано по съкратеното съдебно следствие. Така той получи 2 години условно. Младият мъж от Кресна бе уличен в престъплението преди три години. Той успял да хакне фейсбук профила на момиче от Кресна. Изтрил потребителското й име, парола, телефон и електронен адрес и ги сменил с нови. След това є изпратил съобщения с нейни голи снимки и започнал да я изнудва, че ще ги направи публични, като ги качи в социалната мрежа. В продължение на три дни той написал 40 съобщения до момичето със заплашителен характер. По този начин обвиняемият искал да я накара да му изпрати още нейни голи снимки. Жертвата обаче подала сигнал в полицията. Александър Бойчев живее заедно със съпругата си и детето им в Кресна. Имал добри компютърни познания по програмиране и софтуер. Бил запознат и с различни начини за влизане в чужди профили в социални мрежи и електронни пощи, информираха от прокуратурата в Благоевград. От държавното обвинение казаха, че от 2013 година хакерът свалял от различни сайтове порнографски материали и ги съхранявал на компютъра си. Сред файловете имало клипове и снимки на непълнолетни.", "date": "2019.10.16", "title": " Хакер изнудвал момиче с голи снимки\t"}
{"url": "https://trud.bg/%d0%bf%d0%be%d1%81%d0%bb%d0%b0%d0%bd%d0%b8%d0%ba%d1%8a%d1%82-%d0%bd%d0%b0-%d1%82%d1%83%d1%80%d1%86%d0%b8%d1%8f-%d1%83-%d0%bd%d0%b0%d1%81-%d1%89%d0%b5-%d0%bf%d1%80%d0%be%d0%b4%d1%8a%d0%bb%d0%b6%d0%b8/", "text": "Турция ще продължи да спазва споразумението с Европейския съюз за бежанците, а България не трябва да се притеснява от засилване на миграционния натиск по южната си граница – в това увери пред БНТ посланикът на Турция у нас д-р Хасан Улусой. Дипломатът коментира и ролята на България в диалога с Европейския съюз, преди утрешната среща на върха в Брюксел, на която се очаква да се обсъжда турската военна операция в северна Сирия. „Нашият съсед, приятел и съюзник България ни разбира много добре, приемаме това със задоволство. С България имаме действащо тясно сътрудничество в почти всяка една област, включително в борбата с тероризма и сигурността. Българската страна е за поддържане на диалога между Турция и Европейския съюз и не е настроена позитивно по отношение на евентуални санкции спрямо Турция. Изказваме своята благодарност, тъй като това е разумният подход“, каза Улсой. „След Съвета по сигурността е отправен призив за прекратяване на операцията, която Турция води. И едно от притесненията е, че би се създала хуманитарна криза, която би създала миграционен натиск. Всъщност е тъкмо обратното, благодарение на тези операции, хуманитарните кризи намаляват и чрез прочистване на тези райони от терористи, ще се даде възможност на доброволен принцип и по един сигурен начин, между един и два милиона бежанци да се завърнат в своята родина, което ще доведе до намаляване на миграционния натиск“, допълни той. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.10.16", "title": " Посланикът на Турция у нас: Ще продължим да спазваме споразумението с ЕС за бежанците"}
