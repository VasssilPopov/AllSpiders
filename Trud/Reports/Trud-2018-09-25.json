{"url": "https://trud.bg/%d0%b0%d0%bb%d0%b5%d0%bd-%d0%b4%d0%b5%d0%bb%d0%be%d0%bd-a%d0%ba%d0%be-%d0%bd%d0%b5-%d0%b1%d1%8f%d1%85-%d0%b0%d0%ba%d1%82%d1%8c%d0%be%d1%80-%d0%b2%d0%b5%d1%80%d0%be%d1%8f%d1%82%d0%bd%d0%be-%d1%89/", "text": "Един от най-големите френски актьори, Ален Делон, шеговито заяви, че вероятно би работил като жиголо, ако не беше станал актьор, който по вина на жените е между звездите. В интервю за „Монд“ Делон заяви, че е избрал да играе благодарение на жените, пише БГНЕС. „Те ме накараха да се занимавам с актьорско майсторство. Жените направиха това, отдаваха ми се и се влюбваха в мен. Когато бях млад, просто исках да виждам в очите на жените, че съм най-красивия, най-големия, най-силния и така станах актьор“, сподели актьорът, който през ноември става на 83. Той добави, че след завръщането си от войната в Индокитай през 1956 г. е бил много желан от жените и че се е виждал с няколко жени в различни квартали на Париж. Ален заяви, че възнамерява да се оттегли от актьорството, за да „не записва още един филм, който би бил излишен“, но добави, че съжалява, че не е снимал филм с жена режисьор. „Не искам да правя нищо, което би било излишно. Вече имам изключителна кариера“ – заключи Делон, обяснявайки, че всички режисьори, с които е снимал са вече покойници и че трябва да се появи сценарий, който напълно да го въодушеви, за да го накара отново да заснима. Въпреки че през последните години популярността на Делон спадна заради изблици на арогантност, повечето французи, въпреки че го смятат за мегаломан, признават, че той е един от най-големите френски актьори на всички времена.  ", "date": "2018.09.25", "title": " Ален Делон: Aко не бях актьор, вероятно щях да работя като жиголо"}
{"url": "https://trud.bg/%d0%b2%d0%b8%d0%b6%d1%82%d0%b5-%d0%b0%d0%ba%d1%86%d0%b5%d0%bd%d1%82%d0%b8%d1%82%d0%b5-%d0%b2-%d0%b1%d1%80%d0%be%d1%8f-%d0%bd%d0%b0-%d0%b2%d0%b5%d1%81%d1%82%d0%bd%d0%b8%d0%ba-%d1%82%d1%80%d1%83-249/", "text": "По-високи данъци върху капитала и богатите Световната банка предлага нови правила. Целта е да се намали неравенството в съвременния свят. Младите нямат икономическа сигурност.         “Дълбокият ЕС” и българските дилеми Европа са суверенните държави и нации, а не чиновниците в Брюксел и европлутокрацията. Федерален съюз няма да подреди българската къща – анализ на д-р Борислав Цеков.             Добивът на суровини от Космоса ще започне след 50 години Американските учени притежават сериозен научен потенциал и изпреварващо мислене, казва член-кореспондент Владко Панайотов в интервю за „Труд“.         Гърция се продава от небрежност Цялото държавно имущество бе прехвърлено тихомълком в чуждестранен суперфонд – коментар на кореспондента на „Труд“ Атина Бойка Атанасова.         Независимият съдия Силует на номинирания за Конституционния съд от парламентарната квота Красимир Влахов. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.09.25", "title": " Вижте акцентите в броя на вестник „Труд“ в сряда, 26 септември 2018"}
{"url": "https://trud.bg/%d0%bc%d0%b0%d1%80%d0%b8%d1%8f-%d0%b7%d0%b0%d1%85%d0%b0%d1%80%d0%be%d0%b2%d0%b0-%d1%82%d1%80%d1%8a%d0%bc%d0%bf-%d0%be%d1%87%d0%b5%d0%b2%d0%b8%d0%b4%d0%bd%d0%be-%d0%b1%d0%b5%d1%88%d0%b5-%d1%80%d0%b5/", "text": "Президентът на САЩ Доналд Тръмп е споменал Русия само веднъж в речта си пред 73-ото Общо събрание на ООН. Това отбеляза във фейсбук говорителката на руското Министерство на външните работи Мария Захарова. „Червената нишка в изказването на Тръмп бяха две теми: необходимостта от защита на собствения суверенитет и безалтернативността на отстояването на националните интереси. Забележителното е, че това се отнасяше не само за САЩ, но и за всички държави по света“, пише Захарова „Очевидно беше решил изобщо да не споменава Русия. Каза само, че Германия трябва спешно да се преориентира към други енергийни възможности, иначе ще зависи от Русия. При тези думи делегацията на Германия започна да хили“, коментира тя.", "date": "2018.09.25", "title": " Мария Захарова: Тръмп очевидно беше решил изобщо да не споменава Русия в ООН"}
{"url": "https://trud.bg/%d0%bf%d1%80%d0%b5%d0%bc%d0%b8%d0%b5%d1%80%d1%8a%d1%82-%d0%b1%d0%be%d1%80%d0%b8%d1%81%d0%be%d0%b2-%d0%bd%d0%b0-%d1%81%d1%80%d0%b5%d1%89%d0%b0-%d1%81-%d0%b5%d1%80%d0%b4%d0%be%d0%b3%d0%b0%d0%bd-%d1%81/", "text": "Министър-председателят Бойко Борисов и турският президент Реджеп Тайип Ердоган обсъдиха задълбочаването на двустранното сътрудничество и приноса на Турция за овладяване на мигрантския поток по българската граница. Двамата разговаряха в рамките на 73-тата сесия на ООН в САЩ, съобщиха от Министерски съвет. Бойко Борисов и Ердоган оцениха високо положителното икономическо активизиране на отношенията между двете страни в областта на туризма, енергетиката и транспорта през последните години. По време на срещата българският премиер Борисов подчерта, че Турция остава освен наш непосредствен съсед, но и важен партньор в областта на миграцията и борбата с тероризма. Президентът на Турция Ердоган изрази благодарност към министър-председателя Бойко Борисов за провеждането на срещата на върха между ЕС и Турция във Варна на 26 март. По думите на турския президент срещата във Варна дава положителна насока на развитие в отношенията между Анкара и Брюксел. Българският министър-председател подчерта важността от споразумението между ЕС и Турция за всички европейски държави и посочи, че мирът и диалогът са най-доброто средство на дипломацията. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.09.25", "title": " Премиерът Борисов на среща с Ердоган: Споразумението с Турция е важно за всички европейски държави"}
{"url": "https://trud.bg/%d1%80%d1%83%d1%81%d0%bd%d0%b0%d0%ba-%d1%88%d0%bf%d0%b8%d0%be%d0%bd%d0%b8%d1%80%d0%b0%d0%bb-%d0%b2-%d0%bf%d0%b0%d1%80%d0%bb%d0%b0%d0%bc%d0%b5%d0%bd%d1%82%d0%b0-%d0%bd%d0%b0-%d0%bd%d0%be%d1%80%d0%b2/", "text": "Норвежките власти подозират, че задържаният на 21 септември на летището в Осло руснак Михаил Бочкарьов, е шпионин, който събирал данни през wi-fi мрежи, включително в парламента на страната, предаде “Нюз.ру”. Бочкарьов (51 г.) е технически сътрудник и експерт по информационни технологии в апарата на Съвета на федерацията на Русия (долната камара на парламента). Той е в предварителния арест за 2 седмици заради подозренията в шпионаж.  В понеделник руското МВнР изрази протест във връзка със задържането му и нарече обвиненията срещу него фалшиви и плод на шпиономанска вълна в Норвегия. Според ведомството Бочкарьов е бил в Норвегия за участие в международен семинар, организиран в парламента в Осло. Заради опасенията от теч на важна информация в сградата е забранено ползването на принтери, тъй като устройствата пазят в паметта си отпечатани дори преди няколко години документи.", "date": "2018.09.25", "title": " Руснак шпионирал в парламента на Норвегия"}
{"url": "https://trud.bg/%d1%81%d0%b0%d1%82%d0%b8%d1%80%d0%b8%d1%87%d0%bd%d0%b8%d1%8f%d1%82-%d1%82%d0%b5%d0%b0%d1%82%d1%8a%d1%80-%d0%b7%d0%b0%d0%bf%d0%be%d1%87%d0%b2%d0%b0-%d1%81%d0%b5%d0%b7%d0%be%d0%bd%d0%b0-%d1%81-%d0%b8/", "text": "На 1 октомври с изцяло нов салон и премиерни постановки започва сезонът в Сатиричния театър „Алеко Константинов“. Билети вече ще могат да се купуват и с мобилно приложение, а на касата ще има консултант, който ще помага на хората при избора на постановките, информира  . Сезонът започва с премиерата на „Том Сойер и Хъкълбери Фин“ и постановката „Терапевти“. Нови завеси, сменена акустика и модерна зала ще посрещнат зрителите в Сатиричния театър през новия сезон. Загубени са само 28 места от досегашните 512. По думите на архитекта на залата, с новата визия се създава комфорта на един модерен театър, който се нарежда до залите в Европа. „Това не е пластична операция, която само сменя макиажа, а една цялостна трансформация и бих казал реверанс към съвременните възможности на театъра. Може да си избереш място и не си привилегирован или ощетен затова, че си на първи или последен ред. Смея да кажа, че всички са еднакво приближени“, обясни проф. Бойко Кадинов, архитект на залата. „За мен е важно зрителят като дойде да изпита удоволствие от това, че идва, да е преживяване не само представлението. Усещането, че влиза в един друг свят, в който всички мислят за него, а не за себе си“, коментира Калин Сърменов, директор на театъра. До края на годината предстои откриването и на още една нова сцена с над 70 места – Бившия клуб на Сатиричния театър. През новия сезон ще има специално място, което да напомня за създателите и вдъхновителите на Сатиричния театър. Част от новите седалки носят имената на комедийни актьори, отдали живота си на Сатиричния театър. Сред тях са Георги Калоянчев, Георги Парцалев, Нейчо Попов и Невена Коканова.", "date": "2018.09.25", "title": " Сатиричният театър започва сезона с изцяло нов салон"}
{"url": "https://trud.bg/%d0%bf%d1%83%d1%81%d0%bd%d0%b0%d1%85%d0%b0-%d0%b4%d0%b2%d0%b8%d0%b6%d0%b5%d0%bd%d0%b8%d0%b5%d1%82%d0%be-%d0%bf%d0%be-%d0%b1%d1%83%d0%bb-%d0%bc%d0%be%d0%bd%d1%82%d0%b5%d0%b2%d0%b8%d0%b4%d0%b5/", "text": "Движението по разширението на столичния бул. “Монтевидео” в участъка до бул. “Н. Петков” беше пуснато днес. При добри климатични условия, още тази година бъде направен и третият етап по разширението на булеварда, в който се изгражда метростанция при ул. “763”. По бул. “Арсеналски” движението е пуснато, но до края на седмицата ще се работи по тротоарите. Предстои и преасфалтиране на платното, в участъка от ул. “П. Каравелов” до бул. “Витоша”. Заради ремонт до 6 октомври се забранява за коли западната половина от платното на бул. “П. Славейков” от ул. “Свиленица” до бул. “Прага”. Заради реконструкция по ул. “Първа Българска армия” до 15 октомври се стеснява движението при кръстовището с бул. “Илиянци”. Променя се маршрутът на автобусна линия № 100.", "date": "2018.09.25", "title": " Пуснаха движението по бул. „Монтевидео“\t\t\t"}
{"url": "https://trud.bg/%d0%bf%d0%be-%d0%b2%d0%b8%d1%81%d0%be%d0%ba%d0%b8-%d0%b4%d0%b0%d0%bd%d1%8a%d1%86%d0%b8-%d0%b2%d1%8a%d1%80%d1%85%d1%83-%d0%ba%d0%b0%d0%bf%d0%b8%d1%82%d0%b0%d0%bb%d0%b0-%d0%b8-%d0%b1%d0%be%d0%b3%d0%b0/", "text": "Младите нямат икономическа сигурност Необходима е по-добра защита на временните трудови договори Да се въведат по-големи данъци върху капитала и хората с високи доходи, предлагат от Световната банка. Наред с това трябва да се предложат по-добри социални услуги, като целта е да се намали неравенството между хората, породено от новите технологии. Това се посочва в разпространен днес доклад на Световната банка, озаглавен “Към нов социален договор: Справяне с напрежението при разпределение на доходите в Европа и Централна Азия”. Политиките за трудовия пазар, данъците и социалното осигуряване в ЕС трябва да бъдат обновени, за да се защитят уязвимите работници и да се намали растящото неравенство, предизвикано от бързо променящите се пазари на труда и новите технологии, пише в доклада. От Световната банка констатират, че големи групи от хора все още имат доходи на средна класа, но не и нейната икономическа сигурност. В някои държави от ЕС, необходимото ниво дневен доход, за да се избегне изпадане в бедност, се е удвоило. В същото време повече млади хора заемат по-ниско качествени работни места, в сравнение с предишни поколения. Например, половината от младите работници (на възраст 15-24 години) дори в развити страни като Холандия и Франция работят с временни договори. “Дългосрочната заетост вече не е норма, особено за по-младите хора и ние трябва да разберем по-добре как неравенството се развива и как да направим икономическият растеж по-приобщаващ”, казва Сирил Мюлер, вицепрезидент на Световната банка за Европа и Централна Азия. За да отговори на предизвикателствата, Световната банка препоръчва прилагането на три общи подхода в политиките, а именно: увеличаване на защитата за всички видове трудови договори; пускане в действие на универсални социални системи с по-добри социални услуги и защитни механизми; и разрастване на данъчното облагане извън модела на доходи и разходи, за да се включат в него капиталовата печалба и печелещите повече. В момента се облагат доходите на хората, разходите им (чрез ДДС), както и притежаването на имоти и коли, но няма данък върху притежавания капитал или компании на стойност милиарди долари, коментираха финансисти. Докладът на Световната банка подканва за основно преосмисляне на социалните политики, за да се забави нарастващото разделение между гражданите, които се възползват от новите икономически възможности и тези, които остават на заден план в една все по-динамична и гъвкава икономика. Много граждани в ЕС все още не могат да се възползват от възходящата социална мобилност и се чувстват попаднали в капан на неравенството. Неефективни политики в тази област са довели до спад в институционалното доверие и все по-голяма поляризация в обществото, посочват от Световната банка. Докладът идентифицира четири вида неравенство, които подкопават съществуващия социален договор, а именно: различия между млади и стари; неравенства между работници в различни професии; неравен достъп до възможности, основан на географско положение; и неравенства, основани на пол, етническа принадлежност, произход и други фактори, вместо на индивидуалните усилия и способности. Докладът подчертава, че политиките трябва да бъдат адаптирани за защита и ускоряване на социалните постижения, направени от страните в ЕС през последните десетилетия.   Необходим е нов социален договор “Когато питаме хората за тяхното благосъстояние, чуваме опасения за растящото неравенство и несигурност. Този доклад изследва причините за тези проблеми чрез анализиране на промените в разпределението на доходите през последните десетилетия”, казва Маурицио Бусоло, водещ икономист на Световната банка за Европа и Централна Азия и съавтор на доклада. “Вярваме, че опитите да се спре глобализацията или напредъка на технологиите не е решение. Вместо това е необходим нов социален договор с по-справедлив начин за споделяне на рисковете и възможностите, за да се запазят и увеличат впечатляващите икономически постижения на региона, направени през последните десетилетия”, каза Маурицио Бусоло.   Заплатите до 510 лв. без налози Плоският данък вече носи негативи и ние предлагаме той да бъде осъвременен, каза президентът на КНСБ Пламен Димитров. Предложението на синдиката е да се въведе необлагаем минимум от 510 лв., така че “какъвто и доход да има човек, тази сума да е необлагаема”. От КНСБ са пресметнали, че с тази промяна около 670 лв. на година ще останат в джоба на всеки работещ българин. “Не искаме втора по-висока ставка, говорим за необлагаем минимум, който да бъде приспадан от всеки доход”, обясни лидерът на синдиката. “Естествено е, че ще загуби бюджетът”, посочи още Димитров. И допълни, че основният двигател на икономиката е потреблението, което идва от доходите. През последните три години не износът, а потреблението е основен двигател, отбеляза той. От синдиката предлагат още да се вдигне на 3000 лв. таванът, върху който се начисляват осигурителни вноски. Припомняме, че позицията на финансовия министър Владислав Горанов е, че сега не е времето за премахване на плоския данък. Според него при въвеждане на необлагаем минимум ставката на данъка ще трябва да се повиши за да не се свият приходите в бюджета.   Хазната губи 1-2 млрд. лв. годишно от осигуровки Укриването на налози намалява възможностите на държавата Делът на сивата икономика в България е около 30%, каза лидерът на КНСБ Пламен Димитров на конференция за неформалната икономика. В България сивата икономика се мери по специфичен индекс, изработен от Асоциацията на индустриалния капитал в България, като КНСБ е партньор в изследването. По оценки на КНСБ, средно по 1-2 млрд. лв. годишно губи държавната хазна от осигурителни вноски, които не се внасят. “Около 25 млрд. евро губи ЕС годишно заради компании, които оперират в сивия сектор. Не е за подценяване финансовият ефект от липсата на вноски – както в данъчната, така и в осигурителната система”, каза Пламен Димитров. Неформалната икономика и недекларираният труд носят загуби за всички, заяви министърът на труда и социалната политика Бисер Петков при откриването на форума. По думите му загубите първо са за работещите, които в момента може и да са доволни, че разполагат с повече средства заради неплатени данъци и осигуровки, но в бъдеще с доходите си от обезщетения и пенсии ще бъдат на ръба на оцеляването. Загубите са и за цялото общество, тъй като намалените приходи от данъци и осигуровки ограничават възможностите на държавата да инвестира в жизненоважни публични системи като здравеопазване, образование, социална система, заяви Бисер Петков. Според него губят както коректните работодатели, които търпят негативите на нелоялната конкуренция, така и некоректните, защото те не са склонни да инвестират в подобряване на условията на труд, обучение и квалификация, а това води до ниска производителност на труда, повишен трудов травматизъм и високо текучество на персонал. Според доклад на Международната организация на труда 2 млрд. души, или 61% от работната сила в световен мащаб, работят неофициално, каза Бисер Петков. Докладът показва, че равнищата на бедността са по-високи сред работниците в сивата икономика. Бедността е едновременно причина и последица от неформалната икономика, обобщи Бисер Петков.   България е №1 по неравенство на доходите България се нарежда на първо място в ЕС по разлика между доходите на най-богатите и най-бедните граждани, пише в годишния доклад на Европейската комисия за България за 2018 г. Икономическият растеж на България остава стабилен, но догонването на останалата част от ЕС е бавно, посочват от ЕК. Неравенството сред хората се увеличава в много части на ЕС от 90-те години на миналия век, тъй като европейците с ниски доходи изостават на пазара на труда, пише в доклад на Световната банка (СБ). И разликата в производителността между южните и северните държави-членки се разширява от 2000 година насам. ЕС расте, но европейците не “растат заедно”, посочват от СБ. Според проучване на Световната банка, технологията предлага все по-богати възможности за добре квалифицирани работници и някои фирми, докато ниско квалифицираните работници и по-малко продуктивните фирми рискуват да изостанат. В резултат на това страните и регионите, които предоставят по-малко възможности на хората да изграждат умения и по-малко благоприятна среда за фирмите, за да се развиват, губят. Това изисква усъвършенстване на конвергентната машина на Европа, за да се възползват всички европейци от предимствата на технологичните промени. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.09.25", "title": " По-високи данъци върху капитала и богатите\t\t\t"}
{"url": "https://trud.bg/%d0%bf%d1%80%d0%b5%d0%bc%d0%b8%d0%b5%d1%80%d1%8a%d1%82-%d0%b1%d0%be%d1%80%d0%b8%d1%81%d0%be%d0%b2-%d0%b7%d0%b0%d1%80%d1%8a%d1%87%d0%b0%d1%85-%d0%bd%d0%b0-%d0%b3%d0%be%d1%80%d0%b0%d0%bd%d0%be%d0%b2/", "text": "Евроизборите наближават и всички се надпреварват да дават по-екзотични идеи. Така премиерът Бойко Борисов коментира пред български медии в Ню Йорк   за определяне на праг на цените за някои стоки от първа необходимост. „Не знам как ще определяме горна граница на цени, но веднага се обадих на Владислав Горанов и му казах да се срещне с Каракачанов, за да обсъдят идеята. Нека не я заклеймяваме, може да има хляб в нея. Като се прибера (в България – бел.ред.) ще я разгледам“, каза Бойко Борисов. „Кой не иска да се намалят цените на хляба, горивата и още много неща“, добави той. Бяхме свикнали, че като първа сила в света САЩ винаги са давали повече, и в НАТО, каза още Бойко Борисов по повод изказването на Тръмп пред Общото събрание на ООН. „Твърде съм малък да коментирам изявленията на Тръмп“, добави той и каза, че БСП са вдигнали безумна истерия около снимката с ръкуването между двамата: „Не ни е целта да се снимаме с някого“. По думите му в речта на американския президент прозират няколко неща, които обясняват защо той е толкова популярен сред голяма част от американците. „На първо място е интересът на САЩ – няма да даваме  повече пари за тези, които не ни уважават, няма да участване там, където не ни уважават, не допускаме да ни се месят във вътрешните работи“, коментира българският премиер. „Това, което виждам и чета между редовете – тези, които ще купуват руски газ в Европа, ще имат проблем. Тук идва най-важният въпрос за цената – кой ще бъде по-евтиният, след като бъде доставен. Може да ни спаси само европейският газов хъб, чрез който конкуренцията да определя цената и българската икономика и потребители да имат възможност да купуват на най-ниската цена“, допълни още той. „Благодарих на Йенс Столтенберг, при разговора ни вчера, че смениха методиката си за нас и се оказа, че сме давали доста повече отколкото казва официалната статистика. Всички разходи, свързани с отбраната, се прибавят в общата сметка, така че ние се доближаваме до 2-та процента“, посочи още министър-председателят. „Надявам се най-сетне да купим нови бойни изтребители, с които да можем да гарантираме въздушното си пространство. Същото се отнася за сухопътните машини. Както и за корабите, но другите два проекта са много по-напреднали и парите са осигурени“, каза Борисов. Той посочи, че след завръщането си ще предаде поздрави на президента Румен Радев, изпратени му от други държавни глави и даде за пример държавния глава на Португалия. С президента Петро Порошенко ще посетим българската гимназия „Г. С. Раковски“ в Одеска област на 5 октомври, съобщи пред медиите Бойко Борисов. Той припомни, че се навършват 160 години от откриването на гимназията. „И с президента Порошенко ще отидем заедно, защото при последното ми посещение в Киев той ми обеща, че пътят ще стане готов – строят го, асфалтират го и ще го инспектираме. Той държи да спазва обещанията си към мене, а аз – към българските граждани“, обясни Борисов.", "date": "2018.09.25", "title": " Премиерът Борисов: Заръчах на Влади Горанов да обсъди с Каракачанов идеята му за прагове на някои цени (ВИДЕО)\t\t\t"}
{"url": "https://trud.bg/%d0%b1%d0%be%d0%b9%d0%ba%d0%be-%d0%b1%d0%be%d1%80%d0%b8%d1%81%d0%be%d0%b2-%d0%b1%d1%8a%d0%bb%d0%b3%d0%b0%d1%80%d0%b8%d1%8f-%d1%89%d0%b5-%d1%83%d1%81%d0%ba%d0%be%d1%80%d0%b8-%d0%bc%d0%b0%d0%ba%d1%81/", "text": "България ще ускори максимално подготовката си за членство в Организацията за икономическо сътрудничество и развитие (ОИСР), като се надяваме във възможно най-кратък срок да получим конкретна дата за започване на преговори за присъединяване към Организацията. Това заяви министър-председателят Бойко Борисов по време на срещата си в САЩ с генералния секретар на Организацията за икономическо сътрудничество и развитие Анхел Гурия. Като продължение на разговора им в София през април тази година, българският премиер приветства усилията на генералния секретар да бъде постигнат консенсус по въпроса за разширяването на ОИСР и изрази очакване, че ще бъдат отчетени изцяло усилията на страната ни в хода на подготовката й за членство, съобщиха от правителствената информационна служба. Премиерът Бойко Борисов изтъкна, че от 2007 година, когато България е подала официално молба за членство в ОИСР, са налице редица действия, които ясно показват сериозните намерения този външнополитически приоритет да бъде реализиран. Министър-председателят напомни, че в края на миналата година българското правителство реши да създаде постоянно действащ междуведомствен координационен механизъм и одобри „пътна карта” за действията на страната ни по присъединяването към ОИСР. Борисов посочи и активното ни участие в работата на основни органи на Организацията, както и присъединяването ни към редица правни инструменти. По време на разговора министър-председателят Борисов акцентира върху икономическата политика на българското правителство. Той отбеляза усилията за устойчиво развитие, финансова стабилност и повишаване на жизнения стандарт на гражданите, както и съдействието за разширяване на международната търговия на многостранна и недискриминационна основа. Анхел Гурия изрази подкрепа за българската кандидатура за ОИСР и поздрави страната ни за постигнатото до момента в подготовката й за преговорите за присъединяване. По думите му приемането на „пътна карта“, в която са заложени дейности за ускоряване на подготовката, е добра стъпка.  В края на срещата премиерът Бойко Борисов изтъкна, че всеки позитивен знак към България от страна на ОИСР ще бъде и силен сигнал към държавите от прилежащите региони за готовността на Организацията да сподели своите добри практики, да отчете и техните успехи в изпълнението на високите критерии и стандарти на ОИСР.", "date": "2018.09.25", "title": " Бойко Борисов: България ще ускори максимално подготовката си за членство в ОИСР"}
{"url": "https://trud.bg/%d1%81%d0%be%d1%84%d0%b8%d1%8f-%d0%b7%d0%b0%d1%89%d0%b8%d1%82%d0%b8-41-%d0%bf%d1%80%d0%be%d0%b5%d0%ba%d1%82%d0%b0-%d0%bf%d0%be-%d0%b5%d0%b2%d1%80%d0%be%d1%84%d0%be%d0%bd%d0%b4%d0%be%d0%b2%d0%b5/", "text": "Столицата ще депонира само 10 на сто от отпадъците си През настоящият програмен период 2014-2020 г. на фондовете на Европейския съюз София е защитила 41 проекта, съобщи столичният кмет Йорданка Фандъкова на Седмата годишна конференция на кметовете на столиците на ЕС в Брюксел. “Длъжни сме да планираме дългосрочно и подкрепяме колегите, които работят за по-бързото приемане на финансовата рамка за следващия програмен период. В София през предишния период реализирахме 90 проекта, а през настоящия за 2014-2020 г. защитихме 41 и имаме много ясни планове. Приемането на финансова рамка е важно, за да могат съответните правителства да подготвят националните оперативни програми”, каза Фандъкова. Като пример за сериозни инвестиции, променящи града тя посочи метрото. “За 10 г. изградихме 30 км метро, в момента изграждаме още 12 км. Очаквам те да допринесат за намаляване на вредните емисии с 90 хил. т. годишно. Имаме планове за развитие на метрото към кварталите “Левски Г” и “Слатина” за следващия програмен период”, каза Фандъкова. От Столичната община съобщиха пред “Труд”, че сега метрото намалява задръстванията в София с 25%, а с пускането на третия лъч те ще са с 30% по-малко. Кметът подчерта важността на изграждането на инсталация за горене на отпадъци в “ТЕЦ София” по оперативните програми от настоящия период. Тя ще намали депонирането на боклука на София на 10%. В момента то е 16%, а преди 10 г. е било 100%. “Инвестициите в публична инфраструктура в най-голяма степен развиват нашите градове”, каза още Фандъкова. Тя разговоря със зам.-председателя на ЕК Юрки Катайнен, с европейския комисар Корина Крецу, и с кметовете на Амстердам – Фамке Халсема и на Виена – Михаел Людвиг. Фандъкова отправи покана София да домакинства следваща среща на ЕС-кметовете. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2018.09.25", "title": " София защити 41 проекта по еврофондове (обзор)\t\t\t"}
{"url": "https://trud.bg/%d0%b5%d1%80%d0%b4%d0%be%d0%b3%d0%b0%d0%bd-%d0%b2-%d0%be%d0%be%d0%bd-%d1%82%d1%83%d1%80%d1%86%d0%b8%d1%8f-%d0%bd%d0%b5-%d0%bc%d0%be%d0%b6%d0%b5-%d0%b4%d0%b0-%d0%bc%d1%8a%d0%bb%d1%87%d0%b8-%d0%ba/", "text": "Турция не може да си мълчи, когато санкциите се използват като оръжие. Това заяви президентът Реджеп Ердоган в речта си пред Общото събрание на ООН. „Никой от нас не може да си замълчи при едностранните прекратявания на търговски споразумения и използването на икономически санкции като оръжие“, каза Ердоган. „Ние сме за решаване на проблемите ни чрез конструктивен диалог на равни начала“, категоричен е турският президент. Ердоган  призова за реформа в структурата на Съвета за сигурност на ООН. По думите му, ООН е постигнала безспорни успехи за 73 години, но тя се отдалечава от изпълнение на очакванията на човечеството за мир и благоденствие.", "date": "2018.09.25", "title": " Ердоган в ООН: Турция не може да мълчи, когато санкциите се използват като оръжие"}
{"url": "https://trud.bg/%d1%87%d0%b5%d1%80%d0%b5%d0%bd-%d1%81%d0%bf%d0%b8%d1%81%d1%8a%d0%ba-%d0%bd%d0%b0-%d0%bc%d0%b5%d0%b4%d0%b8%d0%b8-%d0%b2-%d0%b0%d0%b2%d1%81%d1%82%d1%80%d0%b8%d1%8f/", "text": "Ведомството уточни, че става дума за препоръки Австрийското вътрешно министерство, ръководено от крайнодясната Партия на свободата, обвини няколко местни медии в “едностранчиво и негативно” отразяване и даде съвети на полицията с кои медии да разговарят и как да комуникират с тях, съобщи “Политико”. Имейл от 4 стр. е изпратен на полицията и включва своебразен черен списък от “критични медии” – сп. “Фалтер” и всекидневниците “Дер Щандард” и “Курир”, които според министерството “за съжаление отразяват МВР и полицията едностраничиво и негативно”. Текстът предлага “намаляване на комуникацията с тези медии”, доколкото е възможно, и призовава за мерки срещу “спекулативно отразяване”. Съобщението съдържа и “бял списък” с препоръчани за работа медии и насърчава дискусии по теми като миграцията в Австрия, която е ротационен председател на ЕС. От вътрешното ведомство уточниха впоследствие, че мейлът не съдържа никакви директиви или задължителни точки и не идва директно от вътрешния министър Херберт Кикл. Препоръките са изпратени от говорителя на МВР Кристоф Пьолцл.", "date": "2018.09.25", "title": " Черен списък на медии в Австрия\t\t\t"}
{"url": "https://trud.bg/%d0%b1%d1%8a%d0%bb%d0%b3%d0%b0%d1%80%d1%81%d0%ba%d0%b8-%d0%b8-%d0%b0%d0%bc%d0%b5%d1%80%d0%b8%d0%ba%d0%b0%d0%bd%d1%81%d0%ba%d0%b8-%d0%b2%d0%be%d0%b5%d0%bd%d0%bd%d0%b8-%d0%bf%d1%80%d0%be%d0%b2%d0%b5/", "text": "Стотици български и американски военни проведоха съвместна подготовка на полигона Ново село. Целта е да се повиши оперативната съвместимост между армиите на САЩ и България. Демонстрацията беше наблюдавана от командира на Сухопътните войски ген.-майор Михаил Попов и секретаря на сухопътните войски на САЩ Марк Еспър, съобщи  . Учението започна малко след 13 ч. Американска механизирана пехота с бойни машини „Брадли“ заеха отбранителна позиция. Хеликоптери „Апачи“ на противника се опитват да пробият отбранителната линия, но войниците успешно отблъскват врага. Командващият Сухопътните войски ген.-майор Михаил Попов и секретарят на армията на САЩ Марк Еспър останаха доволни от видяното. д-р Марк Естер, секретар на сухопътните войски на САЩ: Това е една страхотна възможност да се срещна с българските ни съюзници и да обсъдим как можем да подобрим нашето партньорство чрез повишаване на оперативната съвместимост и подготовката, която провеждаме в България. Смятаме, че това е от абсолютно значение и важност при положение, че искаме да вдъхваме увереност и сигурност на нашите съюзници в Европа.", "date": "2018.09.25", "title": " Български и американски военни проведоха съвместно учение на полигона Ново село"}
{"url": "https://trud.bg/%d1%8e%d0%bd%d0%be%d1%88%d0%b8-%d0%b1%d0%bb%d0%b5%d1%81%d1%82%d1%8f%d1%82-%d0%b7%d0%b0-%d0%bb%d0%b5%d0%b2%d1%81%d0%ba%d0%b8-%d0%b7%d0%b0-%d0%ba%d1%83%d0%bf%d0%b0%d1%82%d0%b0-%d0%bd%d0%b0-%d0%b1/", "text": "„Левски“ постигна убедителна победа с 6:0 над третодивизионния „Атлетик“ (Куклен) в двубой от 1/16-финалите за купата на България. Футболната романтика се запази до 40-ата минута, когато гостите откриха резултата на стадион „Лаута“ в Пловдив. Първи гол с екипа на „сините“ реализира юношата Атанас Кабов в своя четвърти мач за тима. Интригата приключи още преди почивката, след като и Серджиу Буш се разписа. Но най-чистата ситуация преди двете попадения през първите 45 минути се откри изненадващо пред „баските“. В 32-ата минута Димитър Джондуров излезе очи в очи със стража Николай Кръстев, но стреля в тялото му. След почивката „сините“ се забавляваха на терена, но и направиха много пропуски. Два гола вкара Станислав Иванов, друг кадър на школата. Нашименто добави още едно, а Янко Гюзелев си вкара автогол. Срещата бе изгледана от Спас Русев, собственик на „Левски“. Старши треньорът на тима Славиша Стоянович пък бе дал почивка на някои от основните играчи, предвид предстоящия мач с ЦСКА в събота. „Добруджа“ – „Локомотив“ (Сф) 0:1  0:1 Кърстевски (83)  „Хебър“ – „Берое“ 0:5  0:1 А. Цветков (2), 0:3 Мартинс (12, 16), 0:4 Б. Цонев (54), 0:5 Фирцулеску (67), 0:6 Мартинес (76)  „Кариана“ – „Септември“ (Сф) 0:1  0:1 Будинов (81)  „Поморие – „Локомотив“ (Пд) 0:1  0:1 Буна (84)  „Струмска слава“ – „Царско село“ 2:0  1:0 Т. Зюмбюлев (6), 2:0 Тасев (80)", "date": "2018.09.25", "title": " Юноши блестят за „Левски“ за купата на България"}
{"url": "https://trud.bg/%d1%81%d1%8a%d0%bf%d0%b5%d1%80%d0%bd%d0%b8%d0%ba%d1%8a%d1%82-%d0%bd%d0%b0-%d0%ba%d0%be%d0%b1%d1%80%d0%b0%d1%82%d0%b0-%d1%85%d1%8e%d0%b8-%d1%84%d1%8e%d1%80%d0%b8-%d1%80%d1%8a%d1%86%d0%b5%d1%82%d0%b5/", "text": "Британският   боксьор   Хюи   Фюри   явно   смята   мача   си   с   Кубрат   Пулев   в   София   идния   месец   за   спечелен .  Затова   братовчедът   на   бившия   шампион   в   тежката   категория   на   профи   бокса   Тайсън   Фюри   вече   крои   планове   за   бой   за   титлите   на   Антъни   Джошуа . „ Гледах   мача   му   с   Александър   Поветкин   и   видях ,  че   е   много   уязвим  –  заяви  23- годишният   Хюи . –  Беше   избрал   грешна   стратегия   и   допусна   да   го   изненадат .  Трябваше   му   доста   време ,  за   да   се   съвземе .  Беше   ясно ,  че   колкото   повече   продължава   мачът ,  толкова   по – големи   са   шансовете   му .  Като   го   гледах ,  ме   засърбяха   ръцете .  Очаквам   да   се   бия   с   него   през   април  2019- а .  Идва   моето   време ,  само   трябва   да   мина   през   Пулев .“ Засега   обаче   Джошуа   твърди ,  че   през   април   иска   бой   с   американеца   Дионтей   Уайлдър ,  с   който   да   обедини   всички   титли   в   тежка   категория .", "date": "2018.09.25", "title": " Съперникът на Кобрата Хюи Фюри: Ръцете ме сърбят за Джошуа"}
{"url": "https://trud.bg/%d0%be%d0%bf%d1%80%d0%be%d1%81%d1%82%d1%8f%d0%b2%d0%b0%d0%bc%d0%b5-%d0%b1%d0%b0%d0%b2%d0%bd%d0%be/", "text": "„С какво се занимавате сега, господин Гарелов?“ Какво правя? Пия си кафето и мисля. Мисля за човешката глупост и за упадъка на професията. Този въпрос ми бе зададен в едно почти несъстояло се интервю, за което не знам дали ще бъде публикувано. Въпросите ме дразнеха, макар да са стандартни за властващата днес журналистика, с извинение. Какво съм изпитвал, когато съм бил на тържеството за 50 години „Панорама“? Какво съм си говорил с предшественика ми /!/ Бойко Станкушев и наследника Бойко Василев? Какво сме си говорили с Коко Каменаров, с когото сме били съперници за шеф на БНТ? Каква е житейската ми равносметка? Какво съм изпитвал, когато наскоро починаха мои близки? След като съм написал три книги за професията ми, няма ли да напиша и автобиография? Скарахме се още на втория въпрос. Защо, на какво се сърдя в действителност? Какво ме дразни? И както си мислех за упадъка на професията, към мен се приближи елегантна дама. Откъде ви познавам? От телевизията ли? Сигурно играете в „Скъпи наследници“? Само това остана. Ако те показват по телевизията, това може да бъде само в този сериал, превърнал се в модно ревю и свърталище на всички, които минават за известни и могат да привлекат повече зрители. Слушах тези дни да разказват по телевизията, че се планирал някакъв нов проект за „паралелен“ филм или сериал, не разбрах точно, в който щели да се преплитат със сюжети и изпълнители от „Фермата“. Сред тримата изпълнители е… кой мислите? Ваня Джаферович. Същият този симпатичен бивш футболист, който жънеше успехи в „Като в две капки вода“ по „Нова телевизия“. Същият този Ваня Джаферович, който се подвизава и в новото предаване на БНТ „Спортисимо“, което привлича вниманието на първо място с деколтето на водещата, което не оставя нищо за скриване. И в „Спортисимо“ са поканени за участие същите тези лица , които се подвизават в толкова други риалити програми. На първо място е неизменният Тити Папазов. Това е изпитана рецепта за всяко ново предаване , което иска да привлече публика още в началото на своето съществуване. Случвало се и на мен с „Вот на доверие. Но моля ви се, все пак и сред известните и обичащи да се показват хора има по-голям избор. Не е задължително да се подхожда по най-лекия начин и да се заимстват идеи и хора от конкуренцията. Дали пък няма да е добре да се пристъпи към един още по- ефективен и мащабен проект. Да се съберат на едно място всичките артисти и преживяващи покрай телевизията персони, да се изработват все нови и нови епизоди, паралелни сюжети и неочаквани сюрпризи и да се обхване по този начин целия телевизионен ефир. И без това границите на конкуренцията са доста размити вече от употребата на едни и същи хора и идеи. Няма да има никакъв проблем за сценаристите да измислят диалози. И без това всички тези риалити герои говорят с едни и същи фрази, изразяват се с едни и същи думи. Този общ език завладява и медиите. Повтарят се драмите ,състоянията, отношенията, душевните състояния. Съдете сами: „Семейни драми разхайтили Нора Недкова“, „Мария Илиева запушила устата на Наско Колев с 10 бона“, „Кулагин бил изнасилен от Наско Гаргата“. „Готвачката Божана прави групов секс“. „Хубавият Петко се състари“. И така нататък. Този език не е приоритет само на телевизионното блато. Така говори и така мисли не малка част от обществото ни. За съжаление „брадърската“ култура определя и мирогледа на целия ни елит. Отдавна вече няма стойностна критика в културата, спорта, политиката. Вместо естетически стойности се лансират шокиращи с цинизма си рекламни брътвежи. Надути хвалби подхранват надеждите на публиката за спортни успехи и в резултат дори скромните победи вече се възприемат като поражения. Колко ценно за държавата ни време беше загубено за раздухания спор между премиера и президента. За война и политическа криза говореха коментаторите. Този дебат с повтарящи се до втръсване аргументи беше много по-лесен, отколкото реалният политически анализ за напрежението в страната. Забрави се поводът за така наречената министерска криза – трагедията в Своге. И за да не остане никакво съмнение за общите стандарти на телевизионната ни журналистика- тримата новопосветени министри се появиха едновременно в трите водещи национални телевизии. „Координаторът“ на това „съвпадение „не бе съобразил, че не можеш да слушаш в едно и също време разясненията на министрите каква политика ще следват. Сега се шири друг раздут проблем- каква е официалната ни позиция за Орбан. От многото елементарни нападки въобще не се разбра как са гласували нашите евродепутати. Така се забрави какво от политиката на Орбан подкрепяме и какво – не. И най-важното- какво означава да формираме гъвкава позиция, за да не дразним Брюксел, но и да подкрепим онези действия на Будапеща, които съвпадат с нашите интереси. Както в Народното събрание, така и на трибуните, предоставяни от телевизиите, не се провежда никакъв смислен дебат по големите проблеми на държавата ни. Обикновено от второто изречение се преминава към елементарни обидни клишета. Езикът на омразата, а това е езикът на „брадърската“ конкуренция, ни лишава от всякакъв поглед към бъдещето. Изпих си горчивото кафе. Прогоних лошите мисли за упадъка на професията. Но преди това ги записах и го удостоверявам с подписа си.   От обновяване към рестарт Най-после и в БНТ започнаха да работят върху публичния образ на своите водещи, което е нещо нормално за комерсиалните телевизии. Георги Любенов бе поканил новото лице – водещата на „Спортисимо.“ Слава богу, този път тя не бе облечена в червената си дреха с шокиращо деколте. Нищо лошо нямаше в това деколте, но то отвличаше вниманието от другите харизми на водещата- чаровната й усмивка, например. Но да се появяваш дни наред с една рокля, не е по телевизионните стандарти. Все пак , обновяването в БНТ е факт. Авторекламата се размърда. Но засега новостите се програмират с оглед времевия пояс в конкуренцията на частните телевизии. Не достига цялостното обновление, при което ще има преливане и взаимовръзка в собствената програма. Тогава вече ще можем за говорим не само за обновление, но и за рестарт на обществената ни телевизия.                ", "date": "2018.09.25", "title": " Опростяваме бавно\t\t\t"}
{"url": "https://trud.bg/%d0%b5%d0%ba%d1%81%d0%bf%d0%b5%d1%80%d1%82%d1%8a%d1%82-%d0%bf%d0%be-%d0%b0%d0%bd%d1%82%d0%b8%d1%82%d0%b5%d1%80%d0%be%d1%80-%d1%85%d1%80%d0%b8%d1%81%d1%82%d0%be-%d1%81%d0%bc%d0%be%d0%bb%d0%b5%d0%bd-3/", "text": "Светът наистина се е побъркал. Във второто десетилетие на 21 век общочовешките ценности са подложени на глобално изпитание. Традиционните демократични практики са изместени от други – от лицемерието и фалша, от налагането на нов вид идеология, пагубна за развитието на човечеството, обилно подплатена с пари и тероризъм. За всичко това и по други теми разговаряме с Христо Смоленов. – Г-н Смоленов, как ви се струва, какви ценности господстват днес в света. И по-специално в Европа? – Писателят Оскар Уайлд казвал: „Добродетел, която се нуждае от постоянно опазване, не си струва труда да бъде пазена.“ Имал предвид фалшивите ценности, господстващи в тогавашното общество. Но те и днес са на пазара и доминират света под формата на политическа коректност. В изявите на „либералстващите“ политически елити има толкова фалш, че в сравнение с него дори фалшивите новини изглеждат като дребнотемие. Духът на писателя май трябва да се призове отново, за да преброди новите Брюкселски потайности. Да се разходи като Кентървилски призрак из коридорите на властта и да навести Европейския парламент, особено след сблъсъка на мнения за или против санкции срещу Унгария. Там се очертават две мощни тенденции – „за“ или „против“ ТАРЮФИЗАЦИЯТА НА САМАТА ДЕМОКРАЦИЯ. – Какво означава „тартюфизация“? – Важно е да разберем как така ценности на демокрацията увяхват от политическото лицемерие и фалшивото морализаторстване? Тартюф е олицетворение на лицемерието в класическото произведение на Молиер. Персонажът е станал синоним на високопоставено посегателство над интимния свят на обикновените хора. Посегателство, което се прикрива зад високопарни думи за морални ценности. Днес това е още по-голям проблем, отколкото в епохата на абсолютизма, когато е творил Молиер. Абсолютна власт сега притежават не кралете, а пазарите. И точно тяхното развихряне превръща световния политически елит в корпоративен Тартюф! Лошото е, че от корпоративното лицемерие на елита зависи обликът на глобалната демокрация. Обикновените хора започват да се отчуждават, ако тя се свежда само до гласоподаване. Затова им предлагат идеологични сурогати, в които основна съставка е лицемерието. Корпоративният Тартюф по такъв начин става нещо повече от морален проблем. Той е вече съставна част от технология на властта – средство за контрол и манипулация на хора. – Това не е ли вид нова идеология? – Да. В ход е налагането на нова идеология, която гледа на хората просто като пазарни участници. Преднамерено ги откъсва от историята и духа на техните народи, отчуждава децата от родителите им. Използва различни механизми – финансови, психологически, етнически – за дестабилизиране на традиционните държави. В крайна сметка, вместо „отворено общество“ се стига до разпорено общество… Създава се своеобразна нова религия, подменяща бога с парите. За тази подмяна традиционната култура на народите представлява сериозна пречка. Затова ценности като родина, държавност, националност и дори цивилизацията се приемат от либерално-пазарните фанатици враждебно и дори агресивно. Вместо тях проповядват „нов световен ред“ с отношения между индивиди, които не винаги са естествени, а понякога са направо противоестествени. Важното е хората редовно да купуват и да се продават, да консумират или да умират в името на чужди печалби. – От кога започна налагането на този нов световен ред? – След края на студената война започна ускореното внедряване на този „нов световен ред“. Той руши традиционните ценности и отношения между хората, и има за цел създаването на нова порода човек. А съпътстващата промяна не е просто икономическа, нито само социална, а „социално-полова“, в духа на джендър-идеологията. Тя нагнетява нов тип фанатизъм и поражда джендър-радикализацията, заложници на която стават западните общества. Основното противоречие вече не е „капитализъм – социализъм“. Новите напрежения са между национално-отговорния консерватизъм и социално-половата палавост на неолибералните елити. Очевидно е на чия страна стои корпоративният Тартюф. Това не е идейно позициониране, а въпрос на кадруване и „кариерно развитие“ за изкуствено създадените елити. Залогът е не просто усвояването на едни пари, а присвояване на ресурсите на цели държави. Тридесет години след така наречената нежна революция нещата все повече загрубяват. А провъзгласеният тогава нов световен ред заприличва на глобално извращение. Перверзията всъщност е резултат от „изперкването“ на световната финансова система, което старателно се прикрива с водопад от икономически „анализи“, неясни прогнози и футуристичен оптимизъм за наивници. – Каква е днес реалността? – Реалността е проста и отвратителна. Светът е заложник на финансова система, която страда от „садо-мазохизъм“ – самостимулира се чрез насилие… Затова често спретва регионални конфликти с ниска или по-висока интензивност. Освен тези доходоносни конфликти има интерес от поддържането на друг рисков фактор – глобалния тероризъм. Той съчетава неопределеност при избора на така наречените „меки цели“ и непроследимост на истинските поръчители. Тези особености го правят толкова ценен за жадуващата произвол финансова система. Затова тя поддържа тероризма и осигурява оцеляването му след всички етапи на войната срещу него… След „Ал Кайда“ на Осама бин Ладен, след ИДИЛ – зловещата игра на терора с дълбоката държава продължава. – Какъв е смисълът на тази глобална игра? И как се намесва в нея онзи персонаж, когото оприличихте на корпоративен Тартюф? – Той изглежда почти безобиден, когато се кипри на парламентарна трибуна и настоява за санкции срещу Унгария. Но как така негов високопоставен представител в Хамбург волно или неволно помогна да се измъкне терористът, окървавил Коледния базар в Берлин? Тероризмът е преди всичко психологическа война. Голямата цел в нея е да се задействат заложнически рефлекси сред по-широки слоеве от населението. Хората масово да се чувстват уязвими, за да реагират както при известния Стокхолмски синдром. Това е психологически капан, в който попада човек, взет за заложник. Той усеща своята зависимост и рисковете от критичната ситуация, в която се намира. Подсъзнанието му реагира парадоксално: често се появява положителна емоция към похитителя. Европа отдавна проявява симптоми на Стокхолмския синдром. Не е ли странно, че западните общества толерират финансирани отвън фанатици, които проповядват радикален ислям. В същото време либералните елити са враждебни към всичко патриотично, към народа си и неговия стремеж да запази своите цивилизационни устои. Не е тайна, че корпоративният Тартюф плаща за такова враждебно поведение. Но това е само малък щрих от програмираната разруха в бита и душевността на нашето поколение. – При Стокхолмския синдром някои заложници се „влюбват“ в похитителя и приемат с разбиране неговите действия… – На това всъщност се надяват стратезите на тероризма – обществото да реагира с подсъзнателен конформизъм спрямо целите им. На подобен конформизъм от страна на гласоподавателите разчита и корпоративният Тартюф. Морализаторства за демократични ценности, но обслужва транснационалната клептокрация. Имах такова чувство, когато наблюдавах дебатите в Европарламента за евентуални санкции срещу Унгария. Либералните политици се опитваха да угодят на своя приживе балсамиран гуру. Бяха изпълнени с необяснима вяра, че живеят в най-добрия от всички възможни светове. За тях волята на една суверенна нация сякаш нямаше никакво значение. Демократичният избор на унгарския народ, обаче, не подлежи на брюкселски корекции. Впрочем това важи за всички европейски народи в техните суверенни държави. Европейският съюз, към който ние българите сме добронамерени и оптимистично настроени, предстои да се развива в търсенето на нова интегративна формула. Старата формула като че ли се е изчерпала и генерира по-скоро необятна бюрокрация, отколкото действена интеграция. Нека не се залъгваме, че страни като Китай са станали велики империи именно чрез своята многомилионна бюрокрация. Тя наистина има своето историческо място, но само под слънцето на императорската власт. Доказа го и проектът, наречен Съветски съюз, на който Европейският съюз се опитва да прилича в брюкселската си форма на съществуване. – Какви са произтичащите от това тенденции? – Този тромав опит за централизация откроява две опасни тенденции. И двете са свързани с мераците на корпоративния Тартюф да властва и подчини националните държави на собствената си мания за плячкосване. Очевидно това е замисъл от времето, когато прословутата политическа коректност е притъпявала инстинкта за самосъхранение на народите. От времето преди да се развихри трансконтиненталната далавера с мигранти. Тя носи милиарди на същите сили, които организират и нарко-трафика. За тях Генералният секретар на ООН Антониу Гутериш казва, че тероризмът се преплита все по-тясно с международната организирана престъпност. Има ли това преплитане на интереси някаква връзка с корпоративния Тартюф. На пръв поглед това е малко вероятно. Докато не си зададем въпроса как в глобален мащаб се перат парите от трафика на милиони хора и тонове наркотици. Дали световното лицемерие не е стигнало дотам, че да съчетава прането на пари с филантропия и показна благотворителност? „Корпоративният Тартюф“ е една метафора. Но зад нея прозират съвсем реални сили и обществени отношения. Както и действителни амбиции за власт, прераснали в мания за пълен контрол над ресурсите и народите на цяла Европа. Манията отива много по-далеч: да се ашладисват несъвместими култури, както Мичурин ашладисвал дръвчета и зеленчуци. Или по-скоро като концлагерния доктор Менгеле, който експериментирал с живи хора. А нима в глобалния „пазарен концлагер“ не се вършат социални експерименти с живи хора и с цели народи? Всяка нация би се съпротивлявала на опитите да бъде обезличена и лишена от своите активи, от своята историческа памет и суверенитет. Но в общия кюп това изглежда по-лесно осъществима цел за корпоративния Тартюф. Оттук идват и опитите за „тартюфизация на демокрацията“, за които говорих в началото на това интервю. – Избройте и другите опасности – Втората опасност е свързана с финансовия натиск над някои по-бедни държави в Европейския съюз. Едва ли не се смята за нормално те да следват безропотно диктата на по-богати държави, които внасят повече средства в общата хазна на съюза. Срещу получаваните европейски пари се очаква например страните от Централна и Източна Европа да приемат против волята на собствените си народи многохилядни квоти за мигранти. Това е скандално и неприемливо! Държави, които уважават себе си, не се поддават на финансов шантаж нито от официален Брюксел, нито от корпоративния Тартюф, надничащ зад гърба на подобострастни евродепутати. Достойните реакции на страни като Полша и Унгария, Чехия и Словакия, България и Италия, показват нов тренд в развитието на Европейския съюз като обединение на суверенни държави със здравомислещи лидери. Нашият гост  Христо Смоленов е експерт по антитероризъм. Инициатор е за създаването на “Екогласност” и на Русенския комитет през 1988 година. Бил е парламентарен секретар на Министерството на отбраната през 1995-1997 г. и народен представител в 38-ото Народно събрание. Специалист е по логика и евристика. Доцент, доктор в Института по металознание, съоръжения и технологии към БАН. Завършил е Московски държавен университет “Ломоносов”. През 1991 г. е стипендиант на фондация “Александър фон Хумболт” в Германия, а преди това гост-професор в Университета на Монреал (Канада) и в Католическия университет на Америка във Вашингтон. Бил е треньор по карате на първите групи за борба с тероризма.  Почетен професор е във Висшето военно-морско училище във Варна.                  ", "date": "2018.09.25", "title": " Експертът по антитерор Христо Смоленов пред „Труд“: Държави, които уважават себе си, не се поддават на шантаж\t\t\t"}
{"url": "https://trud.bg/%d0%b2%d1%80%d0%b5%d0%bc%d0%b5-%d1%80%d0%b0%d0%b7%d0%b4%d0%b5%d0%bb%d0%bd%d0%be-%d0%b2-%d0%b5%d1%81-%d0%b8-%d1%83-%d0%bd%d0%b0%d1%81/", "text": "Идват избори за ЕП, идва и възможност за мощен пробив на националноотговорните политически сили и личности На 12 т. м. Европарламентът (ЕП) гласува за започването на наказателна процедура срещу правителството на Унгария на премиера Виктор Орбан. 448 евродепутати, две трети от които здрави соросови сили, гласуваха „за“ и препоръчаха да се отнеме правото на глас на Унгария в ЕС. С мотива за предполагаемо подкопаване на Ония им ценности и на правовата държава, за лошо влияние върху страни. За да се наложи наказанието, трябва всички страни от ЕС единодушно да гласуват за предложението. Официална София следователно е изправена пред деликатен проблем, защото сигурно ще бъде подложена на външен натиск да го подкрепи. На премиера Орбан му е доста лесно да се опъва на вредните указания и мераци на брюкселските бюрократи, на нашия Борисов му е трудно. Зад унгарския стоят твърдо около 80% от депутатите в парламента, зад българския преобладават лицемери и въжеиграчи. Едно е да си във Вишеградска и австро-германска компания, друго е в балканско обкръжение на отколешни съюзници-разбойници. Качествено различна е картинката и по отношение на западните инвестиции в двете страни. Както и в присъствието на техни стоки на големия руски пазар. Полша и Чехия вече обявиха, че няма да гласуват срещу Унгария. Вероятно така ще постъпят Италия и Австрия, или поне ще се въздържат. Няма да мине бичуването на Орбан, на страната и народа й. За какво беше тогава мероприятието в Брюксел? Минусите от него са очевидни: укрепване на авторитета на посочения за Лошко; засилване на влиянието на Унгария и вишеградците; разширяване на браздата между Запада с Юга и особено с Изтока в ЕС; лъсване на политическата несъстоятелност на либералстващото мнозинство в ЕП. То иска да покаже сила и воля да наложи Ония си ценности, да продължи досегашния курс за отнемане на порции суверенитет от държавите-членки. Съмнително начинание. Ще постигне преди изборите за ЕП известна мобилизация на все още заблудените европейци, но пък ще нахъса противниците им. Които и без това са във възход, докато опонентите им все повече зависят от парите на Сорос и подкрепата на нови и две-три поколения стари емигранти мюсюлмани. Търсят брюкселските бонзи и повод за финансови санкции спрямо непослушните, защото парите намаляват и желаят да запазят нивото на финансиране за отличниците по поведение. Мижави плюсове, краткосрочни, при това със съмнителен ефект сред колебаещите се електорати. Сатанизирането на Виктор Орбан тече по отдавна обръгналата на публиката схема – авторитарен лидер с тоталитарен уклон, почти като Хитлер нацист, краен популист и евроскептик, другар на злия Путин, враг на мулти-култи ценностите, на непеошниците и джедъристиката. Не работи днес успешно тази очерняща конструкция. Осъждайки Орбан, Брюксел си навреди. Защото иска да накаже унгарците за назидание на други народи, а те искат демокрация и уважение на техните избори. Либералната лъжедемокрация се компрометира тежко през последните 20-ина години. Чрез мултикултурализма и джендър насилието нанесе тежки увреждания на европейските страни и народи. С властта на космополитните елити, със силата на натрапени антидемократични закони, норми и разпореждания бяха смачкани или направо унищожени почти всички морални ценности, залегнали през вековете в основата на изключителната европейска цивилизация. Логично срещу либералната диктатура се надигнаха заплашените от унищожение народи. Особено по-старите, преди всичко придобилите опит за съпротива срещу авторитарни социалистически режими и устойчивост на интернационалистическа пропаганда. През декември 2017 г. подобна наказателна процедура беше стартирана от Еврокомисията срещу Полша, очевидно при случай ще опитат същото с Чехия и с нас, ако се опънем на диктата на Брюксел. Британският представител Найджъл Фараж беше много ясен при започването на процедурата на 12 септември: „Това, което се случва, е ограниченият суверенитет на Леонид Брежнев. Вие имате куража да се изправите срещу Джордж Сорос, който изсипва милиарди по света, за да разруши демократичните форми на управление и се опитва да влее нелегални мигранти във вашата страна. Сега трябва да си помислите дали да останете в ЕС.“ Това е голямата заплаха за брюкселските насилници. Не само откъм източноевропейците. Унгарското правителство беше гневно упреквано не само за отнемането на независимостта на съдебната система, лошото отношение към мигрантите и ограниченията върху бесуването на НПО-тата, но и за отказа да се приеме Истанбулската конвенция. Подобни критики се отправят и към нас, заплахата по някое време зеленясали еврокосмополити да ни помъкнат на съд в ЕП е реална.  В друго положение сме в Евросъюза, липсват ни явната и скрита подкрепа, на която се радва Унгария. Все пак изглежда ще се изсулим в конкретния случай от примката на соросоидите и евробюрократите чрез гъвкаво и лицемерно хитруване. Имаме традиции в това отношение, бива го и Бойко Борисов да го прилага. Какво да се прави, кучето, казва народът, скача според тоягата. Депесарите са гласували „за“ решението срещу Будапеща, с тях са били десебеецът Малинов и херсонският евроляв лидер и космополит Станишев. Има и въздържали се като странната нашенка Майдел, скатали се като Пирински и Курумбашев. Налага се да се съобразяваме с това. Окуражително е обаче, че гласувалите „против“ са повече, особено, че са представители на управляващите ГЕРБ и ВМРО. „Милиарди да ни дават, няма да приемаме бежанци“, каза наскоро в парламента премиерът Борисов. И твърдо се обяви срещу намерението на германски и други политици да връщат бежанците в страните, в които първо са влезли. Да си удържи на думите! Трудна и сложна ще е битката за запазване на националната идентичност, за истинска демокрация и правова държава, но успехът е напълно възможен. Борбата, както пише френският журналист Ерик Земур във „Фигаро”, е на вкоренените народи срещу изкоренените елити. Тяхната борба срещу „популистите“ е обречена на провал, защото е основана на долни лъжи и плоски манипулации. Не сме сами, повечето народи в Евросъюза желаят да оцелеят в лютата битката с космополитните политиции техните лъжливи ценности, обявявани за универсални. Идват избори за ЕП, идва и възможност за мощен пробив на националноотговорните политически сили и личности. Този път има смисъл да се гласува, тъй като е ясно не само срещу какво и против кои, но и за кого. Възнамеряващите да оцелеят партии ще трябва да натирят от листите си за евродепутати всякакви либералстващи и политически неясни субекти, разни джендърюги и космополити. Особено това важи за ГЕРБ и БСП, допуснали преди до Брюксел немалко такива. Манфред Вебер, кандидат за председател на Европейската комисия, вече заяви: „Европейските избори ще бъдат решаващи за бъдещето на Европа“. Предстои ясно да се види патриотичен ли е съюзът на ВМРО или е само опитомен в името на кратко властово облажване. Турят ли Сидеров за водач на листата си, ще загубят трайно не само гласове, но и перспективи за други избори. Време разделно е в ЕС, разделно е и у нас.                            ", "date": "2018.09.25", "title": " Време разделно в ЕС и у нас\t\t\t"}
{"url": "https://trud.bg/%d1%8f%d0%bd%d0%b0%d0%ba%d0%b8-%d1%81%d1%82%d0%be%d0%b8%d0%bb%d0%be%d0%b2-%d0%b5-%d0%be%d1%82%d1%82%d0%b5%d0%b3%d0%bb%d0%b8%d0%bb-%d0%ba%d0%b0%d0%bd%d0%b4%d0%b8%d0%b4%d0%b0%d1%82%d1%83%d1%80%d0%b0/", "text": "Юристът Янаки Стоилов е оттеглил кандидатурата си за конституционен съдия, съобщи лидерът на БСП Корнелия Нинова по време на пресконференция. Стоилов, който е бивш депутат от левицата и настоящ преподавател по теория на правото в СУ, бе номиниран от БСП. Той е мотивирал оттеглената си кандидатура с нежелание да участва в предрешена битка. Засега само управляващите ГЕРБ и Обединени патриоти са обявили, че ще издигнат обща кандидатура,  , който е бивш заместник-председател на Върховния касационен съд. 44-то Народно събрание може да излъчи само една кандидатура. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.09.25", "title": " Янаки Стоилов е оттеглил кандидатурата си за конституционен съдия"}
{"url": "https://trud.bg/%d0%b1%d1%81%d0%bf-%d0%be%d0%b1%d0%b5%d1%89%d0%b0-%d0%bd%d0%be%d0%b2%d0%b0-%d0%b8%d0%bd%d1%84%d0%be%d1%80%d0%bc%d0%b0%d1%86%d0%b8%d1%8f-%d0%bf%d0%be-%d1%81%d0%b4%d0%b5%d0%bb%d0%ba%d0%b0%d1%82%d0%b0/", "text": "БСП разполага с нова информация за сделката за ЧЕЗ, предоставена на социалистите от техни колеги в чешкия парламент. Това обяви лидерът Корнелия Нинова на пресконференция. „Чешки депутати се срещнаха с народни представители от БСП и ни предоставиха информация за сделката за ЧЕЗ“, каза тя, уточнявайки, че трябва да се изчакат още десетина дни, за да бъде оповестена получената информация. „Преди 1 месец по писмено искане на депутати от чешкия парламент се състоя среща между тях и наши представители. На тази среща, колегите депутати от чешкия парламент ни предоставиха информация за сделката. В резултат на тази получена информация поискахме среща с Чешката социалдемократическа партия, съуправляваща в Чехия“, разказа Корнелия Нинова. Лидерът на левицата каза, че когато се върнат представителите на левицата с допълнителна информация към вече известната, най-накрая българското общество ще разбере истината – кой купува, защо  купува и как ще бъдат засегнати близо 3 млн. български граждани от тази сделка. Корнелия Нинова припомни, че Гинка Върбакова се изтегля от управлението на соларните дружества, тъй като КЗК е спряла сделката за купуването на ЧЕЗ заради създаването на концентрация. „Изтегляйки се от там, тя иска да преодолее тази концентрация и евентуално да кандидатства отново за сделката с ЧЕЗ“, коментира председателят на левицата.        ", "date": "2018.09.25", "title": " Нинова: Най-накрая българите ще разберат истината – кой, защо и как купува ЧЕЗ"}
{"url": "https://trud.bg/%d1%80%d1%83%d1%81%d0%ba%d0%be%d1%82%d0%be-%d0%bc%d0%b2%d0%bd%d1%80-%d0%b5%d1%81-%d1%82%d1%8a%d1%80%d1%81%d0%b8-%d0%bf%d1%80%d0%b5%d0%b4%d0%bb%d0%be%d0%b3-%d0%b7%d0%b0-%d0%bd%d0%b0%d0%bb%d0%b0%d0%b3/", "text": "Европейският съюз търси предлог за налагането на нови санкции. Това заяви директорът на департамента по въпросите на неразпространението и контрола над въоръженията към Министерството на външните работи на Русия Владимир Ермаков, съобщава РИА Новости. Според Reuters, Брюксел планира да съгласува нов механизъм, който ще позволи по-бързото въвеждане на санкции срещу физически лица за използване на химически вещества. Инициативата излиза от Париж и е свързана с „използването на химически оръжия от Русия и Сирия“, уточнява медията. „Това са техни вътрешни игрички, за това да говорим за някакво влияние на каквито и да е санкции… Искат да наложат санкции и ето, че започнаха да търсят различни предлози“, коментира Ермаков. Той напомни, че в Сирия няма химически арсенали, което е потвърдено от Организацията за забрана на химическите оръжия (ОЗХО). Но даже и да се предположи, че са останали някакви запаси, правителството не би ги използвало, тъй като не е изгодно за него, подчерта той.    ", "date": "2018.09.25", "title": " Руското МВнР: ЕС търси предлог за налагането на нови санкции"}
{"url": "https://trud.bg/%d0%b3%d0%be%d0%bb%d0%b5%d0%bc%d0%b8%d1%82%d0%b5-%d0%bc%d0%b5%d1%81%d0%b8-%d0%b8-%d1%80%d0%be%d0%bd%d0%b0%d0%bb%d0%b4%d0%be-%d0%b2%d0%b5%d1%87%d0%b5-%d1%81%d0%b0-%d0%bc%d0%b0%d0%bb%d0%ba%d0%b8-2/", "text": "Десет години поред Лионел Меси и Кристиано Роналдо печелят „Златната топка“ и почти всички индивидуални награди. Двамата са идолите на съвременния футбол. Може би най-добрите в цялата история. На 24 септември тяхното величие не се промени, но за света те вече са малки хора. Глезльовци, които не могат да губят.  Неведнъж Роналдо е намирал повод да не види как награждават Меси. Обратното също е вярно. Ерата им вече приключва и вместо да подадат щафетата, те просто избягаха от голямата сцена на кралската фестивална зала в Лондон. Конфузно бе да се обяви идеалният отбор на ФИФПро с девет души. Липсваха Лео и Кристиано. Кой ли не намери време за разходка до Темза, само те – не.  За втори път в последния месец Лука Модрич триумфира с персонална награда. И явно доброто птиченце за втори път подшушна на Роналдо, че е… втори. Португалецът загърби човек, с когото пет години дели съблекалнята в „Реал“. Да, вероятно Роналдо щеше да е пак №1 заради Шампионската лига. Но не и в годината, когато Хърватия направи футболно чудо. Сори, Кристиано, Лука го заслужи. Социалните мрежи са залети от марката LM10. Сори, Лео. За Лука Модрич става дума.  Галата на ФИФА е въпрос на уважение. На уважение към играта. На уважение към следващото поколение. На уважение към Цар Футбол! Роналдо и Меси не го показаха. Жалко, така не правят големите!", "date": "2018.09.25", "title": " Големите Меси и Роналдо вече са малки хора"}
{"url": "https://trud.bg/%d0%b1%d0%b5%d0%bd%d1%8f%d0%bc%d0%b8%d0%bd-%d0%bd%d0%b5%d1%82%d0%b0%d0%bd%d1%8f%d1%85%d1%83-%d0%b8%d0%b7%d1%80%d0%b0%d0%b5%d0%bb%d1%81%d0%ba%d0%b8%d1%82%d0%b5-%d0%be%d1%82%d0%b1%d1%80%d0%b0%d0%bd/", "text": "Израелските отбранителни сили ще продължат да поразяват ирански позиции в Сирия. Това увери министър-председателят Бенямин Нетаняху преди отпътуването си за Ню Йорк за 73-та годишна сесия на Общото събрание на ООН, коментирайки  , съобщи The Jerusalem Post. „През последните три години Израел се справя много успешно в предотвратяване на военното укрепване на Иран в Сирия и в опитите за доставка на смъртоносно оръжие на „Хизбула“ в Ливан“, заяви Нетаняху. От редакцията припомнят, че в Ню Йорк Нетаняху ще проведе среща с държавния глава на САЩ Доналд Тръмп – петата им по ред. Решението на Русия да предаде на Сирия С-300 ще бъде важна част от дискусията между двамата лидери. Подчертава се, че Вашингтон също се противопоставя на решението на Москва да подсили сирийската ПРО. Опасенията на Израел са, че системата ще затрудни армията в усилията й да поразява ирански позиции в Сирия. Москва обяви предаването на С-300 на Дамаск в отговор на инцидента със свалянето на руския разузнавателен самолет „Ил-20“ в Източното Средиземноморие. Русия обвини Израел за катастрофата, при която загинаха 15 военнослужещи на Москва. На свой ред Израел хвърли вината върху Сирия и Иран. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com    ", "date": "2018.09.25", "title": " Бенямин Нетаняху: Израелските отбранителни сили ще продължат да поразяват ирански позиции в Сирия"}
{"url": "https://trud.bg/%d0%b1%d1%8a%d0%bb%d0%b3%d0%b0%d1%80%d0%b8%d1%8f-%d0%b8%d0%b7%d0%bf%d1%80%d0%b0%d1%89%d0%b0-24-%d1%81%d1%8a%d1%81%d1%82%d0%b5%d0%b7%d0%b0%d1%82%d0%b5%d0%bb%d0%b8-%d0%b2-14-%d1%81%d0%bf%d0%be%d1%80/", "text": "България ще бъде с 24 състезатели в 14 вида спорт на младежките олимпийски игри в Буенос Айрес (6-18 октомври), съобщиха от Български олимпийски комитет. Делегацията ще бъде водена от председателя на БОК Стефка Костадинова. В състава е и генсекът на БОК Белчо Горанов. Наши състезатели ще преследват отличия в следвите видове спорт: спортна акробатика, бадминтон, бокс, борба, вдзигане на тежести, джудо, спортно катерене, фехтовка, художествена гимнастика, спортна стрелба, плуване, лека атлетика, модерен петобой и тенис. Спортна акробатика  Мариела Костадинова смесена двойка  Панайот Димитров смесена двойка Бадминтон  Мария Делчева индивидуално Бокс  Горяна Стоева кат. 51кг Борба  Едмонд Назарян кл. стил кат. 45кг Джудо  Алекса Георгиева кат. до 44кг Спортно катерене  Петър Иванов Художествена гимнастика   Татяна Воложанина индивидуално Спортна стрелба   Кирил Антонов Киров пистолет  Пламен Емилов Емилов пушка Вдигане тежести   Галя Шатова кат. 63 кг  Христо Христов кат. +85 кг Модерен петобой  Христо Панайотов индивидуално  Зорница Стоилова индивидуално Плуване  Йордан Янчев 200,400, 800м свободен стил  Тихомир Тодоров 50, 100, 200м бътерфлай  Диана Петкова 50, 100м свободен стил; 50м бруст  Василики Кадоглу 800м свободен стил Лека атлетика  Александра Начева троен скок  Валентин Андреев хвърляне на чук  Яна Копчева тласкане на гюлле  Веселин Живков 200м Фехтовка  Йоана Илиева сабя Тенис  Адриан Андреев сингъл Длъжностни лица   16 треньори  Гергана Денева треньор Спортна акробатика  Слънчезар Цанков треньор Бадминтон  Петър Лесов треньор Бокс  Станислав Борисов треньор Борба  Емил Дамянов треньор Джудо  Белла Каратанчева треньор Худ. гимнастика  Васил Киров треньор Спортно катерене  Румяна Апостолова треньор Спортна стрелба  Живко Николов треньор Вдигане тежести  Владимир Кузманов треньор Модерен петобой  Ботко Трендафилов треньор Плуване  Стойко Цонов треньор Лека атлетика скокове  Андриан Андреев треньор Лека атлетика хвърляния  Христо Стоянов треньор Лека атлетика бягане  Ивайло Трайков треньор Тенис  Ивайло Воденов треньор Фехтовка Ръководство на делегацията  Стефка Костадинова председател на БОК, ръководител на делегацията  Белчо Горанов генерален секретар, зам. ръководител на делегацията  Камелия Игнатова шеф на мисия Оперативно управление   Д-р Стефан Стругаров главен лекар  Християн Янков протокол и транспорт  Лилия Пандурова администрация  Ивана Динева образователна програма", "date": "2018.09.25", "title": " България изпраща 24 състезатели в 14 спорта на младежката олимпада в Буенос Айрес"}
{"url": "https://trud.bg/%d0%b2-%d0%b0%d0%ba%d1%81%d0%b0%d0%ba%d0%be%d0%b2%d0%be-%d0%bf%d1%80%d0%b5%d0%b4%d0%bb%d0%b0%d0%b3%d0%b0%d1%82-%d1%81%d0%be%d1%86%d0%b8%d0%b0%d0%bb%d0%bd%d0%b8-%d1%83%d1%81%d0%bb%d1%83%d0%b3%d0%b8/", "text": "В община Аксаково е създаден Център за социални услуги на едно гише, в който имащите нужда заявяват проблема си и получават най-адекватното му решаване. Благодарение на електронната платформа Social One Stop Shop желаещите да се възползват от иновативните социални услуги могат да се запознаят с тях, без да напускат дома си. Варненската община участва по проекта „Социални услуги на едно гише” на Оперативна програма „Развитие на човешките ресурси”, съфинансирана от Европейския социален фонд. Общата стойност е 198 000 лв. и е в ход от края на миналата до края на 2018 г.Външните партньори са испанската община Игуалада и Полската асоциация за социална политика. Аксаково е организатор на двудневна международна конференция “Социални услуги на едно гише – нов подход за социално включване”, която се провежда във Варна. В момента над 460 души в общината ползват широк спектър социални услуги, сред които домашен социален патронаж, личен асистент, социален асистент, домашен помощник, център за обществена подкрепа, кризисен център за жертви на домашно насилие и др.", "date": "2018.09.25", "title": " В Аксаково предлагат социални услуги на едно гише"}
{"url": "https://trud.bg/%d0%bf%d0%be%d1%81%d0%bb%d0%b0%d0%bd%d0%b8%d0%ba%d1%8a%d1%82-%d0%bd%d0%b0-%d0%b3%d0%b5%d1%80%d0%bc%d0%b0%d0%bd%d0%b8%d1%8f-%d0%b2%d0%b5%d0%bb%d0%b8%d0%ba%d0%be-%d1%82%d1%8a%d1%80%d0%bd%d0%be%d0%b2/", "text": "Посланикът на Федерална Република Германия Негово Превъзходителство Херберт Салбер се срещна днес със Заместник кмета на Община Велико Търново Снежана Данева- Иванова.  Гостът бе подробно запознат както със знаковите исторически събития и уникалното културно- историческо наследство на Старата столица, така и със съвременният облик и динамика на града и общината. Данева акцентира в експозето си върху успешното развитие на Велико Търново, като водеща дестинация за културен туризъм в България. Тя запозна госта с огромният принос, който двата университета имат за развитието и динамиката на града. Представи бизнеса и възможностите за реализиране на инвестиционни проекти в града и региона. Тя запозна дипломата с изключително успешната реализация на европейските проекти във Велико Търново и с факта, че градът е сред петте водещи български града в осъществяването на проектите, свързани с европейската кохезионна политика. Заместник кмета запозна негово Превъзходителство с високите темпове на икономическо развитие, довели до практическата липса на безработица и факта, че велико Търново става предпочитано място за вътрешната миграция на хората, които търсят по-добро място за живеене и професионална реализация.  Госпожа Данева спомена пред посланика, че Германия е сред малкото страни в ЕС,, в които Велико Търново няма отношения на партньорство и побратимяване. Негово Превъзходителство Херберт Салбер заяви, че за пръв път е във Велико Търново , но е очевидно, че това е град със специален характер и уникална атмосфера, от която той е изключително впечатлен. В хода на разговора Посланик Салбер пое ангажимент да проучи и след консултации с Асоциацията на градовете в Германия ще предложи подходят град, с който Велико Търново би могъл да установи отношения на партньорство, сътрудничество и побратимяване. Посланикът на Германия сподели, че е приятно впечатлен от факта, че Велико Търново се развива възходящо и устойчиво, че практически няма безработица и това го прави притегателен център за хора от съседни и близки градове и региони, които намират в Старата столица място за реализацията на своите лични, семейни и бизнес проекти. Той заяви, че качеството и нивото на кадрите на място е сред особено важните и нерядко решаващи аргументи в избора на немските инвеститори при вземане на решение къде да бъдат реализирани инвестиционните проекти в България. Дипломатът прояви интерес съществува ли тенденция за връщане на хора от града и региона, които са получили своето образование в Европа и света , които се завръщат и търсят своята реализация тук. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.09.25", "title": " Посланикът на Германия: Велико Търново е град със специален характер и уникална атмосфера"}
{"url": "https://trud.bg/%d0%bf%d1%80%d0%b5%d0%bc%d0%b8%d0%b5%d1%80%d1%8a%d1%82-%d0%b1%d0%be%d1%80%d0%b8%d1%81%d0%be%d0%b2-%d0%bd%d0%b0-%d0%be%d1%82%d0%ba%d1%80%d0%b8%d0%b2%d0%b0%d0%bd%d0%b5%d1%82%d0%be-%d0%bd%d0%b0-%d0%b4/", "text": "Българският министър-председател Бойко Борисов участва в откриването на Общия дебат на 73-та сесия на Общото събрание на ООН. Тази година основната тема на дебата е „ООН за всички хора: глобално лидерство и споделени отговорности за мирни, равнопоставени и устойчиви общества“. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2018.09.25", "title": " Премиерът Борисов на откриването на дебата в ООН (СНИМКИ)"}
{"url": "https://trud.bg/%d1%87%d0%b5%d0%b7-%d0%be%d0%b1%d0%bc%d0%b8%d1%81%d0%bb%d1%8f-%d0%bd%d0%be%d0%b2%d0%be-%d0%b4%d0%b5%d0%bb%d0%be-%d1%81%d1%80%d0%b5%d1%89%d1%83-%d0%b1%d1%8a%d0%bb%d0%b3%d0%b0%d1%80%d0%b8%d1%8f/", "text": "ЧЕЗ обмисля възможността да заведе ново арбитражно дело срещу България, съобщи пред   говорителката на чешката компания Алис Хоракова. Причината е, че държавата възпрепятства сделката за продажбата на активите на компанията на „Инерком“. Хоракова е категорична, че юристите на компанията анализират не само решението на Комисията за защита на конкуренцията, но и промените в закона за енергетиката. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.09.25", "title": " ЧЕЗ обмисля ново дело срещу България"}
{"url": "https://trud.bg/%d0%b0%d0%bd%d1%82%d0%b8%d0%b1%d1%8a%d0%bb%d0%b3%d0%b0%d1%80%d1%81%d0%ba%d0%b8%d1%8f%d1%82-%d1%82%d0%be%d0%bd-%d0%b2%d0%bb%d0%b5%d0%b7%d0%b5-%d0%b2-%d0%b0%d0%b3%d0%b8%d1%82%d0%b0%d1%86%d0%b8%d1%8f/", "text": "Атмосферата в последната седмица от кампанията преди референдума в Македония е доста нажежена. Има жестоко противопоставяне между управляващата коалиция и най-голямата опозиционна сила. Така описа ситуацията журналистът Виктор Канзуров по  . „Двете страни – и тези, които агитират за приемане на договора с Гърция и за промяна на името в Република Северна Македония, и тези, които са за бойкотиране на този референдум на 30 септември, и двете страни се мобилизират на националистическа основа, даже бих казал на национал-шовинистична основа“, коментира Канзуров. Освен антигръцкия и антизападен елемент, който съпътства агитацията на неформалното движение „Бойкотирам“, в тяхната пропаганда има и антибългарски нагласи, разказа журналистът. По думите му, това може да се долови и в агитацията на управляващите. „Управляващите описват заплахата, ако не бъде приет този договор с Гърция, което означава, че няма да има шанс за включване на страната в НАТО и ЕС – заплаха от някаква българизация и това беше особено подчертано от координатора на Македония за НАТО, който в едно телевизионно предаване каза: „Хубаво би било да бъде приет този договор и нашите македонски граждани да не се унижават толкова да кандидатстват за български паспорти, и там в документите, в заявленията, да пишат, че са нещо друго, а не това, което са – от друг етнос“, обясни Виктор Канзуров. Българският културен клуб в Скопие /БККС/ призова всички граждани на Република Македония да гласуват на предстоящия референдум на 30 септември:", "date": "2018.09.25", "title": " Антибългарският тон влезе в агитацията срещу референдума в Македония"}
{"url": "https://trud.bg/%d0%bd%d0%be%d0%b2%d0%b0-%d0%bd%d0%b0%d0%b4%d0%b5%d0%b6%d0%b4%d0%b0-%d0%b7%d0%b0-%d1%8f%d0%b4%d1%80%d0%b5%d0%bd%d0%b0%d1%82%d0%b0-%d1%81%d0%b4%d0%b5%d0%bb%d0%ba%d0%b0-%d1%81-%d0%b8%d1%80%d0%b0%d0%bd/", "text": "Целта е заобикаляне на санкциите на САЩ Страните, които остават в иранската ядрена сделка, обявиха, че ще създадат нов механизъм за разплащания, за да запазят търговията с Иран и така да заобиколят американските санкции, предаде Би Би Си. Системата ще облекчи петролните компании и бизнеса да продължат взаимодействието с Техеран, без да разчитат на ръководения от САЩ глобален пазар и на долара. Все още предстои обаче да стане ясно как ще работи новият механизъм. През май т.г. US президентът изтегли САЩ от споразумението с Иран от 2015 г. и наложи санкции над Ислямската република. Съвместният всеобхватен план за действие, както официално се нарича сделката, бе договорен при управлението на Барак Обама. В замяна на облекчаване на санкциите тогава Иран се ангажира да ограничи ядрената си дейност. Новата инициатива бе обявена късно в понеделник от дипломат №1 на Евросъюза Федерика Могерини след преговори в ООН с оставащите в договора – Великобритания, Германия, Китай, Русия, Франция. В становище се казва, че страните са решени “да защитят свободата на икономическите си играчи за легитимен бизнес с Иран”. Могерини уточни, че експерти ще дискутират дейтали около нови механизми за разплащане. Скептици обаче се усъмниха в приложението на идеята, тъй като САЩ може да променят санкциите си, така че да обхванат новата система.", "date": "2018.09.25", "title": " Нова надежда за ядрената сделка с Иран\t\t\t"}
{"url": "https://trud.bg/coolio-%d0%be%d1%82%d0%bd%d0%be%d0%b2%d0%be-%d0%b2-%d0%b1%d1%8a%d0%bb%d0%b3%d0%b0%d1%80%d0%b8%d1%8f-%d0%b2-%d0%ba%d0%bb%d1%83%d0%b1-%d1%82%d0%b5%d1%80%d0%bc%d0%b8%d0%bd%d0%b0%d0%bb-1/", "text": "  Супер звездата COOLIO, носител на награда Grammy за       и с над 17 милиона продадени записа по целия свят, идва за нов концерт в България – на 4 октомври в столичния клуб “Терминал 1”. Изпълнителят на „Gangsta’s Paradise“ ще даде старт от София на европейското си турне, което ще започне именно от тук, а до края на октомври ще обиколи повечето европейски държави.  Билети на цена 40 лева можете да намерите на   Office 1 Superstore, бензиностанции OMV, Orange Center, Orange.bg, Usit Colours, Билетен център в НДК, Български пощи, Строежа, Вастелс България, Каса “Арена Армеец”, Технополис, Duende Travel София, книжарница „Бард“, книжарница „На спирката“.  Рап иконата COOLIO е номер едно в класацията на Billboard Magazine през 1995 г. и получава Billboard Music Award през 1994 и 1996 г. Негова е музиката към популярния сериал за деца “Kenan и Kel” на Nickelodeon. Той е носител на American Music award, три пъти – на наградата на MTV, два пъти на Nickelodeon Kids Choice Awards и World Music award. Преди да получи най-високото отличие – Grammy през 1996 г., той има две поредни номинации (през 1994 и 1995 г.).  Винаги търсещ и нестандартен, Coolio явно умее да изненадва феновете си. Едно от предизвикателствата, в които се впуска е света на анимацията. Негов е сингълът и видеото на „Dexter“ за анимацията „Dexter’s Laboratory: Home Boy Genius – The Hip-Hop Experiment. Повлян от този забавен и креативен момент той издава цял албум –  „The Hip-Hop Experiment“, включващ само песни вдъхновени от сериала ““Dexter’s Laboratory” (сериал с изключително висок рейтинг и номинация за награда Emmy). Като истински хамелеон, през годините Coolio се разписва и със собствена готварска книга и уеб канал с видео рецепти, готвейки ни с идеята “да преоткрием старите рецепти”.  В началото на 2017 г. Coolio издаде песента „Kill Again“, оцелял и сякаш помъдрял след цял куп предивикателни уроци на съдбата. С песента си той напомня и говори, че има нужда от социална промяна в американските градове. „ ” разказва той. “….  „, продължава Coolio.  „Kill Again“ е част от последният му ЕP „Long Live the Thief“, който съдържа пет песни и е продължение на „It Takes a Thief“.  След   турнето му ще премине през Швеция, Швейцария, Обединеното кралство, Ирландия, Полша, Украйна, Холандия, Унгария, Германия и други.  Следете събитието във фейсбук ", "date": "2018.09.25", "title": " COOLIO отново в България в клуб “Терминал 1”"}
{"url": "https://trud.bg/%d0%bc%d0%bb%d0%b0%d0%b4%d0%b5%d0%bd-%d0%bc%d0%b0%d1%80%d0%b8%d0%bd%d0%be%d0%b2-%d0%bd%d0%b5-%d0%bc%d0%be%d0%b6%d0%b5-%d1%81%d0%b8%d1%81%d1%82%d0%b5%d0%bc%d0%b0%d1%82%d0%b0-%d1%81%d0%b0%d0%bc%d0%be/", "text": "Вътрешният министър Младен Маринов откри санираната сграда на полицията в Благоевград заедно с кмета Атанас Камбитов. Отвън сградата е красива и нова, но вътре не е имало ремонт и преоборудване. Полицията работи с компютри втора ръка дарени им от съда, столове си носят от дома. По този повод новия министър заяви и обеща като приоритет да му бъде подобряване на материалната база на полицията, както и личното им оборудване-униформи, жилетки и други. Аз съм диалогичен човек, но не може системата само да иска, трябва и да дава, каза още Маринов в отговор на въпрос как ще работи със синдикатите. Заяви,че ще се работи усилено по разкриване на контрабандата и сивия сектор, обясни,че съставът на МВР е стабилен. И каза,че който не издържа или му е тежко сам да преценява какво да прави, това по повод въпрос за наличието на доста пенсионери, които работят все още в системата. Министърът поздрави състава на полицията в Благоевград и дари с плакет за добро сътрудничество кмета на общината Атанас Камбитов. Сградата на полицията е санирана за 1,5 млн. лева.", "date": "2018.09.25", "title": " Младен Маринов: Не може системата само да иска, трябва и да дава"}
{"url": "https://trud.bg/%d0%bf%d1%80%d0%be%d0%ba%d1%83%d1%80%d0%b0%d1%82%d1%83%d1%80%d0%b0%d1%82%d0%b0-%d0%b7%d0%b0%d0%bf%d0%be%d1%87%d0%b2%d0%b0-%d0%bf%d1%80%d0%be%d0%b2%d0%b5%d1%80%d0%ba%d0%b0-%d0%b7%d0%b0-%d1%81%d1%80/", "text": "Районната прокуратура в Благоевград се е самосезирала за проверка на  , при който се срути фасада на търговски комплекс – МОЛ „Ларго“ в града. Това съобщиха от пресцентъра на държавното обвинение. Във връзка с информация, излъчена в репортажи на национални телевизии относно данни за нарушение на строителните книжа по приемането на обекта, както и такива при изграждането на конструкцията на фасадата, е възложено извършване на комплексна проверка. С постановление на прокурор в Районна прокуратура – Благоевград е разпоредено експерти от Община Благоевград и Регионална дирекция за национален строителен контрол да установят данни относно фирмата изпълнител, изградила фасадата, съответствие на строежа на строителните изисквания, надзор върху обекта и пускането му в експлоатация, както и за контролните проверки. Материалите за извършената комплексна проверка следва да бъдат предадени в Районната прокуратура в едномесечен срок.", "date": "2018.09.25", "title": " Прокуратурата започва проверка за срутената фасада на мола в Благоевград"}
{"url": "https://trud.bg/%d0%b2-%d0%b1%d0%be%d0%ba%d1%81%d0%b0-%d0%bd%d0%b5-%d1%81%d0%b5-%d1%81%d1%8a%d0%be%d0%b1%d1%80%d0%b0%d0%b7%d0%b8%d1%85%d0%b0-%d1%81-%d0%bc%d0%be%d0%ba/", "text": "Световната федерация по бокс (АИБА) не се съобрази с препоръката на Международния олимпийски комитет (МОК) и издигна кандидатурата на Гафур Рахимов за президентския пост. Узбекът е разследван за връзки с организираната престъпност. А в САЩ има забрана да извършва каквито и да било финансови операции.  Узбекът временно изпълнява длъжността на президент, след като бившият Чинг Куо Ву (Тайван) бе принуден да се оттегли заради слабо управление. Преди 10 дни МОК препоръча на АИБА да не издига Рахимов за глава на организацията, тъй като това можа да застраши оставането на спорта на олимпиадата Токио 2020. Тогава настоящият бос призова членовете да се не поддават на спекулации, и че АИБА си има свои правила. До 3 октомври Изборната комисия на АИБА трябва да се произнесе за коректността на кандидатурите. А конгресът е на 3 ноември в Москва.  По регламент претендентите трябва да бъдат издигнати от националната федерация и подкрепени от поне още 20 други страни.  За поста бе издигнат и настоящият вицепрезидент Серик Конакбаев (Узбекистан), олимпийски вицешампион от Москва 80.  В началото на ноември и изпълкомът на МОК ще реши въпроса за оставането на бокса за игрите Токио 2020.", "date": "2018.09.25", "title": " В бокса не се  съобразиха с МОК"}
{"url": "https://trud.bg/%d0%bd%d1%8f%d0%bc%d0%b0-%d0%be%d0%bf%d0%b0%d1%81%d0%bd%d0%be%d1%81%d1%82-%d0%b7%d0%b0-%d0%be%d1%82%d0%be%d0%bf%d0%bb%d0%b8%d1%82%d0%b5%d0%bb%d0%bd%d0%b8%d1%8f-%d1%81%d0%b5%d0%b7%d0%be%d0%bd-%d0%b2/", "text": "Топлофикация Сливен работи на пълни мощности и няма опасност да бъде провален отоплителния сезон на града. Това обяви директорът на ТЕЦ-а инж. Кънчо Танев, след като снощи на площадка в предприятието изгоряха близо 1000 тона бали слама, подготвени за изгаряне по време на сезона, предаде  . Инж. Танев съобщи, че след локализиране на огнището на пожара огнеборците са се оттеглили и то се наблюдава и контролира от служители на топлоцентралата. „Пожарът е овладян в момента. Контролира се от нашите служители. Говоря овладян, тъй като има още бали, които тлеят и в момента там се предприемат мерки по гасенето. Наблюдаваме ги, така че няма някаква опасност за самата централа.“ Той коментира, че балите са били правилно съхранени и са били на достатъчно голямо разстояние от въглищата. „ Не са до въглищата. Обособено място е, тъй като по въглищата, там нямаме поражения. Това си е на съвсем различно отделно обособено място, така че смятам, че не е проблем, там където са в момента.“ Директорът на ТЕЦ-а обяви, че в момента тече вътрешна проверка, която да изясни причините довели до огнения инцидент.", "date": "2018.09.25", "title": " Няма опасност за отоплителния сезон в Сливен след пожара в ТЕЦ-а"}
{"url": "https://trud.bg/%d0%bc%d1%8a%d0%b6-%d0%be%d1%82-%d1%8f%d0%bc%d0%b1%d0%be%d0%bb%d1%81%d0%ba%d0%be-%d1%81%d0%b5%d0%bb%d0%be-%d0%b5-%d0%bf%d0%be%d1%87%d0%b8%d0%bd%d0%b0%d0%bb-%d0%be%d1%82-%d0%b7%d0%b0%d0%bf%d0%b0%d0%b4/", "text": "84-годишен мъж от ямболското село Ботево е починал от западнонилска треска, съобщи  , позовавайки се на Регионалната здравна инспекция в Ямбол. Основен преносител на заболяването са комарите. Възрастният мъж е лекуван една седмица в Ямболското инфекциозно отделение, обясни д-р Наташа Капсъзова от Регионалната здравна инспекция. “Намерен е в къщи неконтактен, в безпомощно състояние. Мозъчният оток в началото е причина да се изпратят пробите за изследване в София, след което са се доказали антитела срещу западнонилска треска“, каза още д-р Капсъзова. “Мъжът не е пътувал в рискови държави и няма видими данни за ухапване от комари“, допълни още тя. В началото на септември на всички здравни специалисти в Ямболска област беше препоръчано да не изключват от диагнозите си западнонилската треска, тъй като регионът е рисков. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.09.25", "title": " Мъж от ямболско село е починал от западнонилска треска"}
{"url": "https://trud.bg/%d0%be%d1%82%d0%ba%d1%80%d0%b8%d1%82-%d0%b5-%d1%82%d1%80%d1%83%d0%bf%d1%8a%d1%82-%d0%bd%d0%b0-77-%d0%b3%d0%be%d0%b4%d0%b8%d1%88%d0%b5%d0%bd-%d0%b4%d1%8f%d0%b4%d0%be-%d0%b8%d0%b7%d1%87%d0%b5%d0%b7/", "text": "Трупът на 77-годишен от село Първица е бил открит в събота около 9,30 часа в землището на село Тихомир. Възрастният мъж изчезна преди около 20 дни, беше обявен за местно, а след това и за общодържавно издирване, съобщи от  . Полицаи от Районното управление в Кирково претърсиха трасето, по което човекът се прибирал към дома си, но без успех. Местна жителка, която търсила кравата си, открила тялото. Дежурна оперативна група е извършила оглед. Следи от насилствена смърт не са открити. Тялото е транспортирано за аутопсия в кърджалийската болница. Образувано е досъдебно производство.", "date": "2018.09.25", "title": " Открит е трупът на 77-годишен дядо, изчезнал преди 20 дни"}
{"url": "https://trud.bg/%d0%bd%d0%b8%d0%ba%d0%be%d0%bb%d0%b8%d0%bd%d0%b0-%d0%b0%d0%bd%d0%b3%d0%b5%d0%bb%d0%ba%d0%be%d0%b2%d0%b0-%d0%bf%d0%be-%d1%87%d0%b5%d1%80%d0%bd%d0%be%d0%bc%d0%be%d1%80%d0%b8%d0%b5%d1%82%d0%be-%d1%81/", "text": "Министърът на туризма Николина Ангелкова проведе работна среща с Луис Алфонсо де Алба, специален пратеник на генералния секретар на ООН за Срещата на върха по въпросите на климата през 2019 г. Двамата разговаряха в рамките на второто издание на Световния икономически форум в Ню Йорк. Той се провежда в периода 24-25 септември, като основните акценти в тазгодишното му издание са възможности и фактори за влияние върху устойчивото развитие. Министър Ангелкова е на форума по лична покана от г-н Борге Бренде, президент на Световния икономически форум. Министър Ангелкова и г-н Де Алба подчертаха прякото влияние на туризма от климатичните промени и изключителното значение на мерките за опазване на околната среда. С Министерството на околната среда и водите (МОСВ) работим съвместно по различни инициативи за опазване на околната среда в България, заяви министър Ангелкова. Тя добави, че по българското Черноморие се правят непрекъснати проверки по отношение чистотата на водата и морските плажове с цел да се гарантира сигурността на туристите. Министърът добави още, че по време на българското председателство на Съвета на Европейския съюз е проведена неформалната среща под наслов „Туризъм и икономически растеж“, на която бе взето решение всички страни от ЕС да работят за ограничаване на опасността от изменения в климата. В рамките на Световния икономически форум Министър Ангелкова разговаря и с Ал Гор, вицепрезидент на САЩ за периода 1993-2001 г. Той поздрави България за отличните резултати, които постига в туризма, и добави, че секторът е важен фактор за икономическия растеж на страната ни. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.09.25", "title": " Николина Ангелкова: По Черноморието се правят непрекъснати проверки за чистотата на водата и плажовете"}
{"url": "https://trud.bg/%d0%b2%d1%8a%d0%b2-%d0%b2%d1%80%d0%b0%d1%86%d0%b0-%d0%be%d1%82%d0%ba%d1%80%d0%b8%d1%85%d0%b0-%d0%bf%d0%b0%d0%bc%d0%b5%d1%82%d0%bd%d0%b8%d0%ba-%d0%bd%d0%b0-%d0%b6%d0%b5%d1%80%d1%82%d0%b2%d0%b8%d1%82/", "text": "Признателни врачани откриха паметен знак, който да напомня на поколенията за наводнението от 1 май 1966 година, което отне стотици животи и промени хиляди съдби. Постаментът се намира в близост до Природозащитен център „Натура“, а идеята за неговото реализиране е на инициативен комитет „Памет за Враца“, предаде  . „Паметен знак ще напомня на поколенията за този урок на нещастната история на двете селища и на долината на река Лева“, каза на откриването председателят на инициативния комитет „Памет за Враца“ проф. Ангел Кунов. Кметът Калин Каменов, общински съветници, депутатът Красимир Богданов и близки на загиналите в злополучния инцидент и общественици уважиха церемонията. „Искам да благодаря на инициативния комитет за активната дейност и успешно реализираната цел. Вярвам, че тази плоча ще съхрани спомена за случилото се преди повече от половин век. Дълбок поклон пред загиналите наши съграждани в инцидента от 1-ви май 1966 година“, обърна се Каменов към присъстващите. С дълбок поклон пред паметния знак бяха поднесени венци и цветя. Скулпторът Цено Ценов, който е изсекъл паметния знак, си спомни какво е преживял преди 52 години: „Току-що бях завършил и се бях дипломирал и се прибирах от София за постоянно тук. Слизам на гара Враца и видях, че на гара Враца тече вода… Видях наводнението половин час след като беше отминала голямата вода.“", "date": "2018.09.25", "title": " Във Враца откриха паметник на жертвите от наводнението през 1966 г."}
{"url": "https://trud.bg/%d1%81%d0%be%d1%86%d0%b8%d0%b0%d0%bb%d0%bd%d0%b8%d1%8f%d1%82-%d0%bc%d0%b8%d0%bd%d0%b8%d1%81%d1%82%d1%8a%d1%80-%d0%bf%d1%80%d0%b0%d0%b2%d1%8f%d1%82-%d0%b8%d0%b7%d0%bc%d0%b0%d0%bc%d0%b8-%d1%81-%d0%bf/", "text": "Отпадането на тавана на всички пенсии има не само финансова страна, но е въпрос и на справедливост. Това каза социалният министър Бисер Петков по повод предложение на пенсионерски организации за отпадане на тавана на всички пенсии, а не само на новите, което утре ще бъде разгледано от депутатите. В отговор на въпрос възможно ли е отпадането на тавана за всички пенсии, министър Петков каза, че всичко е възможно, въпросът е дали това би било справедливо и добре прието от обществото, защото действителните размери на някои от пенсиите са доста високи. Друг е въпросът доколко обществото ще приеме, че тези пенсии са справедливо изчислени, допълни Бисер Петков. Той подчерта, че за времето преди 1997 г. няма регистър на осигурените и не е тайна, че съществуват опити за измама чрез представяне на неверни документи. Най-вероятно таванът на пенсиите няма да отпадне през 2019 г., коментира министърът на финансите Владислав Горанов. Министър Петков припомни, че в Кодекса за социално осигуряване е записано, че таванът пада за новите пенсии от началото на 2019 г. За старите пенсии таванът ще се увеличи от 910 лв. на 1040 лв.", "date": "2018.09.25", "title": " Социалният министър: Правят измами с пенсиите\t\t\t"}
{"url": "https://trud.bg/%d0%bc%d0%b0%d0%bd%d1%84%d1%80%d0%b5%d0%b4-%d0%b2%d0%b5%d0%b1%d0%b5%d1%80-%d0%bf%d0%be%d0%b7%d0%b4%d1%80%d0%b0%d0%b2%d0%b8-%d1%86%d0%b2%d0%b5%d1%82%d0%b0%d0%bd%d0%be%d0%b2-%d0%b7%d0%b0-%d0%b8%d0%b7/", "text": "Председателят на Парламентарната група на ГЕРБ и зам.-председател на партията Цветан Цветанов проведе работна среща в Брюксел с председателя на Групата на ЕНП в Европейския парламент Манфред Вебер. В рамките на срещата Цветан Цветанов информира Вебер за политическата ситуация в страната, като на свой ред председателят на групата на ЕНП в ЕП приветства отличните икономически показатели на България. Манфред Вебер поздрави Цветанов за   от Съвместната група за парламентарен контрол на дейността на Агенцията. По думите на председателя на групата на ЕНП в ЕП е важен личният пример на политици като Цветанов, които са активни на местно и национално ниво и същевременно поемат сериозни ангажименти и на европейско ниво. „Именно в това е бъдещето на политиката – да засилва връзките между местното, националното и европейското измерение, за да може да постига най-ефективно реални решения в полза на гражданите“, заяви Цветанов. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2018.09.25", "title": " Манфред Вебер поздрави Цветанов за избора му за постоянен представител в Управителния съвет на Европол"}
{"url": "https://trud.bg/%d1%80%d0%b0%d0%b4%d0%be%d1%81%d0%b2%d0%b5%d1%82-%d1%80%d0%b0%d0%b4%d0%b5%d0%b2-%d0%bf%d1%80%d0%b5%d0%b4%d1%81%d0%b5%d0%b4%d0%b0%d1%82%d0%b5%d0%bb-%d0%bd%d0%b0-%d0%b1%d1%81%d0%ba-%d0%bd%d0%b0-%d0%b2/", "text": "433 000 са работещите в администрацията на държавата, а работещите компании са 405 000. По този начин на всеки стопански субект се пада по един чиновник. Това заяви в Бургас Радосвет Радев, председател на Българската стопанска камара. По думите му най-страшното в случая е, че самата бюрокрация бюрократизира бизнеса. “Защото аз, ако имам 15 души, трябва да назнача човек за връзка с инквизиторите”, посочи той. Според него едно от обясненията за намаляване на безработицата в България е драматичният ръст на наемане на хора от администрацията. По думите му голяма част от публичния ресурс, който се усвоява по различни обществени поръчки, се харчи непрозрачно, а самите търгове са нагласени. Председателят на БСК коментира и предложението на земеделския министър Румен Порожанов търговските вериги да продават хляб без надценка. “Категорично държавата няма работа в това нещо. Категорично! Всякакви опити на държавата да играе на пазара, са опити да се играе в уговорен мач”, каза Радев.", "date": "2018.09.25", "title": " Радосвет Радев, председател на БСК: На всяка фирма се пада по един чиновник\t\t\t"}
{"url": "https://trud.bg/%d0%b4%d0%be%d0%bd%d0%b0%d0%bb%d0%b4-%d1%82%d1%80%d1%8a%d0%bc%d0%bf-%d0%be%d0%bf%d0%b5%d0%ba-%d0%bf%d1%80%d0%be%d0%b4%d1%8a%d0%bb%d0%b6%d0%b0%d0%b2%d0%b0-%d0%b4%d0%b0-%d0%be%d0%b3%d1%80%d0%b0%d0%b1/", "text": "Американският президент Доналд Тръмп заяви, че членовете на ОПЕК (Организацията на страните износителки на петрол – бел.ред.) продължават да „ограбват останалата част от света“. „Страните от ОПЕК ограбват света. Ние защитаваме тези държави напразно, а те се възползват от нас като повишават цените (на петрола – бел.ред.). Искаме да престанат да ги намаляват. Няма да търпим тези ужасни цени още дълго“, заяви Тръмп в речта си пред 73-ото Общо събрание на ООН в централата на организацията в Ню Йорк. „Затова поздравявам европейските държави, които се опитват да се откъснат от енергийната си зависимост от Русия. Германия ще стане напълно зависима от руски енергийни доставки, ако не преосмисли политиката си“, каза още президентът на САЩ. САЩ работят със страните от Близкия Изток, включително с Йордания и Египет, за формирането на стратегически регионален съюз с цел укрепване на сигурността, обяви Доналд Тръмп. „В крайна сметка работа на всяка страна от региона е да реши какво бъдеще иска за себе си. По тази причина САЩ работят със страните от Персийския залив, включително с Йордания и Египет, за да формират регионален стратегически алианс, с помощта на който близкоизточните държави ще могат да подпомагат просперитета, стабилността и сигурността в своя регион“, обясни американският президент. По неговите думи, разрешаването на сирийския конфликт също трябва да помогне за решаването на проблема с режима в Иран. „Всеки вариант за разрешаване на хуманитарната криза в Сирия трябва да включва изработването на стратегия по отношение на ужасния режим, който я разпалва и финансира (кризата). Това е корумпираната диктатура в Иран“, обясни Тръмп. Американският президент заяви, че Вашингтон призовава за оживяване на мирния процес в Сирия под егидата на ООН, но е готов да отговори със сила ако бъде използвано химическо оръжие. „Нашата обща цел трябва да бъде деескалацията на военния конфликт и търсенето на политическо решение, което да отразява волята на сирийския народ“, заяви държавният глава на САЩ, като предупреди, че Америка ще „отговори“, ако сирийската правителствена армия използва химическо оръжие. Тръмп заяви още, че САЩ ще предоставят помощ само на страните, които считат за приятелски.  „Ще преценим кое работи и кое не работи и дали страните, които получават нашите долари и на нашата защита взимат присърце нашите интереси. В бъдеще ще предоставяме външна помощ само на тези, които ни уважават и са ни искрени приятели“, подчерта американският президент. Той използва речта си на 73-ото Общо събрание на ООН, за да отбележи, че Международния наказателен съд (МНС) в Хага няма никаква легитимност и нарушава „всички принципи на правосъдието“.  „Що се отнася до Америка, МНС няма юрисдикция, няма легитимност, няма власт“, категоричен е американският президент. „МНС претендира за почти универсална юрисдикция над гражданите на всички страни, нарушавайки принципите на правосъдието, справедливостта и честния процес. Никога няма да предадем суверенитета на Америка на неизбраната и безотчетна глобална бюрокрация“, каза Тръмп. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.09.25", "title": " Доналд Тръмп пред ООН: ОПЕК продължава да ограбва света\t\t\t"}
{"url": "https://trud.bg/%d0%bd%d0%be%d0%b2%d0%b0-%d0%ba%d1%80%d0%b5%d0%b4%d0%b8%d1%82%d0%bd%d0%b0-%d0%ba%d0%b0%d1%80%d1%82%d0%b0-%d0%b4%d0%b0%d0%b2%d0%b0-%d1%83%d0%b4%d0%be%d0%b1%d1%81%d1%82%d0%b2%d0%b0-%d0%bd%d0%b0-%d0%bf/", "text": "Подкрепят ограничаването на кешовите плащания Нова кредитна карта представи Fibank. Продуктът Evolve на Дайнърс клуб България, разработен съвместно с Първа инвестиционна банка (Fibank) и в партньорство с Mastercard, съчетава двойно повече възможности в една карта. “Картата ще е в полза на пътуващите хора. Предимствата й са, че при резервация на хотел, рентакар или организиране на пътуванията ви, ще имате безплатен достъп до вип салоните, които се осигуряват от Дайнърс клуб България, докато чакате полета си на летището, например”, коментира Симеон Илиев, изпълнителен директор на Дайнърс клуб България. България е пилотна страна за проекта, допълни Илиев. “Електронните разплащания бележат сериозен ръст в последните години в страната. 4 от 10 картодържателя в България ползват картата си поне веднъж дневно, което е сериозен показател как те са част от ежедневието ни”, каза Ваня Манова, мениджър на Mastercard за България и Македония. “Fibank подкрепя иновативните проекти, като този. Това е продиктувано от намаляването на дела на кеша, към което се стремим от много време. Според данни на БНБ за последните три години използването на картите като брой транзакции е нараснало с над 60%, а като стойност с 80%”, коментира Севдалина Василева, изпълнителен директор и член на УС на Fibank.", "date": "2018.09.25", "title": " Нова кредитна карта дава удобства на път\t\t\t"}
{"url": "https://trud.bg/%d1%81%d0%b0%d1%89-%d0%b2%d0%ba%d0%bb%d1%8e%d1%87%d0%b8%d1%85%d0%b0-%d0%b2-%d1%81%d0%b0%d0%bd%d0%ba%d1%86%d0%b8%d0%b8%d1%82%d0%b5-12-%d1%80%d1%83%d1%81%d0%ba%d0%b8-%d0%ba%d0%be%d0%bc%d0%bf%d0%b0%d0%bd/", "text": "Министерството на търговията на САЩ въведе ограничения срещу 12 руски компании, които, според Вашингтон, действат в разрез с интересите на националната сигурност на Съединените щати, съобщи ТАСС. Не се посочва точната дата, на която ще влязат в сила рестрикциите. В черния списък на ведомството влизат компаниите „Аерокомпозит“, „Дайвтехносървис“, Научно-производственото предприятие (НПП) „Гамма“, научно-изследователския институт „Вектор“, компания Nilco Group, Обнинското научно-производствено предприятие „Технология“, научно-производственото предприятие за подводни технологии „Океанос“, конструкторско бюро „Авиадвигатель“, група компании „Инфотекс“, компании „Сайрус Системс“, научно-производствената корпорация „Системьi прецизионного приборостроения“ и Воронежкия НИИ „Вега“. За тези организации вече ще действа т.нар. презумпция за отказ на продажба на американска продукция с двойно назначение за тях. Според САЩ, научно-изследователския институт „Вектор“, НПП „Гамма“, компания „Сайрус Системс“ и група компании „Инфотекс“ предполагаемо са „способствали дейността на злонамерени руски субекти в киберпространството“. Що се касае до компания „Дайвтехносървис“ и научно-производствени предприятия за подводни технологии „Океанос“, те са попаднали под санкциите за „доставка на оборудване и оказване на поддръжка на Военноморския флот (ВМФ) на Русия“. Останалите организации са включени „за поддръжка на руския военен аерокосмически отрасъл“. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com    ", "date": "2018.09.25", "title": " САЩ включиха в санкциите 12 руски компании"}
{"url": "https://trud.bg/%d1%80%d0%b0%d0%b7%d1%81%d1%82%d1%80%d0%b5%d0%bb%d1%8f%d1%85%d0%b0-%d1%81%d1%8a%d0%bf%d1%80%d1%83%d0%b3a-%d0%bd%d0%b0-%d0%bc%d0%b8%d1%81-%d0%b1%d1%8a%d0%bb%d0%b3%d0%b0%d1%80%d0%b8%d1%8f/", "text": "Четвърто убийство в РЮА Съпругът на “Мис България 1998” Наталия Гуркова бе разстрелян показно в Южна Африка. Джордже Михалевич, който се занимава с търговия с диаманти, е гръмнат с два куршума в понеделник вечерта, писаха медиите в РЮА. Съпругата му Наталия Гуркова в този момент била в България и разбрала за екзекуцията днес. 43-годишният бизнесмен е застигнат от смъртоносните куршуми на светофар в град Бедфордвю, недалеч от Йоханесбург. Според очевидци Михалевич шофирал синьо “Порше Панамера”, след като се прибирал от обяд в ресторант. Той спрял на светофара и тогава до него се доближил мотор “Кавазаки” с двама мъже на него. Те извадили оръжие и стреляли по страничното стъкло на колата. “След това той е продължил да кара колата си още 100 метра, излязъл е и е паднал на земята”, разказа капитан Андре де Жардероще от местната полиция. Първоначално от полицията отказваха да назоват името на жертвата, тъй като близките му все още не бяха уведомени за смъртта й. По-късно местни журналисти написаха в туитър, че убитият е Джордже Михалевич. Черногорецът управлява няколко фирми, които се занимават с бизнес с диаманти в Африка – “Sandton Gold”, “Diamond Exchange” и “Salon Prive”. Според сайта на една от компаниите, освен диаманти, тя изкупува и злато и други бижута. Бизнесменът е известен в Южна Африка и като Джордж Холивуд, заради светските му изяви. Той от години живее със семейството си в Йоханесбург. От местната полиция отказаха да назоват по какви версии се работи за разстрела, тъй като разследването все още продължавало. Според местната разследваа журналистка Манди Уинър, Михалевич бил приятел с друг известен бизнесмен от региона Крис Куремитис, известен като Господин Големия, който също бил застрелян преди време. Според Уинър приживе съпругът на Наталия Гуркова е твърдял пред нея, че бизнесът му е чист и законен. Журналистката твърди още, че това е четвъртото убийство на гражданин на бившите югославски републики в Южна Африка през последните месеци.   Миската и бизнесменът с 15-годишен брак Наталия Гуркова и Джордже Михалевич са заедно от 15 години. Двамата имат две деца – момиче и момче. През януари тази година двойката отпразнувала годишнината си в Дубай, където се запознали и влюбили. Преди около два месеца Наталия Гуркова се върнала в България. За кратко с нея бил и съпругът й. За последно двамата били засечени в средата на септември при откриването на нощен клуб в София. Миската изпаднала в шок, когато научила трагичната новина, казаха нейни познати. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2018.09.25", "title": " Разстреляха съпругa на „Мис България“ (обзор)\t\t\t"}
{"url": "https://trud.bg/%d0%b1%d0%b5%d0%b7-%d0%be%d1%82%d1%87%d0%b5%d1%82-%d0%bd%d0%b0-%d1%80%d0%b0%d0%b7%d1%85%d0%be%d0%b4%d0%b8%d1%82%d0%b5-%d0%bd%d0%b0-%d0%b5%d0%b2%d1%80%d0%be%d0%b4%d0%b5%d0%bf%d1%83%d1%82%d0%b0%d1%82/", "text": "Общият съд на ЕС постанови, че членовете на Европарламента не са длъжни да се отчитат как изразходват отредените им месечни надбавки към основната заплата в размер на 4400 евро, тъй като по този начин биха разкрили лична информация в противоречие на законодателството на общността, съобщиха информационните агенции. Тези средства се отпускат към основната им нетна заплата от €6600. Отхвърленият съдебен иск бе подаден от журналисти през 2015 г. и те заявиха, че ще обжалват решението на съда. Въпреки случаи на злоупотреби от страна на депутати, Европарламентът остава твърд в решението си да не се дава подробна информация за разходите.  ", "date": "2018.09.25", "title": " Без отчет на разходите на евродепутатите"}
{"url": "https://trud.bg/%d0%bb%d0%be%d0%b2%d1%86%d0%b8-%d0%bf%d0%be%d0%b8%d1%81%d0%ba%d0%b0%d1%85%d0%b0-%d0%be%d1%81%d1%82%d0%b0%d0%b2%d0%ba%d0%b0%d1%82%d0%b0-%d0%bd%d0%b0-%d0%bf%d0%be%d1%80%d0%be%d0%b6%d0%b0%d0%bd%d0%be/", "text": "Ловци в Северна България излязоха на протест и поискаха оставката на земеделския министър Румен Порожанов заради подготвяната от ведомството му забрана за групов лов на дива свиня. Те спряха движението на ферибота Никопол – Турну Мъгуреле от 8 до 11 часа. Забраната засяга около 220 дружинки или близо 6 000 ловци от ловностопанските райони от Русе до Видин. Според протестиращите въвеждането й с нищо не допринася за намаляването на популацията на дивите свине, които са основен източник на заразата от африканска чума по свинете. По думите им действията на държавата са противоречиви. “Веднъж ни призовават да ловуваме интензивно, за да намалим по-голямата популация на дива свиня и веднага след това пък ни забранява да ловуваме”, недоумяваха ловците. Те се заканиха, ако българските власти не ги чуят, да потърсят съдействие за решаване на проблема от Европейската комисия. И обещаха протестните действия да продължат до решаване на техните искания.    ", "date": "2018.09.25", "title": " Ловци поискаха оставката на Порожанов"}
{"url": "https://trud.bg/%d0%b5%d0%bc%d0%b8%d0%bb-%d0%b4%d0%b8%d0%bc%d0%b8%d1%82%d1%80%d0%be%d0%b2-%d1%80%d0%b5%d0%b2%d0%b8%d0%b7%d0%be%d1%80%d0%be-%d0%b2-%d0%b1%d1%8a%d0%bb%d0%b3%d0%b0%d1%80%d0%b8%d1%8f-%d0%b5-%d0%bf%d0%be/", "text": "В България е по-лесно да бъдат затворени легалните фабрики, отколкото нелегалните, това заяви депутатът и предс. на Комисия за наблюдение на приходните агенции Емил Димитров-Ревизоро по  , по повод на разкрития в Карнобат цех за нелегални цигари. „Намерихме 4 фабрики за нелегални цигари, намерихме тази, която произвежда тютюна, печатницата – огромно разкритие. В нашата Комисия дойдоха главният прокурор, зам.-главният, районният и вътрешният министър и те казаха „искахте да ги хванем фабриките, хванахме ги, а сега трябва да ги пуснем, защото нямаме норма да му конфискуваме техниката”, коментира Димитров. По думите му от много години се знае, че има врата в закона. „Ако имате два стека ви съдят, а онзи е произвел 200 камиона и няма. Трябва да се разбере – кой ги е произвел, къде ги е продавал, огромна дейност, която предстои пред прокуратурата и накрая трябва да пуснеш този, който стои на върха на пирамидата”, посочи Ревизоро. Емил Димитров заяви, че той е настоявал пред министъра на правосъдието Цецка Цачева да не се отлагат промените в Наказателния кодекс, които ще ограничат контрабандата. Той допълни, че те няма да засегнат вече заловените контрабандисти. Депутатът показа снимки от нелегалния завод в Карнобат и посочи, че той се е намирал в „дълбока нелегалност” – под земята. Работниците са имали всичко необходимо, като готвачи и спални помещения, за да не напускат обекта. По повод акцията във „Винпром Карнобат” Димитров заяви, че трябва да се докаже, че през кранът без пломба тече алкохол. „Дават някакъв кран, от който тече нещо. Покажете, че има алкохолно съдържание. Убедиха ни, че има кран без пломба, но да сложат един спиртомер и да се разбере дали това е алкохол”, каза още той. Депутатът допълни, че решението на съда да затвори фабриките за алкохол за ден е справедливо, а времето абсолютно достатъчно, за да се осъществи проверка. Той допълни, че работниците си правят „лоша услуга”, като нападат митничарите.", "date": "2018.09.25", "title": " Емил Димитров-Ревизоро: В България е по-лесно да затворим легалните фабрики, отколкото нелегалните"}
{"url": "https://trud.bg/%d1%80%d0%b5%d1%86%d0%b8%d0%b4%d0%b8%d0%b2%d0%b8%d1%81%d1%82-%d1%81%d0%b5-%d1%81%d0%bf%d0%be%d1%80%d0%b0%d0%b7%d1%83%d0%bc%d1%8f-%d1%81-%d0%bf%d1%80%d0%be%d0%ba%d1%83%d1%80%d0%b0%d1%82%d1%83%d1%80/", "text": "След одобрено от съда споразумение, постигнато с Районна прокуратура – Велико Търново, извършител на кражби е осъден на четири месеца „лишаване от свобода“, което да изтърпи при общ режим. Ц.Д. се призна за виновен за това, че в периода от 8 до 13 май тази година в Дебелец, след предварителен сговор с друго лице, взломил катинар на входна врата и с товарен автомобил „Фиат Дукато“, задигнал вещи на обща стойност 1529,40 лв. Апашът извършил и следващи кражби, като на 8 май разбил катинар на входна врата, от база на фирма в Дебелец взел фреза на стойност 450 лв., от владението на собственика . На 12 май пък от складово помещение на софийска фирма свил шест броя електродвигатели на обща стойност 529,40 лв. Същата нощ откраднал плуг на стойност 550 лв. Деянието е извършено виновно при форма на вината пряк умисъл и причинените с него имуществени вреди са възстановени.  Споразумението има последици на влязла в сила присъда.", "date": "2018.09.25", "title": " Рецидивист се споразумя с прокуратурата на 4 месеца затвор"}
{"url": "https://trud.bg/%d0%b4-%d1%80-%d0%ba%d1%80%d0%b8%d1%81%d1%82%d0%b8%d0%bd%d0%b0-%d0%bc%d0%b0%d0%bd%d1%87%d0%b5%d0%b2%d0%b0-%d1%81%d0%bf%d0%b5%d1%88%d0%bd%d0%b0-%d0%bf%d0%be%d0%bc%d0%be%d1%89-%d0%b7%d0%b0-7-%d0%bc/", "text": "Ежедневната употреба на алкохол води до зависимост. Това заяви д-р Кристина Манчева от Спешната помощ в София по  . Тя коментира доклада на Световната здравна организация за влиянието на спиртните напитки върху здравето, който поставя страната ни на осмо място по употреба на алкохол. Преди нас по употребени литри годишно се подреждат страни като Молдова, Литва, Чехия, Ирландия, Германия, Люксембург и Латвия. Българинът все повече злоупотребява с алкохола, категорична е д-р Манчева. От януари до 20 септември тази година в Спешната помощ има 940 обаждания заради алкохолни проблеми. През летните месеци броят на злоупотребилите с алкохол и пострадалите се увеличава, сподели впечатленията си д-р Манчева. „Мантрата, че една-две чаши вино на ден са полезни или че 50 грама концентрат убиват бактериите и действат съдоразширяващо – това е мит. Това води до навик, а навикът – до зависимост“, категорична е д-р Манчева. Увеличава се броят на непълнолетните и малолетните, злоупотребяващи с алкохол, които доста често са с интоксикация от изпитото количество, допълни медикът. Често хората, страдащи от алкохолна зависимост се оправдават с битовизми, смята д-р Кристина Манчева: „Тежък живот, несгоди, разводи, загуби на имоти, на работа. Това е само оправдание. Алкохолът на никого не е помогнал за нищо. Той само може да навреди.“", "date": "2018.09.25", "title": " Д-р Кристина Манчева, Спешна помощ: За 7 месеца имаме 940 обаждания заради алкохолни проблеми"}
{"url": "https://trud.bg/%d0%b1%d0%b8%d0%b2%d1%88%d0%b8%d1%8f%d1%82-%d1%88%d0%b5%d1%84-%d0%bd%d0%b0-%d0%bd%d0%b4%d0%ba-%d0%b1%d0%be%d1%80%d1%88%d0%be%d1%88-%d0%bd%d0%b0-%d1%81%d1%8a%d0%b4-%d0%b2-%d0%bf%d0%b5%d1%82%d1%8a%d0%ba/", "text": "Бившият изпълнителен директор на НДК Мирослав Боршош застава отново пред Софийския градски съд в петък. Това е втори опит за старт на процеса, след като в края на май състав на СГС върна делото на прокуратурата заради процесуални нарушения и противоречия в обвиненията за присвояване, безстопанственост и сключване на неизгодни сделки. Обвинителният акт е поправен и внесен отново, а разпоредителното заседание е насрочено за 28 септември, съобщиха от СГС. Боршош трябва да отговаря за нецелево разпореждане с пари от бюджета за над 3,4 млн. лева, 15 неизгодни сделки, присвояване на близо 4 млн. лева, както и за безстопанственост при изразходване на средства. По делото е подсъдим и бившият председател на борда на директорите на НДК Валентин Кръстев, който е обвинен за това, че е принудил трима служители на НДК да подпишат протокол за обществена поръчка, в който да занижат оценката на един от участниците и да завишат на друг. След връщането на делото преди 3 месеца от Софийска градска прокуратура не внесоха протест. Магистратите са преценили, че откритите от състава на СГС противоречия не са сериозни и може бързо да бъдат отстранени.", "date": "2018.09.25", "title": " Бившият шеф на НДК Боршош на съд в петък\t\t\t"}
{"url": "https://trud.bg/%d1%81%d0%b0%d1%83%d0%b4%d0%b8%d1%82%d1%81%d0%ba%d0%b8%d1%8f%d1%82-%d0%ba%d1%80%d0%b0%d0%bb-%d0%be%d1%82%d0%ba%d1%80%d0%b8-%d0%b2%d0%b8%d1%81%d0%be%d0%ba%d0%be%d1%81%d0%ba%d0%be%d1%80%d0%be%d1%81/", "text": "Кралят на Саудитска Арабия Салман откри тържествено високоскоростна железопътна линия между Мека и Медина, предаде  . Прокарването на жп връзката между двата свещени за мюсюлманите града струва на саудитското кралство 7 години и 16 милиарда долара, но разстоянието от 450 километра през пристанището Джеда на Червено море вече ще се изминава само за 120 минути. За целта испански консорциум е доставил на Рияд 35 пътническа влака, които могат да развият скорост до 300 километра в час.", "date": "2018.09.25", "title": " Саудитският крал откри високоскоростна железница между Мека и Медина"}
{"url": "https://trud.bg/%d0%b1%d0%b5%d0%b7-%d0%bf%d1%80%d0%b5%d1%84%d0%b5%d1%80%d0%b5%d0%bd%d1%86%d0%b8%d0%b8-%d0%b7%d0%b0-%d0%b5%d0%b2%d1%80%d0%be%d0%bf%d0%b5%d0%b9%d1%86%d0%b8-%d0%bd%d0%b0-%d0%be%d1%81%d1%82%d1%80%d0%be/", "text": "Лейбъристите готови за оставане в ЕС  За гражданите на ЕС трябва важат същите имиграционни правила, както и за всички останали чужденци, след като Великобритания напусне общността, смята кабинетът в Лондон, предаде Би Би Си. Принципното споразумение по въпроса е подкрепено от опозиционната Лейбъристка партия и идва след препоръка на независимия Миграционен консултативен комитет. Правителството единодушно подкрепя система, базирана на умения, не на националност, заяви запознат източник. Въпреки това мнозина се опасяват, че недостиг на нискоквалифицирани мигранти от ЕС може да навреди на бизнеса. Премиерката Тереза Мей на няколко пъти е обещавала да сложи край на неограничената имиграция от Европа след Брекзит. Според анализатори прекратяването на свободното движение на хора е въпрос, по който Мей няма да преговаря. Все пак правилата за разрешение за работа за европейци може да бъдат облекчени до известна степен в зависимост от сделката с Брюксел за напускане. В момента всеки извън ЕС, Норвегия, Исландия, Лихтенщайн и Швейцария, който иска да се премести да учи или работи в Обединеното кралство, се нуждае от виза, знания по английски език, спонсор и трябва да подпише декларация, че на първо време няма да ползва социални помощи. Днес лейбъристите обявиха, че ще гласуват в парламента срещу всяка сделка, която Мей постигне с Брюксел за Брекзит, и са отворени за втори референдум с възможност за оставане в ЕС. Лявата опозиция е против плана “Чекърс” за напускане на ЕС и ще работи в посока предсрочни избори. “Чекърс”, който предвижда свободна търговия, но не и свободно движение на хора, вече бе отхвърлен на среща на лидерите на ЕС миналата седмица. Планът среща съпротива и сред депутати от управляващите консерватори и вероятно ще бъде отхвърлен при парламентарен вот идните седмици. В този случай Мей е заплашена от предсрочни избори. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com  ", "date": "2018.09.25", "title": " Без преференции за европейци на Острова\t\t\t"}
{"url": "https://trud.bg/%d0%ba%d0%be%d0%bb%d0%be%d0%bd%d0%b0-%d0%be%d1%82-%d1%82%d0%b8%d1%80%d0%be%d0%b2%d0%b5-%d0%b1%d0%bb%d0%be%d0%ba%d0%b8%d1%80%d0%b0-%d0%bf%d1%8a%d1%82%d1%8f-%d0%bf%d1%80%d0%b5%d0%b7-%d0%b8%d1%81%d0%ba/", "text": "Колони от тирове блокираха движението през Искърското дефиле. Задръстването започва още на Северната тангента в София, съобщи  . Причината е, че Агенция „Пътна инфраструктура” е забранила минаването на камиони над 12 тона през прохода „Витиня”. Така всички тежкотоварни возила, пътуващи между София, Варна и Русе се пренасочват през Своге. Преди месец на този път, след катастрофа с автобус, загинаха 17 души.", "date": "2018.09.25", "title": " Колона от тирове блокира пътя през Искърското дефиле"}
{"url": "https://trud.bg/%d0%ba%d1%80%d0%b0%d0%b4%d0%b5%d1%86-%d0%bd%d0%b0-%d0%ba%d0%be%d0%bb%d0%b8-%d0%b7%d0%b0%d0%bb%d0%be%d0%b2%d0%b5%d0%bd-%d1%81%d0%bb%d0%b5%d0%b4-%d0%b3%d0%be%d0%bd%d0%ba%d0%b0-%d0%be%d0%b1%d0%b7%d0%be/", "text": "Потрошени патрулки при акцията Един от известните автокрадци в София бе заловен при акция на полицията и кратко преследване в София. Георги Воденичаров-Кико бил спипан в ранните часове днес, след като подкарал луксозно БМВ 7-ца. Кико се качил в чуждата кола в столичния кв. “Витоша”. Заедно с него бил и друг известен автоапаш Светослав Петков-Лъвицата. Полицаите обаче им направили засада и ги подгонили. При преследването, Кико ударил няколко автомобила и патрулки. Въпреки това бил заловен и окован с белезници. Лъвицата обаче успял да избяга с друг автомобил, с който трябвало да е “пилотна кола”. В момента той е обявен за издирване. “Това е един от емблематичните автокрадци, който основно формира оперативната обстановка по линия на противозаконните отнемания. Поздравявам колегите – да задържиш такъв тип бандит на терен с краденото превозно средство се изисква голям професионализъм! За съжаление при опит да избяга от колегите е нанесъл щети на три наши служебни автомобила. Но е задържан. Всъщност предстои издирването на още един, който е успял да се оттегли. Надявам се бързо да бъде задържан”, каза вътрешният министър Младен Маринов.", "date": "2018.09.25", "title": " Крадец на коли заловен след гонка (обзор)\t\t\t"}
{"url": "https://trud.bg/%d1%81%d0%b0%d1%89-%d0%bd%d0%b0%d0%bb%d0%be%d0%b6%d0%b8%d1%85%d0%b0-%d1%81%d0%b0%d0%bd%d0%ba%d1%86%d0%b8%d0%b8-%d1%81%d1%80%d0%b5%d1%89%d0%b8-%d1%81%d1%8a%d0%bf%d1%80%d1%83%d0%b3%d0%b0%d1%82%d0%b0/", "text": "САЩ разшириха във вторник санкциите срещу Венецуела и внесоха в черния списък съпругата на президента на страната Николас Мадуро – Силия Флорес, както и вицепрезидента и министър на отбраната Владимир Падрино Лопес и изпълнителният вицепрезидент Делси Родригес. Това се казва в разпространено заявление от министерството на финансите на САЩ. Американските власти въведоха рестрикции срещу шестима граждани на Венецуела, един от които има и испанско гражданство, както и три компании. Под санкциите попадна и намиращ се на територията на щата Флорида частен самолет, чиято стойност се оценява на $20 милиона, принадлежащ на внесения още през месец май т.г. в американския черен списък Алфредо Сария.", "date": "2018.09.25", "title": " САЩ наложиха санкции срещи съпругата на Николас Мадуро"}
{"url": "https://trud.bg/%d0%b5%d0%bc%d0%b0%d0%bd%d1%8e%d0%b5%d0%bb-%d0%bc%d0%b0%d0%ba%d1%80%d0%be%d0%bd-%d0%bf%d1%80%d0%b8%d0%b7%d0%be%d0%b2%d0%b0-%d0%b7%d0%b0-%d0%b4%d0%b8%d0%b0%d0%bb%d0%be%d0%b3-%d1%81-%d0%b8%d1%80%d0%b0/", "text": "Френският президент Еманюел Макрон призова в речта си пред Общото събрание на ООН иранската криза да бъде уредена чрез „диалог и мултилатерализъм“, предаде AFP. Той отправи този призив на годишната сесия на Общото събрание на ООН в Ню Йорк, малко след като президентът на САЩ Доналд Тръмп апелира за „изолиране на иранския режим“. Едностранният подход в уреждането на международните дела е път, който води към „конфликти и конфронтация на принципа всеки срещу всеки и в ущърб на всички“, каза френският държавен глава.", "date": "2018.09.25", "title": " Еманюел Макрон призова за диалог с Иран"}
{"url": "https://trud.bg/%d0%bf%d0%be%d1%81%d0%bb%d0%b5%d0%b4%d0%bd%d0%b0%d1%82%d0%b0-%d0%b1%d1%8a%d0%bb%d0%b3%d0%b0%d1%80%d1%81%d0%ba%d0%b0-%d0%bf%d0%be%d0%b4%d0%b2%d0%be%d0%b4%d0%bd%d0%b8%d1%86%d0%b0-%d0%bc%d0%be%d0%b6/", "text": "Последната българска подводница „Слава“ може да бъде превърната в музей, вместо да бъде нарязана за скрап. Комисия към Общинския съвет във Варна одобри предложение на собственика на стъкларската фабрика в Белослав да реставрира и отвори за посещения плавателния съд. Решението ще влезе в сила, ако бъде прието от общинските съветници, съобщи  . Идеята на собственика на стъкларската фабрика е да изтегли по вода подводницата по канала, който свързва Варненското с Белославското езеро. Пътят към сушата минава през сух док на територията на фабриката, който вече се изгражда. Подводницата ще бъде реставрирана и поставена на специален постамент, като част от корпуса й ще бъде под земята. „Всички хора, които са работили на тази подводница, тези, които са правили ремонтите, ще ни помогнат да я оставим в най-добрия вариант за следващите поколения“, каза Танко Калчев – собственик на стъкларската фабрика. Подводницата „Слава“ е строена преди 59 години. Последното й потапяне под вода е през 2010 г. Оттогава стои на кея във Военноморската база и тъне в забрава. Плавателният съд е даден за стопанисване на Община Варна с идеята да стане музей. Години наред обаче резултат няма, а ръждата „изяжда“ корпуса на подводницата. Според специалистите, възстановяването й все още е възможно. „Подводницата има външен корпус – 3 мм ламарина, която ние при ремонти сме подменяли с нова. Същественото е, че вътре тя има здрав корпус, който е 10 пъти по-дебел“, обясни о.з. кап. I ранг Ганчо Райков – зам.-председател на Съюза на подводничарите във Варна. За превръщането на последната българска подводница в музей са необходими много средства, които тепърва ще се търсят. Кауза, зад която автора на идеята се надява да застане не само бизнесът, но и варненска общественост.", "date": "2018.09.25", "title": " Последната българска подводница може да стане музей"}
{"url": "https://trud.bg/%d1%86%d0%b8%d0%bf%d1%80%d0%b0%d1%81-%d0%b8-%d0%b5%d1%80%d0%b4%d0%be%d0%b3%d0%b0%d0%bd-%d1%80%d0%b0%d0%b7%d0%b3%d0%be%d0%b2%d0%b0%d1%80%d1%8f%d0%bb%d0%b8-%d0%bf%d0%be%d0%bb%d0%be%d0%b2%d0%b8/", "text": "Премиерът на Гърция Алексис Ципрас разговаря с турския президент Реджеп Ердоган в кулоарите на 73-ото Общо събрание на ООН в Ню Йорк, съобщи агенция АНА-МПА. Срещата между двамата е продължила половин час. По информация от гръцки правителствени източници, двамата са обсъдили двустранните отношения, ситуацията в Егейско море, кипърския проблем, споразумението между ЕС и Турция, както и теми от регионалния дневен ред.", "date": "2018.09.25", "title": " Ципрас и Ердоган разговаряли половин час в Ню Йорк"}
{"url": "https://trud.bg/%d0%b0%d1%81%d1%82%d1%80%d0%be%d0%bd%d0%b0%d0%b2%d1%82-%d0%b7%d0%b0%d1%81%d0%bd%d0%b5-%d1%81%d1%83%d0%bf%d0%b5%d1%80%d1%82%d0%b0%d0%b9%d1%84%d1%83%d0%bd%d0%b0-%d1%82%d1%80%d0%b0%d0%bc%d0%b8/", "text": "Астронавтът Александър Герст, който се намира на Международната космическа станция, публикува в социалните мрежи спиращи дъха снимки на супертайфуна „Трами”, направени от околоземна орбита. На тях с високо качество се вижда око на бурята и масивната й площ. „Трами” е тайфун от пета категория и е възможно да нанесе огромни щети когато стигне сушата. Според метеоролозите той ще удари Япония и Тайван този уикенд. Вчера Герст успя да заснеме и изригването на вулкана „Кракатау“ в Индонезия. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.09.25", "title": " Астронавт засне супертайфуна „Трами” (СНИМКИ)"}
{"url": "https://trud.bg/%d0%bc%d0%b0%d0%ba%d0%b5%d0%b4%d0%be%d0%bd%d1%81%d0%ba%d0%b8-%d1%81%d1%82%d0%b0%d1%82%d0%b8%d1%81%d1%82%d0%b8%d1%86%d0%b8-%d0%bd%d0%b0-%d0%be%d0%b1%d1%83%d1%87%d0%b5%d0%bd%d0%b8%d0%b5-%d0%b2-%d0%bd/", "text": "В периода 19 – 21 септември 2018 г. Националният статистически институт беше домакин на тридневно обучение, в което експерти от отдел „Потребителски цени, цени на жилища и паритети на покупателната способност“ запознаха колегите си от Държавната статистическа служба на Република Македония с българския опит в областта на хармонизираните индекси на потребителските цени. Посещението с цел обучение е организирано в рамките на Инструмента за предприсъединителна помощ на Европейската комисия (IPA 2015) с бенефициенти страните от Балканския регион, съобщиха от НСИ. Основните теми, разгледани и дискутирани по време на работното посещение, бяха:  • Преглед и прилагане на законодателството в областта на статистиката на потребителските цени;  • Българският опит при прилагането на методите за оценка на качеството;  • Третиране на сезонните продукти;  • Процедури за събиране и валидация на данните;  • Хармонизиран индекс на потребителските цени при постоянни равнища на данъците;  • Класификация на подиндекси на ХИПЦ на напълно или частично администрирани на 5-о ниво на КОИКОП;  • Нова структура на инвентаризация (inventory) на източниците и методите на ХИПЦ и докладите за качеството;  • Конструиране и производство на индексите на цените на жилищата.", "date": "2018.09.25", "title": " Македонски статистици на обучение в НСИ"}
{"url": "https://trud.bg/%d0%bc%d0%b8%d0%bd%d0%b8%d1%81%d1%82%d1%8a%d1%80-%d0%b1%d0%b0%d0%bd%d0%be%d0%b2-%d0%b2%d1%80%d1%8a%d1%87%d0%b2%d0%b0-%d0%b7%d0%bb%d0%b0%d1%82%d0%b5%d0%bd-%d0%b2%d0%b5%d0%ba-%d0%bd/", "text": "Министърът на културата Боил Банов ще връчи „Златен век” – печат на Цар Симеон Велики – златен и грамота, на световноизвестния хореограф Димитрис Папайоану. Папайоану ще представи за първи път в България своя спектакъл „Великият укротител“ на 28 септември (петък) в Пловдив и веднага след края на представлението ще получи най-високото отличие на Министерството на културата. Това съобщиха от Министерство на културата.  „Великият укротител“ е част от програмата на 11-ото издание на фестивала за съвременен танц и пърформанс ONE DANCE WEEK и ще бъде показан на 28, 29 и 30 септември в Дома на културата „Борис Христов“ в Пловдив в рамките на официалната програма на „Пловдив – Европейска столица на културата 2019”. Почетният знак бе присъден на изтъкнатия творец за постиженията му в областта на културата тази година по повод 24 май.  „Великият укротител“ е безспорно най-коментираното и очаквано представление на тазгодишното издание на фестивала за съвременен танц и пърформанс ONE DANCE WEEK и идва у нас преди британската, американската и австралийската си премиери. Димитрис Папайоану е роден в Атина през 1964 година. Ученик е на легендарния гръцки художник Янис Царухис. Завършва Училището за изящни изкуства в Атина. Първоначално работи като илюстратор и автор на комикси, преди да стигне върховете на изпълнителските изкуства като режисьор, хореограф, танцьор, сценограф, дизайнер на костюми, грим и осветление. ONE DANCE WEEK се организира от Фондация „ЕДНО за Култура и Изкуства“ и е част от програмата на „Пловдив – Европейска столица на културата 2019”. Фестивалът се осъществява с подкрепата на Министерството на културата.", "date": "2018.09.25", "title": " Министър Банов връчва „Златен век” на световноизвестния хореограф Димитрис Папайоану"}
{"url": "https://trud.bg/%d1%82%d1%80%d1%8a%d0%bc%d0%bf-%d0%be%d1%82%d0%ba%d0%b0%d0%b7%d0%b0-%d1%81%d1%80%d0%b5%d1%89%d0%b0-%d1%81-%d0%bf%d1%80%d0%b5%d0%b7%d0%b8%d0%b4%d0%b5%d0%bd%d1%82%d0%b0-%d0%bd%d0%b0-%d0%b8%d1%80%d0%b0/", "text": "Американският президент Доналд Тръмп заяви, че няма да се срещне с държавния глава на Иран Хасан Роухани в кулоарите на 73-тата сесия на Общото събрание на ООН, но не изключи подобна среща да се проведе в бъдеще, въпреки острите различния между Вашингтон и Техеран, съобщи Reuters. Пред журналисти преди речта си на световния форум, Тръмп заяви, че няма да се среща с иранците преди те да „променят настройката си“. „Иран се държи много лошо“, заяви президентът на САЩ. „Искаме добри двустранни отношения с тях, но това няма да се случи сега“ В продължение на десетилетия Вашингтон и Техеран са в напрегнати отношения, които се изостриха през май, когато Доналд Тръмп изтегли САЩ от международната ядрена сделка с Иран и обяви санкции срещу страната. Вчера президентът Роухани каза, че Техеран няма да говори с Тръмп, докато САЩ не се върнат към сделката за 2015 г. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com    ", "date": "2018.09.25", "title": " Тръмп отказа среща с президента на Иран"}
{"url": "https://trud.bg/%d0%bc%d0%b0%d1%8f-%d0%bc%d0%b0%d0%bd%d0%be%d0%bb%d0%be%d0%b2%d0%b0-%d0%bd%d0%be%d0%b2%d0%b0%d1%82%d0%b0-%d0%bd%d0%b0%d1%80%d0%b5%d0%b4%d0%b1%d0%b0-%d0%bd%d0%b0-%d0%bc%d1%80%d1%80%d0%b1-%d0%bd%d0%b5/", "text": "„Предложената нова Наредба на регионалното министерство няма да реши основните проблеми, които имат гражданите с ВиК дружествата, защото там не се решава основният проблем – за справедливостта при формирането на сметките за вода. Напротив, ще се появят нови междусъседски спорове и разправи, в резултат на това, очаквам и жалбите до омбудсмана и до другите институции да се увеличат.“ Това каза омбудсманът Мая Манолова на организираната от нея обществена дискусия по проблеми на гражданите при формирането на сметки за вода. Целта на форума беше да бъдат разгледани и обсъдени проблемите, които произтичат от Наредба № 4 от 14 септември 2004 г. на МРРБ за условията и реда за присъединяване на потребителите и за ползване на водоснабдителните и канализационните системи, както и на новата Наредба, предложена за обществено обсъждане от регионалното ведомство. Манолова информира, че в институцията постъпват стотици жалби, в които хората недоволстват най-вече от несправедливото допълнително включване към техните сметки на разход вода „общо потребление“. „Има увеличение с всяка следваща година на тези жалби, като през 2017 г. те са се увеличили два пъти спрямо 2018 г. По-точно, постъпилите жалби през 2017 г. са 488, включително, една голяма част от тях са колективни, от цели населени места и от цели етажни собствености, като половината от тях се отнасят до разхода „общо потребление“. Така е и през 2018 г., като през първите осем месеца те са 313 жалби, от които 142 по отношение на разхода „общо потребление“, подчерта общественият защитник. Мая Манолова подчерта, че причините за формиране на този разход са липсата на индивидуални водомери, наличието на технически неизправни уреди за измерване, декларирането на имоти като необитаеми, в които реално се потребява вода, неосигуряването на достъп за реално отчитане на водомерите, на течове, кражби и др. Тя посочи още, че нормативната уредба допуска и двойно плащане на задълженията за вода. Омбудсманът допълни, че във всеки годишен доклад за дейността на институцията тези проблеми са посочени с конкретни препоръки за тяхното преодоляване, но дори и новата Наредба на Министерство на регионалното развитие и благоустройството няма да разреши този казус, защото няма справедливост при новия начин на разпределяне на потребената вода, както и че не се осигурява баланс между интересите на гражданите и ВиК дружествата. „Най-важното, което липсва в наредбата, е промяна в несправедливия принцип добросъвестният потребител да плаща освен собственото си индивидуално потребление и разход вода „общо потребление“, обобщи Мая Манолова. Според нея новата наредба запазва порочната практика да не се дава възможност на гражданите да сключат индивидуални договори с ВиК операторите, както и липсата на договори между етажната собственост и ВиК дружеството, което е в нарушение на Закона за регулиране на ВиК услугите, според който „се одобряват общи условия на договорите за предоставяне на ВиК услуги на потребителите“ , докато текстът, с който продължава да борави новата наредба е „публично известни общи условия“, които отново ще се одобряват без обществено обсъждане след обявяване на интернет-страницата на съответното ВиК дружество. Манолова изрази несъгласие и с разпределянето „по равно“ на допълнителния разход „общо потребление“ на всеки един от имотите в сграда етажна собственост и даде за пример възрастна жена, която живее в гарсониера и ще трябва да плаща колкото едно 5-членно семейство в тристаен апартамент или търговски обект. „Наредбата има и текстове, които биха създали предпоставки за лобизъм. Например, ангажиментът на всички граждани оттук и занапред да могат да поставят само и единствено водомери на дистанционен отчет. Мисля, че е спорен въпросът доколко това е необходимо в малките населени места анализът на това как работят тези уреди за дистанционно отчитане при топлофикациите не води до еднозначни изводи“, категорична бе Манолова. По време на форума, и граждани, и потребителски организации заявиха несъгласието си с новата наредба, тъй като „няма да реши проблемите с високите фактури“. Управителят на блок 200 от кв. „Красно село“, чийто жители наскоро получиха сметки между 1 700 лева и 3 000 лева, получи публично извинение изпълнителния директор на „Софийска вода“ и уверението, че ще бъдат коригирани след допълнителната проверка по техния случай.  Зам.-министърът на МРРБ Малина Крумова заяви, че всички предложения ще бъдат внимателно разгледани и взети под внимание в новата наредба. В дискусията участваха още Вяра Костова от Комисията за защита на потребителите, адв. Елена Гоцева от Българска национална асоциация „Активни потребители“, Димитър Деков – председател на Сдружение за правна помощ на потребителите, инж. Емил Георгиев – изпълнителен секретар на Федерация на потребителите в България, Анжелика Цокова и Георги Христов от Гражданско движение „Днес“, Емил Златков и Вангел Цилев от Български потребителски център, инж. Георги Владов – заместник-председател на Съюз на ВиК операторите в Република България и управител на ВиК Видин, Васил Тренев – изпълнителен директор на „Софийска вода“ АД и неговият колега Любомир Филипов – директор на „Стратегически и партньорски проекти“, представители на ВиК оператори от Благоевград, Шумен, Ямбол и десетки граждани. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.09.25", "title": " Мая Манолова: Новата наредба на МРРБ не решава изцяло проблема с високите и несправедливи сметки за вода"}
{"url": "https://trud.bg/%d0%bf%d1%80%d0%b5%d0%b4%d1%81%d1%82%d0%b0%d0%b2%d0%b8%d1%82%d0%b5%d0%bb%d0%b8-%d0%bd%d0%b0-%d0%b1%d0%b8%d0%b7%d0%bd%d0%b5%d1%81%d0%b0-%d0%b8-%d0%b5%d0%ba%d0%b8%d0%bf%d1%8a%d1%82-%d0%bd%d0%b0-%d0%bc/", "text": "Представителите на работодателските организации подкрепиха работата по изграждане на нови газови връзки на България със съседните й държави, за да бъде гарантирано националното потребление на конкурентни цени. Кирил Домусчиев (КРИБ), Васил Велев (АИКБ) и Константин Стаменов (БФИЕК) обсъдиха днес актуални теми от областта на енергетиката с министър Теменужка Петкова. В срещата участваха и заместник-министрите Жечо Станков и Красимир Първанов, както и ръководителите на държавните енергийни компании. Министър Петкова информира участниците за предстоящите разговори с „Газпром“ след решението на Европейската комисия по делото с газовата компания, което дава възможност договорните условия с нея да бъдат променени. Тя бе категорична, че диверсификацията и конкурентните енергийни доставки са водещ приоритет за правителството и то работи активно за реализацията му. Предизвикателствата за българската енергетика, свързани с повишените цени на въглеродните емисии също бяха сред обсъжданите теми. През последните месеци те отбелязват сериозен ръст, достигайки до равнища от 25 евро/тон. В момента в Министерството на енергетиката е сформирана работна група, която трябва да предложи кратко-, средно- и дългосрочни мерки за изход от ситуацията. Групата анализира опита на други държави, сред които Германия, Италия и Белгия. Предстои през м. октомври мерките да бъдат представени пред заинтересованите страни. Енергийният министър сподели своето очакване процедурата за избор на стратегически инвеститор и структурата на проекта „Белене“ да бъдат факт до края на октомври. По думите й документацията се изготвя съгласно заложените в решението на Народното събрание параметри – проектът да се реализира на пазарен принцип и без предоставяне на държавна гаранция. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.09.25", "title": " Представители на бизнеса и екипът на МЕ обсъдиха актуални въпроси от енергийния сектор"}
{"url": "https://trud.bg/1027-%d0%b4%d1%83%d1%88%d0%b8-%d1%81%d0%b0-%d0%bf%d0%be%d0%b4%d0%b0%d0%bb%d0%b8-%d0%b7%d0%b0%d1%8f%d0%b2%d0%bb%d0%b5%d0%bd%d0%b8%d1%8f-%d0%b7%d0%b0-%d0%bf%d0%be%d0%bc%d0%be%d1%89%d0%b8-%d0%b7%d0%b0/", "text": "Общо 1027 заявления за целеви помощи за отопление са подадени до 25 септември в Дирекция „Социално подпомагане“ във Велико Търново. Молбите за помощи се приемат до 31 октомври включително, като правоимащите следва да отговарят на редица условия, за да бъдат одобрени. За водещ критерий се взема предвид дохода на кандидатите, които представят бележка за доходи за шест месеца назад. Диференцираният доход на член от семейството е 223,41 лв. Здравословното състояние на кандидатите също е от съществено значение. Най- голям е размерът на целевата помощ при доказана инвалидност над 90%. Сред другите условия, които се вземат под внимание социалните, са още трудова заетост, семейно положение, имотно състояние и др., като помощите се отпускат на базата на социални анкети и цялостен анализ. 74,83 лева е месечното подпомагане на държавата за отопление на най-бедните и нуждаещи се българи. Това прави общо 374, 15 лева за целия отоплителен сезон от ноември до края на март.  Най-много заявления и тази година са за финансова помощ за твърдо гориво – до момента 672. 254 са молбите за електроенергия, едва десет са кандидатите за подпомагане за парно, а само трима-за отопление на газ. За миналата година от 1344 подадени заявления, са били отпуснати помощи на 1093 правоимащи. На 241 кандидати социалните са отказали целевата помощ преобладаващо заради по-високи доходи. След извършените проверки на правоимащите през изминалия отоплителен сезон не са открити нарушения. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2018.09.25", "title": " 1027 души са подали заявления за помощи за отопление в Търново"}
{"url": "https://trud.bg/%d1%81%d1%82%d1%80%d0%b0%d0%bd%d0%b8%d1%82%d0%b5-%d1%83%d1%87%d0%b0%d1%81%d1%82%d0%bd%d0%b8%d1%86%d0%b8-%d0%b2-%d0%bc%d0%bd%d0%be%d0%b3%d0%be%d0%bd%d0%b0%d1%86%d0%b8%d0%be%d0%bd%d0%b0%d0%bb%d0%bd/", "text": "Във Военна академия „Г. С. Раковски“ от днес се провежда основната планираща конференция за многонационалното учение „Black Sea/Balkan Regional Exercises 2019”. Тя е организирана от Командването на Сухопътните войски на САЩ в Европа в координация с дирекция „Операции и подготовка” в Щаба на отбраната, Съвместното командване на силите и Сухопътните войски в изпълнение на Плана за съвместна българо-американска подготовка в страната и в чужбина през 2018 г. Това съобщиха от МО. В четиридневния форум участват над 600 представители от страните-домакини на интегрираните в „Black Sea/Balkan Regional Exercises 2019” учения: България, Румъния, Унгария, Хърватия, Словения и Македония, САЩ и страните партньори. „Това ще бъде най-мащабното учение на територията на Югоизточна Европа, което ще се проведе догодина. Акцент е поставен върху бързото придвижване, сформирането и подобряването на оперативната съвместимост при изпълнението на целия спектър от задачи“, посочи заместник-началникът на отбраната вицеадмирал Емил Ефтимов на откриването на конференцията. В работата на конференцията участват представители на Министерството на отбраната, Съвместното командване на силите и видовете въоръжени сили. Многонационалното учение „Black Sea/Balkan Regional Exercises 2019” е планирано да се проведе в периода май-юни 2019 г. на териториите на България, Румъния, Унгария, Хърватия, Словения и Македония, в изпълнение на засилените мерки за гарантиране на сигурността в Черноморския регион. То е съвкупност от поредица учения с участието на сили и средства не само от държавите-членки на НАТО в региона, но и на страни-участнички в „Партньорство за мир“.", "date": "2018.09.25", "title": " Страните участници в многонационалното учение  „Black Sea/Balkan Regional Exercises 2019“ се събраха в София"}
{"url": "https://trud.bg/%d1%81%d0%bf%d0%be%d1%80%d1%82%d0%bd%d0%b8%d1%8f%d1%82-%d0%bc%d0%b8%d0%bd%d0%b8%d1%81%d1%82%d1%8a%d1%80-%d1%81%d0%b5-%d1%81%d1%80%d0%b5%d1%89%d0%bd%d0%b0-%d1%81%d1%8a%d1%81-%d1%81%d1%80%d0%b5%d0%b1/", "text": "Министърът на младежта и спорта Красен Кралев се срещна със сребърния медалист от Европейското първенство по билярд във Велдховен (Холандия) Станимир Русланов, съобщиха от ММС. За пръв път българин игра във финал за мъже на шампионат на Стария континент, като Русланов отстъпи титлата в дисциплината 9-та топка в драматичен мач с Конрад Жешчин след 7:9. По пътя към медала той победи част от най-големите имена в този спорт, включително абсолютния световен рекордьор по титли Ралф Соке от Германия. На срещата присъства и председателят на Българската национална билярд федерация Людмил Георгиев, който благодари на министъра за оказаната подкрепа. Участието на Русланов и целия ни национален отбор на първенството стана възможно, след като преди 5 месеца федерацията получи лиценз от Министерството на младежта и спорта. В шампионата България беше представена от 14 състезатели, които, освен сребърния медал, постигнаха и четири четвъртфинала. На Европейското първенство участие взеха 560-има състезатели от 46 държави, които играха на 60 билярдни маси.  По време на срещата Георгиев уведоми министър Кралев, че в България ежегодно се организират над 70 турнира по билярд, включително и благотворителни.", "date": "2018.09.25", "title": " Спортният министър се срещна със сребърния медалист от европейското по билярд Станимир Русланов"}
