{"url": "https://trud.bg/%d0%bb%d1%8c%d0%be%d0%ba%d0%bb%d0%b5%d1%80-%d0%b5-%d0%bd%d0%be%d0%b2%d0%b8%d1%8f%d1%82-%d0%b0%d1%81-%d0%bd%d0%b0-%d1%84%d0%b5%d1%80%d0%b0%d1%80%d0%b8/", "text": "Шарл Льоклер е новата звезда на „Ферари“, след като в рамките на седмица измести напълно Себастиан Фетел от сърцата на феновете и плановете на ръководството на тима. След триумфа в Белгия при подновяването на сезона пилотът от Монако спечели втора поредна победа във Формула 1, при това в домашното състезание на „скудерията“ в Италия. За това помогнаха както типичните хитрости от арсенала на отбора, така и непоклатимото каране на Льоклер от първото място на старта до това на финала.  Най-спорното постижение на Шарл през уикенда беше полупозишънът, спечелен отвъд ръба на феърплея, след като италианците успяха да забавят всички коли в последните секунди на квалификацията на пистата „Монца“. Случилото се разгневи и Фетел, който остана четвърти след болидите на „Мерцедес“.  „Льоклер и отборът нарушиха плана, който бяхме изработили преди сесията – обвиняваше четирикратният световен шампион. – Не съм щастлив, но приемам, че добрият отборен резултат е най-важен за нас в Италия.“  Успехът на „Ферари“ наистина дойде, но не благодарение на доскорошния любимец. Фетел продължи пропадането си със слаб старт, куп грешки, завъртане в тревата и наказание, които го изхвърлиха на 13-ото място на финала. За сметка на това 21-годишният Льоклер проведе почти перфектно цялата гонка като в първите 20 обиколки отказа налитащия Люис Хамилтън, а в туровете преди финала се защити успешно и от силното късно темпо на Валтери Ботас.  „Никога не съм бил толкова уморен след състезание – призна победителят. – Не беше лесно да отговоря на огромните очаквания от отбора и тифозите.“  Утехата за „Мерцедес“ бе, че и двамата им пилоти са на подиума. Хамилтън остава лидер в генералното класиране с 284 точки, а Ботас е втори с 221 т. Победата придвижи Льоклер пред Фетел – младокът вече е четвърти със 182 т., срещу 169 т. за германеца. Трети със 185 т. е Макс Верстапен („Ред Бул“), който вчера се добра до 8-о място, след като стартира предпоследен заради смяна на елементи в двигателя и скоростната кутия.", "date": "2019.09.08", "title": " Льоклер е новият ас на „Ферари“"}
{"url": "https://trud.bg/%d0%b4%d0%b6%d0%be%d1%88%d1%83%d0%b0-%d0%b8%d1%81%d0%ba%d0%b0-%d0%bb%d0%b5%d1%81%d0%bd%d0%b8-%d0%bc%d0%b0%d1%87%d0%be%d0%b2%d0%b5/", "text": "Антъни Джошуа явно няма намерение да дава шанс на Кубрат Пулев, ако успее да си върне титлите в тежката категория на профи бокса. На 7 декември британецът ще се опита да вземе реванш от Анди Руис, който сензационно го нокаутира през пролетта.  „После искам някой лесен мач, нали така правят всички в тежка категория или поне Дионтей Уайлдър и Тайсън Фюри – заяви Джошуа. – Нямам нов договор, който да ме принуждава на трети бой с Руис. Ще се бия с някой човек от кръчмата. Не виждам причина да се бия само със сериозни съперници.“", "date": "2019.09.08", "title": " Джошуа иска лесни мачове"}
{"url": "https://trud.bg/%d1%85%d0%b0%d0%b1%d0%b8%d0%b1-%d1%83%d0%b4%d1%83%d1%88%d0%b8-%d0%bf%d0%be%d0%b9%d1%80%d0%b8%d1%8a%d1%80-%d0%bf%d1%80%d0%b8-%d0%b7%d0%b0%d0%b2%d1%80%d1%8a%d1%89%d0%b0%d0%bd%d0%b5%d1%82%d0%be/", "text": "Хабиб Нурмагомедов се завърна победно в клетката след 9-месечно наказание за изстъпленията след победата на Конър Макгрегър. Дагестанския орел победи Дъстин Пойриър и отново е шампион в лека категория, а успехът дойде след коронната му хватка – Хабиб задуши американеца и го принуди да се предаде.  „За малко не ме победи с тази гилотина“, призна Нурмагомедов след успех №28 в кариерата си на галата в Абу Даби.  След края на мача шампионът отново изскочи от клетката, но не за да се сбие с някого, а да приеме поздравления от екипа си.  Сред вип феновете беше и президентът на Чечня Рамзан Кадиров, който е голям почитател на боеца. „Но вече няма да го правя, защото бетонът е много твърд и може да се контузя“ добави Орела.  „Не можех да го махна от себе си“, призна Пойриър, когато събра сили след фаталната хватка. Той намекна, че поражението може да е последният мач в кариерата му. Макгрегър пък поиска веднага реванш от дагестанеца, при това в Москва.  „Тони Фъргюсън е следващият за Хабиб, разбира се, ако иска този шанс – заяви шефът на UFC Дейна Уайт. – Но ако по някаква причина се окаже или не е в състояние да се бие, Конър изглежда отличен вариант.“", "date": "2019.09.08", "title": " Хабиб удуши Пойриър при завръщането"}
{"url": "https://trud.bg/%d0%b3%d1%80%d0%b8%d0%b3%d0%be%d1%80-%d0%b2%d0%b5%d1%87%d0%b5-%d0%b5-25-%d0%b8-%d0%b2-%d1%81%d0%b2%d0%b5%d1%82%d0%b0/", "text": "Григор Димитров направи главоломно изкачване в ранглистата на АТП благодарение на отличното си представяне на Ю Ес оупън. Полуфиналът в Ню Йорк му донесе прогрес с 53 места до 25-ото, на което ще е от днес. Междувременно Димитър Господинов, баща на тенисиста, бе обявен за почетен гражданин на Хасково.  „Горд и щастлив съм, това е признание за целия спорт в града“, заяви Господинов. Той разкри, че синът му е имал 40 процента разкъсване на мускулни влакна в рамото, но сега е напълно възстановен, което е причината за добрите му игри.", "date": "2019.09.08", "title": " Григор вече е 25-и в света"}
{"url": "https://trud.bg/%d1%82%d1%80%d0%b8-%d0%bd%d0%b5%d1%89%d0%b0-%d0%ba%d0%be%d0%b8%d1%82%d0%be-%d0%bf%d0%be%d0%ba%d0%b0%d0%b7%d0%b2%d0%b0%d1%82-%d1%87%d0%b5-%d0%bd%d1%8f%d0%bc%d0%b0-%d1%82%d0%b0%d0%ba%d0%b0%d0%b2%d0%b0/", "text": "Случиха се три неща в държавата, които абсолютно затвърдиха вътрешното ми усещане за правилно взети от мен решения. Първо нещо. Бойко Борисов поиска от Eвропейската комисия Мария Габриел да отговаря за ресор “Високи технологии и киберсигурност”. Значи така – хакнаха цялата държава и Бойко Борисов смята, че Мария Габриел може да отговаря за киберсигурността на цяла Европа. Добре, че европейците не са прости и вместо киберсигурност дадоха на Мария Габриел ресор “Образование и култура”. Извод: Тя и от това нищо не разбира, но поне щетите могат да са по-малки. Второ нещо. Проправителственият сайт ПИК си позволи гнусотия, която отврати дори тези, които му плащат. Публикуваните снимки на приятелката на един от кандидат-кметовете на София (ако въобще е тя) отвратиха всички и като че ли най-после събудиха и медии и общество, и показаха реалното състояние на българската “журналистика”. Извод: Дори и да си медиен слуга, все пак има граници, които не бива да преминаваш. Трето нещо. Стана ясно, че НАП само за една година са отписали 10 милиарда лева дългове. Че тогава за какво си плащаме данъците? За да може други хора да не си ги плащат. И не забравяйте – НАП беше хакната и изпусна нашите лични данни, за което я глобиха 5 милиона лева. 5 милиона, които всъщност трябва да платим ние. В случая жертвата, всички ние, понася наказанието на виновния. Аз за такъв абсурд не съм чувал.  Извод: Тази агенция не работи в наша полза, а в наша вреда. Финален извод на изводите: Няма такава държава! (От фейсбук, заглавието е на редакцията)", "date": "2019.09.08", "title": " Три неща, които показват, че няма такава държава"}
{"url": "https://trud.bg/10-%d0%b3%d0%be%d0%b4%d0%b8%d1%88%d0%b5%d0%bd-%d0%ba%d0%be%d0%bb%d0%be%d0%b5%d0%b7%d0%b4%d0%b0%d1%87-%d1%81%d0%b5-%d1%83%d0%b4%d0%b0%d1%80%d0%b8-%d0%b2-%d0%b0%d0%b2%d1%82%d0%be%d0%b1%d1%83%d1%81/", "text": "10-годишно дете пострада, след като се удари с велосипеда си в автобус в района на метростанция „Стадион Васил Левски“ в столицата. Детето е било със свои връстници и баща си и е загубило контрол над колелото. Откарано е в болница с леки наранявания, предава  Екип на КАТ е на място и установява причините за инцидента. Няма проблеми с трафика в района. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.09.08", "title": " 10-годишен колоездач се удари в автобус край метростанция „Стадион Васил Левски“\t"}
{"url": "https://trud.bg/%d0%bc%d0%b8%d1%86%d0%be%d1%82%d0%b0%d0%ba%d0%b8%d1%81-%d0%bf%d1%80%d0%b5%d1%81%d0%bf%d0%b0%d0%bd%d1%81%d0%ba%d0%be%d1%82%d0%be-%d1%81%d0%bf%d0%be%d1%80%d0%b0%d0%b7%d1%83%d0%bc%d0%b5%d0%bd%d0%b8/", "text": "Споразумението между Атина и Скопие за преименуване на Македония на Северна Македония е вредно за гръцката нация, заяви гръцкият премиер Кириакос Мицотакис на пресконференция в Атина. „Преспанското споразумение е вредно за страната, но то е ратифицирано, което означава, че не можем да го променяме по свое усмотрение“, посочи Мицотакис. Премиерът съобщи също, че засега не е планирал среща с премиера на Северна Македония Зоран Заев, но „това все някога ще стане“, каза още гръцкият премиер. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.09.08", "title": " Мицотакис: Преспанското споразумение е вредно за Гърция"}
{"url": "https://trud.bg/%d1%81%d0%b5%d1%80%d0%b8%d0%bd%d0%b0-%d1%83%d0%b8%d0%bb%d1%8f%d0%bc%d1%81-%d0%bd%d0%b5-%d1%83%d1%81%d0%bf%d1%8f-%d0%be%d1%82-%d1%87%d0%b5%d1%82%d0%b2%d1%8a%d1%80%d1%82%d0%b8-%d0%be%d0%bf%d0%b8%d1%82/", "text": "Серина Уилямс за четвърти пореден път пропусна шанса да изравни рекорда от 24 титли от Големия шлем, който остава притежание на австралийската легенда Маргарет Корт. Американката загуби с 3:6, 5:7 финала на Ю Ес оупън от 19-годишната Бианка Андрееску, която превърна дебюта си в Ню Йорк в заслужен триумф и стана четвъртата различна шампионка от Шлема тази година.  Канадката беше по-добрата през почти целия мач, но за малко да изпусне питомното, след като имаше аванс от 5:1 и допусна изравняване до 5:5 във втория сет. Публиката избухваше на всяка точка за Уилямс, но така и не успя да доживее мечтания феноменален обрат, тъй като Серина отново стана жертва на непостоянството си.  „През 2015-а спечелих „Ориндж Боул“ и реших, че ще постигна големи неща – разказа Андрееску. – Седнах и на шега започнах да пиша чекове със сумите от наградни фондове, които трябваше да спечеля. Това ме вдъхнови за сегашното постижение, но ми се струва невероятно, че вече е реалност.“  Уилямс този път прие достойно загубата, но обяви, че заслугата за резултата е преди всичко нейна. „Истинската Серина я няма, трябва да я намеря“, ожали се американката.", "date": "2019.09.08", "title": " Серина Уилямс не успя от четвърти опит"}
{"url": "https://trud.bg/%d0%b4%d0%be%d1%85%d0%be%d0%b4%d0%b8%d1%82%d0%b5-%d0%bd%d0%b0%d1%80%d0%b0%d1%81%d0%bd%d0%b0%d1%85%d0%b0-%d1%81-62-%d0%b7%d0%b0-10-%d0%b3%d0%be%d0%b4%d0%b8%d0%bd%d0%b8/", "text": "Пенсиите формират над 27% от семейния бюджет Най-бързо се повишават заплатите, те формират 55,5% от семейния бюджет Доходите на българите нараснаха с 62,8% за 10-годишен период (2009-2018 г.). Но като се махне натрупаната инфлация се оказва, че реалните доходи за периода са се повишили с 32,5%, сочат данните на НСИ. Въпреки това обаче доходите остават доста ниски. Средно на месец доходите на човек са 501 лв., а за цяла година – 6013 лв. Сумата е доста малка, като се има предвид, че средната заплата за страната надмина 1250 лв. Но ако в домакинството има деца, пенсионер или безработен, дори съпрузите да взимат високи заплати, средният доход на човек пада значително. Най-бързо нарастват доходите от заплати, става ясно от данните на НСИ. За 10-годишния период заплатите в семейните бюджети са се увеличили със 73%. Като се вземе предвид инфлацията се оказва, че реалният ръст на заплатите е с 52,2%. Именно на това се дължи подобряващият се жизнен стандарт на хората, макар че на всеки му се иска да догонваме по-бързо жителите на Западна Европа. Заплатите формират 55,5% от семейния бюджет, като този дял се повишава с 3,3 процентни пункта за 10-годишния период, сочат данните на НСИ. Това доказва, че заплатите нарастват най-бързо. Второто най-съществено перо в домакинските бюджети са пенсиите, които формират 27,3% от общия доход на домакинствата. За период от 10 години ръстът на пенсиите е с 61,4%. Но като се махне инфлацията за периода реалният ръст на пенсиите е с 41,8%. Ако към пенсиите бъдат добавени социалните помощи, добавките за деца, стипендиите и обезщетенията за безработица, се оказва, че социалните трансфери от държавния бюджет формират 29,8% от общия доход на домакинствата. За период от 10 години тези социални плащания са се увеличили с 57,8%, или по-малко от ръста на пенсиите. Причината за това е, че макар и с малко пенсиите се вдигат всяка година, докато при редица социални плащания има задържане на размера им през годините. А като се махне инфлацията, се оказва, че за 10 години социалните трансфери към домакинските бюджети реално са нараснали с около 40%. Социалните помощи и пенсиите, които идват от държавния бюджет, не променят много съотношението на доходите между богатите и бедните. Доходите на най-заможните 10% от населението надвишават 8 пъти доходите на най-бедните 10%. Като този показател за поляризация на доходите в страната не се променя съществено през последните 10 години.   Данъците се увеличават 3,2 пъти От 229 лв. на човек през 2009 г. на 738 лв. през 2018 г.  Разходите на българите за данъци и социални осигуровки са нараснали 3,2 пъти за последните 10 години – от 229 лв. на човек през 2009 г. на 738 лв. през 2018 г. В резултат делът на налозите в общите разходи на домакинствата нараства от 6,9% на 12,8%. През 10-годишния период разходите за храна и безалкохолни напитки средно на човек от домакинството се увеличават с 40%, което е доста по-малко от ръста на доходите. Затова делът на тези разходи в семейния бюджет намалява от 36,5% на 29,7%. Разходите за жилища (сметки за вода, ток, отопление, обзавеждане и поддръжка) обаче се увеличават по-бързо от доходите на хората – с 67,5% за 10-годишния период. Тези разходи имат дял от 17,6% в бюджета на домакинствата.  За периода от 10 години разходите за транспорт се увеличават над два пъти и имат 7,3% дял от семейния бюджет. Много бързо нарастват и разходите за здравеопазване – със 76,8% за периода. Като те формират 5,4% от всички разходи на домакинствата. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.09.08", "title": " Доходите нараснаха с 62% за 10 години\t"}
{"url": "https://trud.bg/%d1%87%d1%83%d1%88%d0%ba%d0%b8%d1%82%d0%b5-%d0%bf%d0%b0%d0%b4%d0%bd%d0%b0%d1%85%d0%b0-%d0%bf%d0%be%d0%b4-%d0%bb%d0%b5%d0%b2-%d0%bd%d0%b0-%d0%b5%d0%b4%d1%80%d0%be/", "text": "Захарта поскъпва с под 1% Чушките паднаха под левче на едро – зеленият пипер поевтинява с над 10% до 0,98 лева за килограм, а червеният пипер се търгува по 1,12 лева на борсите и тържищата на едро (-12,5%). Чушките паднаха под левче на едро – зеленият пипер поевтинява с над 10% до 0,98 лева за килограм, а червеният пипер се търгува по 1,12 лева на борсите и тържищата на едро (-12,5%). Това показват данните на Държавната комисия по стоковите борси и тържища за първата седмица на септември. Всички, които ще правят домашна лютеница, очакват чушките да паднат под левче на дребно, за да закупят големи количества. Бурканите с кисели краставички тази година ще ни излязат по-евтино от тези през 2018 г., тъй като в момента се търгуват по 1,20 лв. за килограм на едро (-6,3%), а през изминалата година цената е била 1,38 лв./кг.  Полските домати също поевтиняват с цели 13,6% до 0,95 лв. за килограм на едро, а картофите отчитат спад в цента с почти 13% до 0,55 лв. за килограм на едро. Захарта, която е една от основните съставки на зарзавата в буркани, поскъпва с 0,8% до 1,27 лв. за килограм на едро. Тя е с 0,20 лева по-скъпа за килограм от предходната година, показва още анализът. Зелето поевтинява с 3,6% до 0,54 лева за килограм на едро, а тиквичките с почти 3% до 0,60 лева за килограм. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.09.08", "title": " Чушките паднаха под лев на едро\t"}
{"url": "https://trud.bg/%d1%82%d1%80%d0%b8-%d0%bf%d1%8a%d1%82%d0%b8-%d0%bf%d0%be%d0%b2%d0%b5%d1%87%d0%b5-%d1%83%d1%87%d0%b8%d0%bb%d0%b8%d1%89%d0%b0-%d0%bd%d0%b0-%d0%b5%d0%bb%d0%b5%d0%ba%d1%82%d1%80%d0%be%d0%bd%d0%bd%d0%b8/", "text": "Два до три пъти повече от досегашните 50 се очаква да станат училищата, които ще минат изцяло на електронни дневници. Това съобщи за „Труд” директорът на 51 СУ в София Асен Александров. Преди месец Министерството на образованието и науката обяви, че ще финансира всички, които желаят да ползват нововъведението през новата учебна година. За специализирания софтуер МОН е заложило близо 2 млн. лв. „Едната причина е, че колегите видяха добрите примери, второ – самите електронни дневници се развиха и трето – министерството отпусна програма за финансирането на дневниците”, посочи той. „Който и родител да попитате, ще ви каже, че електронният дневник го облекчава страхотно. В него може да се качи много повече информация. За миналата година, при 1200 ученика, имаме качени около 120 000 отзива и над 100 000 оценки, тоест средно на ученик по 100 оценки и 120 отзива. Те могат да бъдат похвали или забележки”, разказа директорът на 51 СУ. Проучване в училището показва, че 80% от родители гледат електронния дневник през приложение на телефона си, където получават известия в реално време. „Така намаляха много отсъствията в гимназиален етап”, уточни Александров. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.09.08", "title": " Три пъти повече училища на електронни дневници"}
{"url": "https://trud.bg/%d0%ba%d0%b0%d1%82%d0%b0%d1%81%d1%82%d1%80%d0%be%d1%84%d0%b0-%d0%bd%d0%b0-e-79-%d0%ba%d1%80%d0%b0%d0%b9-%d0%b1%d0%bb%d0%b0%d0%b3%d0%be%d0%b5%d0%b2%d0%b3%d1%80%d0%b0%d0%b4/", "text": "Тежка катастрофа на главен път Е-79 в района на „Антените“ край Благоевград. Шофьор на автомобил на общината, пътувайки към Благоевград, губи управление над колата, къса мантинелата и се обръща по таван, след което пада на гумите си в лентата за насрещно движение, информира  Пострадали са шофьорът и жената, която е пътувала с него. Транспортирани са към МБАЛ Благоевград, за момента няма информация какво е състоянието им. Причината за инцидента се изяснява. На място има полицейски екипи, които регулират движението. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.09.08", "title": " Катастрофа на E-79 край Благоевград\t"}
{"url": "https://trud.bg/%d0%b3%d1%8a%d1%80%d1%86%d0%b8%d1%8f-%d0%bf%d1%80%d0%b8%d0%b2%d0%b0%d1%82%d0%b8%d0%b7%d0%b8%d1%80%d0%b0-%d0%bf%d0%b5%d1%82%d1%80%d0%be%d0%bb%d0%b0-%d0%b3%d0%b0%d0%b7%d0%b0-%d0%b8-%d0%bb%d0%b5%d1%82/", "text": "Премиерът на Гърция Кириакос Мицотакис обяви в събота вечерта задвижване на административни процедури с цел извършване на приватизация на Държавната газова компания (DEPA), петролната компания Грийк петролиъм (Greek Petroleum) и дела от международно летище в Атина, който е собственост на държавата, предаде БТА. По думите му с цел ускоряване на икономическия растеж ще бъдат деблокирани инвестиции, които отдавна се бавят заради бюрокрация и безразличието на политиците. За новото гръцко правителство е било въпрос на само няколко дни да започне процедура за продажба на 30-процентовия дял от атинското летище, които принадлежат на държавата, каза Мицотакис. Започнат е и процес на реформа в Държавната енергийна корпорация (DEI), която е обременена с огромни дългове, допълни той. Премиерът обяви и планове за намаляване на данъците за гражданите и компаниите. Ставката на подоходния данък за доходите на домакинства до 10 000 евро годишно се намалява от 22 до 9 процента, като се запазва досегашното ниво на необлагаем данъчен минимум. Данъкът върху печалбата на компаниите се понижава от 28 на 24 процента, а върху дивидентите – от 10 до 5 процента.", "date": "2019.09.08", "title": " Гърция приватизира петрола, газа и летището в Атина\t"}
{"url": "https://trud.bg/%d0%b8%d0%bd%d1%86%d0%b8%d0%b4%d0%b5%d0%bd%d1%82-%d0%b7%d0%b0%d1%82%d0%b2%d0%be%d1%80%d0%b8-%d0%bc%d0%b5%d1%82%d1%80%d0%be%d1%81%d1%82%d0%b0%d0%bd%d1%86%d0%b8%d1%8f-%d1%81%d0%bb%d0%b8%d0%b2%d0%bd/", "text": "Инцидент затвори временно метростанция „Сливница“. Мъж падна на релсите, съобщиха за „Труд“ от Столична община. Влаковете се движеха със закъснение, докато полицаи извършваха оглед. Причините за инцидента в момента се изясняват. Пострадалият е 88-годишен и е откаран в „Пирогов“ с тежка травма на главата. Малко по-късно стана ясно, че движението на метрото в участъка от „Васил Левски до „Сливница“ е възстановено.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.09.08", "title": " Инцидент затвори метростанция „Сливница“\t"}
{"url": "https://trud.bg/%d0%bf%d0%be%d0%bc%d0%bf%d0%b5%d0%be-%d1%81%d0%b0%d1%89-%d1%89%d0%b5-%d0%bf%d1%80%d0%be%d0%b4%d1%8a%d0%bb%d0%b6%d0%b0%d1%82-%d0%b4%d0%b0-%d0%be%d0%ba%d0%b0%d0%b7%d0%b2%d0%b0%d1%82-%d0%bd%d0%b0%d1%82/", "text": "Разговорите с талибаните за мир в Афганистан са замразени и САЩ ще продължат да оказват натиск върху бунтовниците екстремисти там, като в същото време ще продължат подкрепата си на афганистанската армия, докато не се види сериозен ангажимент от страна на талибаните за мирно уреждане на дългия военен конфликт там, заяви държавният секретар на САЩ Майк Помпео, цитиран от Ройтерс. В интервюто си за телевизия „Фокс нюз“днес Помпео каза също, че Вашингтон е отзовал американския специален пратеник за Афганистан Залмай Халилзад, който преговаряше с талибаните в Доха, столицата на Катар, за да обсъди с него как да се действа по-нататък, информира БТА. Запитан дали водещите се от няколко месеца преговори с талибаните за мир в Афганистан са „мъртви“, държавният секретар отговори: „За известно време – да“. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.09.08", "title": " Помпео: САЩ ще продължат да оказват натиск върху бунтовниците екстремисти в Афганистан"}
{"url": "https://trud.bg/%d0%b1%d1%8f%d0%bb-%d0%b4%d0%b8%d0%bc-%d0%b7%d0%b0-%d0%b3%d1%80%d1%8a%d1%86%d0%ba%d0%b8%d1%8f-%d1%82%d1%83%d1%80%d0%b8%d0%b7%d1%8a%d0%bc/", "text": "Сезон 2019 г. се очаква да приключи с около 30 милиона туристи Помните ли филма „Моята гръцка сватба“, в който американският зет, за да се хареса на тъста си, казва наизустено: „Христос воскресе!“, а тъстът невъзмутимо отговаря: „Когато моите предци са правили философия, твоите са се катерили по дърветата!“ Именно това самочувствие на съседите, изтласка туристическата индустрия от дъното през миналия век към възход и към днешна дата работи на пълни обороти. Летищата вече се затрудняват да поемат извънредните полети. Няма места във фериботите. Трафикът е изключително интензивен. Туристическата перла Гърция се оказва малка, за да побере своите туристи. Лавинообразното увеличаване на туристическия поток удари исторически рекорд през 2018 година, когато гръцкият туризъм отчете 33 милиона посещения на чуждестранни туристи и приходи в размер на над 16 милиарда евро. И това не е просто поредната вълна, а факт, който се доказва от реални цифри. Сезон 2019 г. се очаква да приключи с около 30 милиона туристи, което е около три и половина пъти повече от общото население на страната. Три милиона по-малко в сравнение с 2018 г., тъй като конкурентна Турция „открадна“ част от туристите на Гърция, но дори и с тези цифри туризмът продължава да чертае своя възход. А само преди няколко десетилетия, през 1950 г., броят на пристигащите туристи в южната ни съседка достигаше само 33 300, приблизително колкото е населението на един град като Ретимно. Гърция, разбира се, беше съвсем различна тогава. Въпреки че нямаше дори телевизор и хората се забавляваха, четейки главно лайфстайл списания, страната бавно се съвзе след световната и гражданска война, търсейки нови визии на оцеляване. Туристическите компании бяха малки, без специализирани човешки ресурси и малцина знаеха какво означава „управление и промоция на туристически продукти“. През 20-те години туризмът в Гърция даде заявка за нахлуващо икономическо и социално явление, започва да набира масова популярност след 60-те години. И ако туристите през 1950 г. все още бяха оскъдни, картината драстично се променя през 1960 г., когато туристопотокът в сравнение с 50-те години на миналия век достига рекордните 1.098%, или 399 400. Между 1967 и 1991 г. в модела на масовия туризъм се включват големи хотелски комплекси. Постепенно се въвеждат системи за управление, маркетинг и информатика, както и обучение на персонал. По-благоприятната политика на финансиране дава тласък за развитие на нови туристически дестинации, както и на „airbnb настаняване. През 1970 г. туристите в Гърция надхвърлят 1,6 милиона (+ 302,87% в сравнение с 1960 г.), а през 1980 г. те вече достигат рекордните за времето 5,2 милиона (+ 227,56% в сравнение с 1970) г. и 8,87 милиона през 1990 г. През 2000 г. туристите надхвърлят вече13 милиона в Гърция, 402.5 милиона в Европа и 684 милиона по света. През 1990 г..ръстът на туризма в Гърция надхвърля темповете на растеж в Европа и в световен мащаб. И така до днес, когато туристическата индустрия въздейства пряко върху икономиката. През 2018 г..възлиза на 11,7% от БВП спрямо 13,3% от 2017 г. Пряко и косвено туризмът генерира между 25,7 до 30,9% от БВП, а заетостта в бранша достига 688 800 души. Туристическият сектор също има значителен принос по отношение на инвестиционната дейност, възлизаща на 5 милиарда евро през 2018 г., а 90% от приходите на сектора са от чужбина. Като цяло за бързия растеж на туризма през десетилетията допринасят и фактори като увеличен семеен доход, навлизане на жените на пазара на труда и въвеждане на свободно ваканционно време. От следвоенния период туристите се концентрират първоначално в Атина, примамени от културните ресурси от международен интерес. От 70-те години на 20 век насам „пощенските картички“ започват да обхващат крайбрежните райони и островите на Гърция, а моделът на масов туризъм „слънце и море“ се налага изцяло. Хилядите туристи откриха очарованието на гръцките села, жителите на които изведнъж се сблъскаха с феномен да посрещат и настаняват „орди“ туристи открили топлината и уют на гръцкото гостоприемство. Увеличаващият се брой туристи и профилът на съвременния пътешественик наложи както диверсификация и обогатяване на туристическите продукти в страната, така и развитие на инфраструктурата, за да се разгърне туристическия потенциал през цялата година. Средиземноморският климат е предпоставка за дейности като голф и туристически преходи, а според статистиката се оказва, че един милион европейци биха избрали Гърция за потенциален втори дом. Подсекторите на туристическия отрасъл, които имат интерес да инвестират, са интегрираните туристически комплекси „втори дом“, голф курсове, спортен туризъм, здравен и уелнес туризъм, ремонт и строителство на нови яхти, конгресни центрове, отглеждане на земеделски култури, религиозен туризъм, СПА и центрове за таласотерапия, гурме туризъм и безброй още аспекти на културното и историческото наследство на Гърция, която е кръстопът на цивилизации. Освен трационните „слънце и море“ в Гърция туристите откриват по нещо различно за себе си – от кипящия нощен живот на Миконос, до античната красота на Делос. От уюта на стотиците малки островчета до пулсиращия ритъм на големите туристически градове. Туризмът като тежка индустрия на страната е съпътстван и от много еротични изкушения. Още в древна Гърция, Рим, Франция на Людовиците, проституцията е била свободна, след като е допринасяла за внасянето на съответните данъци в кралските или държавни хазни. Не е тайна, че тарифата на остров Миконос варира между 1000 и 1500 евро за вечер или 10 000 евро за седмица. Може тези суми да предизвикват световъртеж, но има богати туристи, които плащат без да се замислят. С повече от 16 милиона туристи през 2012 година и над 20 милиона през 2013, Гърция се нареди на челните места в списъка на световните туристически дестинации. „Ако мечтата ви е да посетите Европа това лято, помислете за Гърция“ – с тази фраза LonelyPlanet избира да класифицира страната като топ туристическа дестинация за 2014 г. заради „луксозното преживяване на достъпна цена“. Шест държави са основният двигател на туризма в Гърция, зависим от основните му пазари Германия, Великобритания, САЩ, Франция, Италия и Русия. Тези шест страни представляват 41,5% от посетителите, 49,7% от нощувките в Гърция и 52,2% от пътуванията. Разходите за посещение са средно 449 евро, средният разход за една нощувка възлиза на 69 евро, а средната продължителност на престоя в Гърция на посетител е скромната една седмица. Гърция със сигурност предлага отлично съотношение цена-качество за ваканционни пакети. Икономическите проблеми в страната принудиха туристическият сектор да сваля цените, а това е ситуация, от която туристите с удоволствие се възползват. Независимо, че тoвa лятo Гъpция изocтaвa зaд Typция, Иcпaния и Eгипeт щo ce oтнacя дo пpeдпoчитaнитe oт гepмaнцитe дecтинaции пpeз 2019 г., които са Aнтaлия, ?aлмa дe Maйop?a и Xypгaдa, бpaншът мoжe дa ce пoxвaли cъc знaчитeлeн pъcт нa пpиxoдитe, спopeд oфициaлнитe дaнни нa Ваnk оf Grеесе. ?pиxoдитe oт тypизъм ca нapacнaли c 15,3% дo 5,5 милиapдa eвpo за cpaвнeниe с пъpвaтa пoлoвинa нa 2018 гoдинa, в paзмep нa 4,77 милиapдa eвpo. Българските туристи се увеличиха с 5,1% за периода януари-октомври 2018 г. в сравнение със същия период на 2017 г., надхвърляйки 1,2 милиона. И ако през 90-те години на миналия век български турист звучеше като виц, десетилетия по-късно Гърция се превърна във втора родина за много българи. Макар и недолюбван, тъй като според статистики българинът харчи най-малко, думата „турист“ е вълшебна в Гърция. Отваря всички врати и ражда усмивки, които изпращат гръцката мегаломания в Шангри Ла.", "date": "2019.09.08", "title": " Бял дим за гръцкия туризъм\t"}
{"url": "https://trud.bg/%d0%be%d1%80%d0%bb%d0%b0%d0%bd%d0%b4%d0%be-%d0%b1%d0%bb%d1%83%d0%bc-%d0%b8%d1%81%d0%ba%d0%b0-%d0%b4%d0%b5%d1%86%d0%b0-%d1%81-%d0%bf%d0%b5%d0%b2%d0%b8%d1%86%d0%b0%d1%82%d0%b0-%d0%ba%d0%b5%d0%b9%d1%82/", "text": "Актьорът разказа за плановете си с поп звездата Има 8-годишен син от модела Миранда Кер Британският актьор Орландо Блум обяви, че няма търпение да има още деца и те да бъдат от световноизвестната изпълнителка Кейти Пери. Към момента холивудската звезда е баща на 8-годишен син от бившата си съпруга, австралийския модел Миранда Кер. За връзката между поп звезда Пери и известния актьор Блум за първи път се заговори в началото на 2016-а. От тогава двамата са се събирали и разделяли няколко пъти, но от февруари тази година са щастливо сгодени. Блум е особено развълнуван от съвместното бъдеще с изпълнителката на Dark Horse, макар да е наясно, че кариерите им няма да направят живота им лесен. “Нямам търпение да се оженя отново и да имам още деца. Това е наистина важно за мен”, каза Орландо Блум. “Обичам децата. Кейти е чудесна с малчуганите”, обясни холивудската звезда в интервю за радиоводещия Хауърд Стърн. “Би било прекрасно, ако двамата си имаме дете. Стремим се към това. То е като един див мустанг. Ако можем да укротим този звяр и да се качим на него, ще имаме уникално преживяване”, обясни още Орландо Блум. 42-годишният актьор признава, че неговата професия и музикалната кариера на Кейти представляват “предизвикателство” за връзката им, защото нямат привилегията на един обикновен семеен живот и рутина. Преди време пък самата Пери обясни, че двамата се разбират прекрасно, но още им трябва време, преди да “създадат семейно гнездо”.", "date": "2019.09.08", "title": " Орландо Блум иска деца с певицата Кейти Пери"}
{"url": "https://trud.bg/%d0%bc%d0%b2%d0%bd%d1%80-%d0%bf%d0%b0%d0%ba-%d1%81%d0%b5-%d1%81%d0%ba%d0%b0%d1%80%d0%b0-%d0%bd%d0%b0-%d0%b8%d1%81%d1%82%d0%be%d1%80%d0%b8%d1%8f%d1%82%d0%b0/", "text": "Българските официални власти отново показаха историческа недалновидност и политическо късогледство. Дни преди междуправителствената среща във Варна между Руската федерация и Република България, посветена на решаване на важни въпроси за българската държава, като проекта АЕЦ „Белене“ и продължението на газопровода „Турски поток“, нашето Външно министерство излезе с много остра позиция за културна проява, която никой не е видял и още не знае какви са съдържателните u параметри. И тази позиция, пълна с едностранни квалификации и фрази като „съветски щикове“, в 2019 г. звучи много остаряло и ретроградно. Поводът за тази необоснована и нелогична реакция на МВнР е изложбата, посветена на 75-годишнината от освобождението на страните от Централна и Източна Европа от нацизма, която ще бъде открита в Руския център на 9 септември. В нея политиците ни пишат следното: „…Щиковете на Съветската армия донесоха на народите в централна и източна Европа половин век репресии, заглушаване на гражданската съвест, деформирано икономическо развитие и откъснатост от динамиката на процесите в развитите европейски държави.“ Ето как за пореден път се използват идеологеми, извадени от контекста на съществуващата реална политическа ситуация и споразумения между тримата големи в онези години – Съветския съюз, САЩ и Великобритания. Учудващо звучат такива термини, казани с лекота, като „окупация“, „репресии“ и други подобни. През последните две години четем и слушаме едни и същи фрази, които отдалечават и трансформират по неправилен начин историческата истина. За пореден път имаме доказателство за силна и последователна агресия на управляващите политически кръгове, както в България, така и в други източно-европейски държави, типичен пример е Полша, които се опитват да преиначат историята. За Варшава е ясно, но София, която досега е показвала умереност и баланс по отношение на Москва, в момента абсолютно необосновано поставя държавата ни в напълно неизгодна ситуация, което е в пълен разрез с българските национални интереси. Исторически факт е, че СССР на 5 септември 1944 г. обявява война на сателита на фашистка Германия – Царство България. Влизането на Червената армия в границите на България и подписаното на 28 октомври с.г. споразумение между България и Съветския съюз преобръща позицията на България във Втората световна война – от сателит на фашистка Германия, тя става част от съюза на тримата големи – Съветския съюз, САЩ и Великобритания. Второ, когато с лекота се коментира термин като „съветска окупация“ и всичко свързано с него, много целенасочено се премълчават основни факти и се насажда емоционална политическа рефлексия. За пореден път трябва да се каже, че всичко, което се случва след 1944 г., в цяла Европа е част от споразуменията, подписани в Ялта и Потсдам, свързани с преструктурирането на следвоенна Европа. Трябва да припомним два основни факта. Първо, през Централна и Югоизточна Европа преминава Червената армия, чиито военни победи водят до края на Третия райх. Второ, нека да използваме термина „окупация“ по отношение на Англия и САЩ. Да разглеждаме едностранно процесите в Източна Европа, а да забравяме Западна, където на репресии са подложени голям брой хора, работили за хитлеристка Германия, е неуместно. Когато коментираме България по време на Втората световна война, не трябва да пренебрегваме друг факт. През декември 1941 г. по настояване на Берлин, Рим и Токио всички техни сателити обявяват война на съюзниците на антихитлеристката коалиция Съветския съюз, САЩ и Великобритания. Резултатът от това е, че до април 1944 г. България периодично е бомбардирана от американски и английски самолети. Една от големите бомбардировки е на 10 януари 1944 г., когато половината София е срината със земята. И е повече от странно, че именно на американски пилоти има паметник пред посолството на САЩ в София. Излиза, че ние отдаваме почит на тези, които са унищожавали и убивали български граждани. Второто, което трябва да се има предвид, е, че в резултат на Втората световна война Западна Германия е поставена под американско-британско-френска окупация. А през май 1949 г. се подписва двустранен договор между САЩ и ФРГ за 150 години, известен като „Канцлер акт“, поставящ Западна, а по-късно и обединена Германия под медиен, финансов и военен контрол. В сходна ситуация е и Япония. Сега върви битката за истинската история, а не измислената. Позицията на Външно министерство доказва, че ние също сме подвластни на САЩ. И то в момент, когато отново се решава съдбата на България като страна в енергийните проекти, които биха ни ситуирали като устойчива държава в Черноморския регион. По този начин сами се вкарваме в капана на чужди интереси. Тенденциозният коментар за „съветска окупация“ съзнателно елиминира съществуването на американско влияние сега, което не дава възможност на България да защитава своите национални интереси. А те пак са свързани с руски енергийни проекти. Русия дава газа и нефта, а не Щатите.   Политиците да оставят историята на историците Апелът на историците към недобросъвестните и конюнктурни политици е да оставят историята да бъде изследвана, анализирана и обяснявана от професионалисти. Това са хора, които работят с документите, при тях няма предвзета теза и те се стремят да бъдат коректни, обективни и да дават историческата истина. Оставете историята на историците, но истинските, а не на политизираните, конюнктурните и поръчковите.", "date": "2019.09.08", "title": " МВнР пак се скара на историята\t"}
{"url": "https://trud.bg/%d0%b4%d0%be%d0%ba%d1%82%d0%be%d1%80%d0%ba%d0%b0-%d0%bf%d1%80%d0%b5%d0%b4%d1%81%d1%82%d0%b0%d0%b2%d1%8f-%d0%b1%d0%bb%d0%b0%d0%b3%d0%be%d1%82%d0%b2%d0%be%d1%80%d0%b8%d1%82%d0%b5%d0%bb%d0%bd%d0%b0/", "text": "50 фотографии, събрани във втора по ред благотворителна изложба за децата от Дома и Дневния център в Дебелец, ще покаже в Художествена галерия „Недялко Каранешев“ в Горна Оряховица д-р Нели Райкова. Изложбата ще бъде открита на 10 септември от 17.30 ч. Пулмолог, естет, пътешественик и любител фотограф д-р Нели Райкова подбира най-доброто измежду стотиците си пейзажни снимки от България и света, направени в последната година. Кадрите са от пътуванията й в Мароко, Италия, Германия, някогашната столица на Руската империя Санкт Петербург. В подбора на фотосите и подредбата им отново помага известната художничка Роза Абаджиева. Цел на изложбата е фотографиите да бъдат разпродадени в полза на ДМСГД – Дебелец. След първата си изложба през май 2018 г. д-р Нели Райкова успя да събере 1225 лв. от разпродажбата на 92 фотографии. Съобразно нуждите на децата и по преценка на специалистите в ДМСГД – Дебелец със средствата от д-р Нели Райкова беше закупена специална проходилка за 1125 лв., медицинска козметика и лакомства за децата. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.09.08", "title": " Докторка представя благотворителна изложба с 50 фотографии\t"}
{"url": "https://trud.bg/%d1%81%d1%82%d0%b0%d1%80%d1%82%d0%b8%d1%80%d0%b0%d1%82-%d0%bd%d0%be%d0%b2%d0%b8%d1%82%d0%b5-%d0%bf%d1%80%d0%be%d1%83%d1%87%d0%b2%d0%b0%d0%bd%d0%b8%d1%8f-%d0%bd%d0%b0-%d0%b5%d0%bf%d0%b8%d1%81%d0%ba/", "text": "Стартират разкопките в югоизточния сектор на крепостта Трапезица във Велико Търново. Той е един от трите обекта на средновековната крепост, които ще се проучват през настоящия сезон с финансиране, осигурено от Министерството на културата. Заложените за това средства са около 20 000 лева. Първите проучвания на хълма прави д-р Васил Берон през 1884 г. в рамките на втората археологическа експедиция на Търновското археологическо дружество, а през 1900 год. разкопки прави и Жорж Сьор. С някои сериозни прекъсвания поради липса на финансиране, след 2007 г. на крепостта общо пет сезона се правят проучвания в различни сектори като разкопките в единия от тях са под ръководството на доц. Мирко Робов от великотърновския филиал на Археологическия институт. „Разкрит бе затворен комплекс с площ от над 2,5 дка. Той се е издигал върху две съседни тераси, като архитектурна доминанта в него е големият кръстокуполен храм – №3. Влизало се е от югозапад, през вход със засводено покритие, стенописан отвътре, и богата керамопластична украса отвън. Настилка от каменни плочи е отвеждала към голяма двуделна постройка, свързана с обетателя на комплекса. Също плочникова настилка е свързвала сградата с църква №3. Самата църква е оформена с П-образна външна галерия. Зидани гробници предназначени за високопоставени особи, са установени в нейния притвор. Били са покрити с мраморни надгробни плочи. Отворени и ограбени, най-вероятно още в годините на робството“, обяснява доц. Робов. Той допълва, че плановите и функционалната характеристика на затворения комплекс го определят като голям столичен феодален ансамбъл свързан с духовно лице от църковната йерархия. „Откритият костен завършек от архиерейски жезъл показва, че най-вероятно този комплекс е епископията на Трапезица“, подчертава доц. Робов. През 2014 г. е открита постройка със значителни размери – 23/8,5 м, която от изток завършва с апсида. Оформено е предолтарно пространство, като в конструкцията на интериора са били включени варовикови колони. Тя е допряна непосредствено от юг, до оградния зид на епископията. Определена е като новооткрита църква, с пореден №21. Именно доразкриването и пълното изясняване на на тази църква, както и връзката й с епископията, е основната задача през настоящия археологически сезон. При ограничени спасителни разкопки през миналия сезон се попадна на нейния притвор. „Проучванията са важни и поради непосредствената перспектива югоизточният сектор да бъде включен в нов посетителски маршрут, в който да се обединят някои от най-значимите трапезишки църкви като №13, №14, №№3 и 4, епископията, а от север да се оформи подход към новата музейна сграда на хълма. Това ще бъде важна стъпка в поетапната социализация на крепостта“, изтъква още доц. Мирко Робов. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.09.08", "title": " Стартират новите проучвания на епископията на крепостта Трапезица във Велико Търново\t"}
{"url": "https://trud.bg/%d0%bf%d0%be%d0%b6%d0%b0%d1%80-%d0%b8%d0%b7%d0%bf%d0%b5%d0%bf%d0%b5%d0%bb%d0%b8-%d0%b2%d0%b8%d0%bb%d0%bd%d0%be-%d1%81%d0%b5%d0%bb%d0%b8%d1%89%d0%b5-%d1%87%d0%b0%d1%81%d1%82-%d0%be%d1%82-%d0%ba%d1%83/", "text": "Вилно селище, включено в списъка за културно наследство на Австралия, е почти изпепелено от продължаващите неконтролируеми пожари в източната част на страната, съобщава Ройтерс. Хижите в построената през 1933 година „Бина Бура Лодж“, която е разположена в Националния парк Ламингтън, са силно увредени от пожара и са необитаеми. Заместник-комисарят на пожарната служба в щата Куинсланд Кевин Уолш заяви, че местността е труднодостъпна и огнеборците не са могли да достигнат до горящите постройки. Използваните хеликоптери за борба с пожарите пък не са могли да потушат огромните пламъци навреме. Огромен брой огнища на пожари продължават да бушуват в източните австралийски щати Куинсланд и Нов Южен Уелс. Към момента няма съобщения за жертви при огнената стихия. 66-годишен пожарникар-доброволец обаче беше ранен и остава в критично състояние в болница. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.09.08", "title": " Пожар изпепели вилно селище, част от културното наследство на Австралия"}
{"url": "https://trud.bg/%d1%89%d0%b5-%d1%81%d0%b5-%d1%81%d1%8a%d0%b1%d0%b5%d1%80%d0%b0%d1%82-%d0%bb%d0%b8-%d0%be%d1%82%d0%bd%d0%be%d0%b2%d0%be-%d0%b3%d1%80%d0%b8%d1%88%d0%be-%d0%b8-%d0%bd%d0%b8%d0%ba%d0%be%d0%bb/", "text": "Световноизвестната певица Никол Шерцингер, която е бивша половинка на родния тенисист Григор Димитров, накара феновете да шушукат отново за отношенията й с българина. Това стана факт, след като американката засипа социалните мрежи с редица снимки от… Ню Йорк, към които натърти на факта, че се намира именно там. Това нямаше да бъде никак странно при други обстоятелства, ако в момента в града не се намираше и Гришо. Именно поради тази причина голямо впечатление на последователите на Никол направи това, че по-голямата част от фотосите й от Голямата ябълка бяха пуснати в деня на полуфинала от US Open на хасковлията срещу Даниил Медведев, в който българинът отстъпи с 0:3 сета. Всички тези неща наведоха част от феновете на двамата, а и на някои издания, на мисълта, че те може би са се събрали, което засега остава само догадка. Любопитно е да се отбележи още, че певицата сподели снимка, на която е обградена от четири пожарникари, които определи като супергерои. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.09.08", "title": " Ще се съберат ли отново Гришо и Никол?"}
{"url": "https://trud.bg/%d0%b0%d1%84%d0%b3%d0%b0%d0%bd%d0%b8%d1%81%d1%82%d0%b0%d0%bd%d1%81%d0%ba%d0%be%d1%82%d0%be-%d0%bf%d1%80%d0%b0%d0%b2%d0%b8%d1%82%d0%b5%d0%bb%d1%81%d1%82%d0%b2%d0%be-%d0%bf%d1%80%d0%b8%d0%b2%d0%b5%d1%82/", "text": "Афганистанското правителство в Кабул приветства „искрените усилия на своите съюзници“, след като президентът на САЩ Доналд   си с талибански представители, във връзка с атентатите на групировката в столицата, предава АФП. “Афганистанското правителство, във връзка с мира, оценява искрените усилия на своите съюзници и е отдадено на съвместната си работа със САЩ и другите си съюзници за постигнато на траен мир“, заяви в свое изявление президентът на страната Ашраф Гани. Изявлението идва, след като Доналд Тръмп съобщи в Туитър, че е отменил планирани отделни преговори с талибански представители в Мериленд. Отмяната на преговорите от страна на Вашингтон поставя под съмнение финализирането на мирните споразумения с талибанското движение, след като изглеждаше сякаш те вървят към края си, въпреки агресията на групировката. Подкрепяното от САЩ правителство в Кабул беше притеснено от факта, че не беше допускано до преговорите, тъй като талибаните отказват да преговарят с него. „Винаги сме настоявали, че истински мир може да се постигне само ако талибаните престанат да убиват афганистанци и приемат примирие и разговори лице в лице с афганистанското правителство“, твърди президента Гани. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.09.08", "title": " Афганистанското правителство приветства отменянето на срещата между талибаните и Тръмп"}
{"url": "https://trud.bg/%d0%bb%d0%b5%d1%87%d0%b5%d0%b1%d0%bd%d0%b8-%d1%80%d0%b5%d1%86%d0%b5%d0%bf%d1%82%d0%b8-%d0%be%d1%82-%d0%bf%d1%80%d0%b8%d1%80%d0%be%d0%b4%d0%b0%d1%82%d0%b0/", "text": "Когато имаме обикновено неразположение (болка, отпадналост), причинено от всекидневния стрес, не е необходимо веднага да прибягваме до медикаменти. Много често помощ може да получим чрез даровете на природата. Хората, които живеят в планината, знаят добре как да се възползват от нейните дарове. В менопаузата При изпотяване, което идва на вълни, може да получите облекчение чрез чай от подбел. Пригответе го по следния начин: вечер преди лягане сложете в чаша по 1 ч.л. корен от подбел и хвощ и залейте със студена вода. На сутринта сипете тази смес в тенджерка и я сварете. После прецедете и прибавете към сушена салвия. Оставете да престои 5 мин. и изпийте чая на малки глътки. Най-добре е да го правите в продължение на 4 седмици. След това направете почивка от 3 седмици и после повторете лечението, ако е нужно. Против разширени вени Киселото мляко (обезмаслено) помага при проблеми с вените. Сутрин след ставане е достатъчно да изядете един резен краставица с 1-2 с.л. кисело мляко. Ако правите това всеки ден в продължение на 2 до 3 седмици, ще помогнете на тялото да се прочисти. За разнообразие може да замествате краставицата с лъжичка мед.  Друго средство против разширени вени е маслото от арника. Масажирайте с него краката внимателно всеки ден в продължение на няколко седмици. За прочистване на стомаха Всеки ден изпивайте по 3 чаши от сока на киселото зеле (през зимата) или пълномаслено прясно мляко. Така обмяната на веществата ще се засили и се получава облекчение при изхождането. Най-добре е да приемате напитките в продължение на 1 до 2 седмици. Същото действие има и чаят от коприва. Залейте изсушените листа с вряла вода и ги оставете да престоят 10 мин. След като прецедите, изпийте на малки грътки през целия ден. Добре е да продължите този ритуал за около 3 седмици. Срещу целулит Залейте 1 до 2 ч.л. сушен майоран (градински риган) с гореща вода и го оставете да престои 10 мин. Изпийте чая на малки грътки през целия ден. Всекидневната доза не бива да превишава 2 чаши. Препоръчва се чаят да се пие в продължение на повече от 4 седмици. Срещу хемороиди Правилното хранене в съчетание с активно движение и възможно по-малко застояване на едно място облекчават значително състоянието при хемороиди. Добре е всеки ден да се пие сокът на 2 до 3 портокала или да се ядат счукани скилидки чесън, намазани на филийка. Чаят от лайка също помага – достатъчни са 2 чаши на ден.", "date": "2019.09.08", "title": " Лечебни рецепти от природата\t"}
{"url": "https://trud.bg/%d0%bf%d1%80%d0%b5%d0%b7%d0%b8%d0%b4%d0%b5%d0%bd%d1%82%d1%8a%d1%82-%d0%bd%d0%b0-%d1%81%d0%b5%d0%b2%d0%b5%d1%80%d0%bd%d0%b0-%d0%bc%d0%b0%d0%ba%d0%b5%d0%b4%d0%be%d0%bd%d0%b8%d1%8f-%d0%b4%d0%b0-%d0%bf/", "text": "„През 1991 г., в несигурно време, ние, гражданите, се обединихме около идеята за собствената си независима държава. Тогава голямото предизвикателство, вместо каузата за разделението, стана причина за обединението, всички се събрахме около идеята за независима и суверенна Македония“, заяви президентът на Република Северна Македония Стево Пендаровски в поздравителен адрес към гражданите по повод 8 септември, Деня на независимостта на Република Северна Македония, предаде „Нова тв“. През годините, както подчертава президентът, имахме възходи и падения, грешки и успехи, но заедно преодоляхме всички препятствия. „През 1991 г. избрахме независимост, през 2001 г. междуетническо съжителство. Днес сме пред портите на европейските и евроатлантическите институции. За да постигнем целта си, трябва да възстановим единството, което имахме в началото на независимостта. Нуждаем се от гражданско помирение, а за трайно помирение се нуждаем от ефективно правосъдие и държавни институции с почтеност“, допълва Пендаровски. „Ако искаме по-младите поколения да останат в страната и да живеят, да работят и създават бъдещето си тук“, посочва президентът, „ние трябва да направим много повече като държава и да им осигурим условия да се реализират и успеят у дома, в собствената си страна“. Говорейки за различията, Пендаровски посочва, че многообразието е „нашата привилегия“. „Колкото по-различни сме, толкова по-богат и красив ще бъде нашият споделен дом. Да изградим обща държава, където със сигурност има място за всички нас, да изградим общество, освободено от предразсъдъци. Държава и общество, в което има продуктивен политически диалог, социална справедливост, солидарност с уязвимите и забравените, в която и държавата, и гражданите се грижат за околната среда. Държава, управлявана от върховенството на закона, в която същите правила важат за всички нас, и силни и слаби, и мощни и безсилни, и във властта, и в опозицията. Страна, в която се признават грешки и се поздравяват успехите. Само такава държава ще има сигурно и проспериращо бъдеще“, заяви държавният глава в поздравително послание за Деня на независимостта. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.09.08", "title": " Президентът на Северна Македония: Да подновим единството, което имахме в началото на независимостта"}
{"url": "https://trud.bg/%d0%bc%d0%b5%d0%b4%d0%b8%d1%86%d0%b8-%d1%80%d0%b0%d0%b7%d0%ba%d1%80%d0%b8%d1%85%d0%b0-%d0%bb%d0%b5%d1%87%d0%b5%d0%b1%d0%bd%d0%b8%d1%82%d0%b5-%d1%81%d0%b2%d0%be%d0%b9%d1%81%d1%82%d0%b2%d0%b0-%d0%bd/", "text": "Експертите смятат, че водката се явява ефективен начин да се избавите от остеохондрозата, пише „МедикФорум“, цитиран от РИА Новости. При обостряне на това заболяване се препоръчва да се правят компреси с водка. Съобщава се, че те ще помогнат за облекчаване на оттоците, в допълнение, затоплят засегнатата област. Така се облекчава болката. За процедурата е необходимо да смесите водка с мед. След това, разтворът трябва да се нанесе върху възпаленото място и да го увиете с целофан и топъл плат или шал. Препоръчва се такъв компрес да се държи възможно най-дълго. Оптималното време е два часа. Както бе отбелязано, остеохондрозата, причислена към „болестите на нашето време“, засяга всеки трети жител на Земята. Хората с тази диагноза изпитват болки в гърба и шията, а болката може да се разпространи и в раменете и дори в ръцете. Появяват се болки и в главата. При остеохондрозата междупрешленните дискове се увреждат. Неправилната диета или упражненията могат да влошат нещата. Хората с остеохондроза не трябва да употребяват алкохол и цигари, тъй като притокът на кръв през съдовете може да се забави. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.09.08", "title": " Медици разкриха лечебните свойства на водката"}
{"url": "https://trud.bg/%d0%bf%d1%83%d1%82%d0%b8%d0%bd-%d0%bd%d0%b5-%d0%b5-%d0%b2%d0%b0%d0%b6%d0%b5%d0%bd-%d0%b1%d1%80%d0%be%d1%8f%d1%82-%d0%bd%d0%b0-%d0%ba%d0%b0%d0%bd%d0%b4%d0%b8%d0%b4%d0%b0%d1%82%d0%b8%d1%82%d0%b5/", "text": "„Не е важен броят на кандидатите, участващи в  , а как ще работят те, щом бъдат избрани“. Това заяви президентът на Русия Владимир Путин, след като гласува днес на изборите за градски парламент на Москва, предаде Запитан познава ли лично кандидата, за когото е гласувал, Путин отговори: „Не, не го познавам. Но се надявам да е добър, почтен човек“. Държавният глава изрази надежда, че в днешните избори участват достойни кандидати. Журналисти попитаха не би ли желал кандидатите да са повече и по-разнообразни. „В някои страни има и по 30, по 50 и по 100. Това не променя качеството на работата им. Не е важно колко са, важно е качеството“, каза Путин. Президентът по традиция гласува в една и съща секция, в сградата на Руската академия на науките, отбелязва ТАСС. Изборите за градски парламент на Москва протичат в 45 едномандатни окръга, в три от които има възможност за експериментално електронно гласуване. Секциите в столицата, където са регистрирани близо 7,3 милиона избиратели, ще работят от 08.00 до 20.00 ч. местно и българско време. Системата за електронно гласуване в Москва се повреди заради претоварване на оборудването за криптиране на бюлетините, но след час заработи отново, съобщи за ТАСС Артьом Костирко от службата за информационни технологии в градската управа. „Всички гласове ще бъдат отчетени; (действията при) подобни извънредни ситуации бяха успешно тренирани по време на тестовете“, увери експертът. Избори на различни нива, общо над 5000, започнаха днес във всичките 85 региона от федерацията. 16 от тях избират с пряко гласуване губернатори, ще бъдат избрани 13 местни парламента, в 22 административни центъра се гласува за нов състав на градската управа, а в три регионални столици има вот за кметове. Освен това четири едномандатни окръга ще изпратят допълнително свои представители във федералния парламент. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.09.08", "title": " Путин: Не е важен броят на кандидатите, участващи в избори, а как ще работят избраните"}
{"url": "https://trud.bg/%d0%b5%d0%b2%d0%b0%d0%bd%d0%b4%d1%80%d0%be-%d0%b1%d1%80%d0%b0%d0%b7%d0%b8%d0%bb%d1%81%d0%ba%d0%b0%d1%82%d0%b0-%d0%b7%d0%b2%d0%b5%d0%b7%d0%b4%d0%b0-%d0%bd%d0%b0-%d1%86%d1%81%d0%ba%d0%b0-%d0%b5%d0%ba/", "text": " – Осем са за този сезон. Разбира се, че ги броя и се надявам да вкарам още много.    – В кариерата ми не. Когато бях в школата също вкарвах много, но за мен това е първи път да бележа толкова поредни попадения в професионалния футбол.    – В Бразилия тренирах капоейра, която е част от нашата местна култура. Там се учат подобни и дори още по-трудни неща. Затова обичам да отпразнувам головете си по този начин, защото освен шоу за публиката това е и начин да изразя гордостта ми от моята култура и произход.    – Да. Всички ме карат да спра да го правя. Треньори, приятели, жена ми… Всички казват, че е опасно, но когато вкараш гол, има такава голяма емоция… Ако не направя салтото, радостта ми не е същата.    – Засега всичките ми салта са на 100 %, за което благодаря на Господ.    – Просто за мен е добър момент, във върхова форма съм, но не трябва да забравяме, че положенията, които реализирам, са плод на играта на целия отбор. Аз съм концентриран пред гола и това ми помага. Колегите ми в отбора са играчи с много добри качества и съм сигурен, че скоро и те ще започнат да вкарват.    – Всички в отбора знаем прекрасно, че можем повече. Затова работим усърдно, за да можем да покажем по-добри игри. Търсим винаги първото място в класирането на шампионата и във всички други турнири, в които участваме.    – Трудни мачове, дербита със заряд като в „Ел Класико“. В Бразилия сме научени във всеки мач да играем за победа. Ще се борим да бъдем шампиони.    – Всички голове ми донесоха наистина голяма радост. Не виждам разлика в това дали един гол е бил по-красив или не толкова. Радвам се на всички. Всеки от тях е наистина важен за кариерата ми на футболист. За мен всеки един от тези голове е перфектен.    – Според мен това е нормално. Все пак за мен това бе начало в Европа и бях за първи път далеч от родната Бразилия. Трябваше ми време, за да се адаптирам. Да успея да спечеля повече доверие от страна на треньорите. Да започна да показвам какво умея във футбола. Всичко стана много плавно и естествено. Много съм щастлив. Опитвам се да давам всичко от себе си във всеки мач. Трупам опит, който е много важен за мен в този момент.    – Не. Точно обратното. Знаех, че трябва да работя и че ако съм усърден, ще има възможност да покажа на какво съм способен. Затова работих много и се раздавах докрай в тренировките. Благодаря на Господ, че възможността, която очаквах, дойде и че играта, която показвам е тази, която отборът заслужава.    – Приятел съм с всички. И с българите и с чужденците. Нормално е с бразилците и португалците да е малко по-лесно заради езика, но се разбирам добре със всички. Най-близки сме с Енрике.    – Футболен. (смее се)    – (на български) Малко, малко. Малко разбира.    – За мен единственото важно нещо е да бъда на терена и да изпълнявам указанията на треньора. Няма значение дали това е като нападател, полузащитник или втори нападател. Най-важното е да съм в игра и да се наслаждавам на футбола.    – Да. Винаги съм играл в атака. Нападател, централен нападател. Още от дете.    – Играех футзал и там наистина започнах да вкарвам много. Треньорът ми обръщаше специално внимание. Посветих наистина много време на това да търся правилните удари и точния момент за стрелба.    – Да. Може би това е първият ми гол в първия ми мач като професионален футболист. Всички момчета в Бразилия мечтаят за този миг. Това стана в първия ми мач за бразилския Коритиба. Имаха нужда от нападател и аз бях свободен. Всичко стана много бързо. Започнах тренировки и ме пуснаха в първия мач. Да вкарам гол точно тогава, беше за мен най-щастливият миг в живота ми.    – Роналдиньо. Той караше света да се радва на футбола. Прекарал съм толкова много време пред телевизора и компютъра да гледам красивите неща, които прави в играта си. Нещата, които прави с топката са наистина уникални и радост за окото. Невероятна способност да създаде положение от нищото. Трябва да споменем и Неймар. Имах невероятния шанс да работя с него в младежкия ни национален отбор. Много талант. Това са двамата футболисти, които най-много уважавам.    – Започнах на седем години. С футзал. Освен него играх и много други спортове. След това отидох на стадиона и там започна всичко.    – Беше наистина уникално изживяване. Да вкараш гол в първия си мач като професионален футболист. Мачът срещу „Коринтианс“ беше от бразилското първенство и то пред нашата публика. Тренирах здраво, за да вляза в първия отбор. „Коринтианс“ е един от големите клубове в родината ми. Да изляза точно срещу тях и да вкарам важен изравнителен гол беше наистина нещо уникално и незабравим момент от кариерата ми. Много съм щастлив от онзи миг, благодарение на който последваха толкова много и добри за мен неща.    – Прекрасен тим, който в момента за нещастие е вече във втора дивизия. Мнението ми е, че скоро ще се върне в първия ешелон на бразилския футбол. Един наистина голям клуб с много добра организация. Там ме приеха отлично. Три години бях в младежкия им отбор и след това първия. За мен това беше повече от клуб а направо мой втори роден дом.    – Да. Дори вкарах гол на „Маракана“.    – Срещу „Васко да гама“    – „Маракана“ е много специално за нас място. Нещо наистина прекрасно. Стадион, който се е превърнал в храм за бразилския футбол. Дори не само за нашия, но и за световния футбол. Всеки човек, който обича играта, знае какво е „Маракана“. Затова да отидеш там и да вкараш гол е наистина неописуемо. Беше много добро изживяване.    – Доста са, но мога да изтъкна Клебер, който бе в „Палмейрас“ и „Крузейро“. От много от тях съм се учил как да играя. Достатъчно е човек дори само да ги гледа как тренират, за да се „зарази“ от духа на играта им. Точно Клебер ми помогна много в развитието ми като централен нападател.    – За мен беше истинско удоволствие да работя с него и да имам възможността и честта да бъда в един отбор, заедно с един от най-големите играчи в света в момента. Ние бяхме по-малки от него, но това не му попречи да се държи перфектно и да ни покаже много от футболните си тайни. Той е отборен играч. За мен беше прекрасно да бъдем заедно.    – Бях там. Не играх накрая, но работих и се подготвях с отбора за игрите. Слава на Господ, че онзи отбор от прекрасни момчета победи.    – За всички нас в Бразилия и най-вече за футболните хора онази загуба беше наистина един от най-тъжните моменти. Но истинският дух се показва точно, когато си паднал и трябва да станеш. Показахме колко сме силни и се изправихме след тежкия удар. Две години по-късно триумфирахме на Олимпиадата и то точно във финал над Германия. Те винаги са съперник, който трябва да бъде уважаван. Това показа и силата на отбора на Бразилия и че никога не се предаваме и всеки от нас работи за славата и престижа на родината.    – Този мач доведе много от нас до дълбока тъга. Особено децата. Никой не го очакваше. Всички се надяваха Бразилия да стане шампион. Затова загубата беше още по-тежка и болезнена. Но от друга страна вече две години по-късно показахме сила на олимпиадата и се вижда, че в отборът ни има много талант и бъдеще.    – Казаха ми, че има възможност да премина в ЦСКА. Вече бях в първия отбор на Коритиба. Търсех и се надявах на ново предизвикателство в моята кариера. Видях че става въпрос за силен клуб, в който има и през който са преминали доста бразилци. Взех решение и сега съм наистина много щастлив тук в ЦСКА. Изживявам наистина красиви моменти и съм доволен, че взех точно това решение.    – Не, но попитах треньора ми и той ми каза, че доколкото знае страната е много красива и има добър футбол. Каза ми, че ЦСКА е номер 1 в България, че е много силен отбор и ще бъде едно чудесно продължение на кариерата ми.    – Не знаех, но разбрах това, когато пристигнах тук и българите ми казаха за произхода ѝ. Щастлив съм да бъда тук в България и да видя една нова страна. През тези вече почти две години видях много нови неща и научих много. За мен е много хубаво да бъда тук и да се запозная с прекрасната ви страна. В нито един момент не съм се чувствал имигрант или чужд човек тук.    – Харесва ми почти всичко. Прекрасно и спокойно място, където човек може да се разхожда без никакви притеснения със семейството си. Всичко ни е наред и не трябва да се притесняваме за нищо. Наистина не мога да кажа дори и едно единствено нещо, което да не ми харесва тук в България.    – О, да! Чураското е много вкусно и е част от нашата култура! В София обаче също има много вкусни неща. А и вкъщи имам електрическа скара, на която приготвяме много апетитно месо. Така че и в това отношение нищо не ни липсва и всички сме щастливи и усмихнати. Всичко е прекрасно тук.    – Много ми харесват традиционните ви гозби от свинско месо. Качеството на свинското месо тук е много добро.    – Абсолютно сигурно. Когато човек е успешен и работи наистина усърдно усилията му никога не остават незабелязани. ЦСКА ми дава наистина един уникален шанс и аз се опитвам с всички сили да оправдая доверието. Сигурен съм, че тук шансовете ми за селесао ще се увеличат.    – Винаги мисля в днешния ден и с какво мога да подобря представянето ми. Аз съм играч на ЦСКА и ще дам всичко за успеха на отбора ни. Иначе имам мениджър, който отговаря за тези неща. Те са негова работа, а така аз пък съм освободен от това и мога да се съсредоточа на 100 процента да играя само и единствено футбол. В мислите ми на терена не бива да има други неща освен победата и добрата игра.    – В родината почти всички говорят за Пеле. Мисля, че тук 100 % са единодушни в негова полза.    – И тримата са наистина изключително добри играчи. Различни са, разбира се. Аз като бразилец и като човек, който е играл заедно с Неймар, съм склонен да избера него.    – Много казват, че това е била грешка, а други казват, че е било правилен ход. Всичко ще зависи от това, какво ще направи той от тук нататък с „Пари сен Жермен“. Например ако спечелят Шампионската лига, мненията, които преди това са го осъждали, ще се обърнат в негова полза. Футболът е кутия пълна с изненади и рядко може човек да познае какво точно има в нея.    – О това наистина би било прекрасно. Няма да спирам да работя, за да сбъдна тази мечта.", "date": "2019.09.08", "title": " Евандро, бразилската звезда на ЦСКА, ексклузивно пред „Труд“:  Нито ден не съм се чувствал чужд в България"}
{"url": "https://trud.bg/%d0%b7%d0%b0-%d0%ba%d0%bc%d0%b5%d1%82-%d0%bd%d0%b0-%d1%82%d1%8a%d1%80%d0%bd%d0%be%d0%b2%d0%be-%d0%b2%d0%bb%d0%b8%d0%b7%d0%b0%d1%82-%d0%b2-%d0%b1%d0%b8%d1%82%d0%ba%d0%b0-%d0%b2%d0%b5%d1%81%d0%b5%d0%bb/", "text": "За кметския пост във Велико Търново влизат в битка настоящият градоначалник Даниел Панов от ГЕРБ, който е кандидат за трети мандат и депутатите Весела Лечева от БСП и Милен Михов от ВМРО. И трите парии ще участват в местните избори със самостоятелни листи за общински съветници, но до момента нито една от тях не е обявена официално. Ясни са и основните играчи за управници на останалите девет общини във Великотърновска област. В изборната надпревара за втори мандат ще се състезава кметът на Свищов Генчо Генчев с подкрепата на ГЕРБ, БСП, ДПС и ВМРО. Инж. Емануил Манолов, който се слави като един от успешните общински градоначалници в региона, отново е кандидатът на БСП за поста в Павликени. За пети мандат кмет на Полски Тръмбеш се е кандидатирал Георги Чакъров от БСП, а срещу него се изправя издигнатият от ГЕРБ полицай Анатоли Александров. Ако Чакъров спечели отново, общината ще затвърди имиджа си на „червен бастион“. За община Златарица за четвърти мандат ще претендира настоящият управник Пенчо Чанев, зад когото твъро стои ВМРО. Мераклия да ръководи общинските дела в Сухиндол отново е Пламен чернев от БСП. Депутатът от БСП Явор Божанков пък ще се състезава за кметското място в Горна Оряховица. Все още не е ясно дали ГЕРБ ще издигне за трети мандат настоят градоначалник на железничарския град Добромир Добрев. Според местни избиратели доверието към него е сериозно разклатено след като гръмна скандал с вдигната луксозна къща за гости в Еленския балкан с евросредства на името на братовчед на Добрев. Ивелина Гецова, която е дългогодишен управник на Лясковец отново ще е кандидат на ГЕРБ за длъжността. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.09.08", "title": " За кмет на Търново влизат в битка Весела Лечева от БСП, Даниел Панов от ГЕРБ и Милен Михов от ВМРО"}
{"url": "https://trud.bg/%d0%b2%d1%80%d0%b5%d0%bc%d0%b5-%d0%b5-%d0%b7%d0%b0-%d0%b7%d0%b8%d0%bc%d0%bd%d0%b8%d0%bd%d0%b0/", "text": "Както всяка година, с края на лятото настъпва времето на печените чушки, лютениците, кьопоолуто. Вкусни миризми се разнасят от кухни, балкони и дворове, обещаващо подрънкват буркани. Правенето на зимнина е бавно и трудоемко занятие, затова организирайте цялата фамилия – който иска да яде зимъска, трябва да вложи усилия. Има различни начини на консервиране, включително без варене и печене, но така произведените туршии не са дълготрайни и е най-добре да ги държите в хладилника, защото времето все още е топло. Друг вариант е да ги отложите за по-хладно време, но пък тогава цените на зеленчуците скачат.    Лютика Необходими продукти:  5 кг червени чушки  5 кг домати  2 връзки магданоз  1 ч.ч. олио  3 с.л. сол  2 с.л. захар Начин на приготвяне:  Изчистете чушките и доматите и ги изпечете – доматите във фурната, чушките – на огън или в чушкопек. Обелете ги и ги нарежете на едро. Накрая добавете ситно нарязания магданоз, солта, захарта, олиото и разбъркайте добре. Опитайте на вкус. Ако желаете, добавете още подправки. Сипете в буркани и стерилизирайте за 15 мин. Подходяща за миш-маш, пиле с лютика и други ястия.   Домашна лютеница Необходими продукти:  7 кг червени чушки  2 кг доматено пюре или 5 кг домати  1 кг патладжан  1 кг моркови  черен пипер  кимион  3 с.л. мед  сол  300 мл олио Начин на приготвяне:  Изпечете чушките и патладжаните. Обелете ги и оставете настрани. Морковите сварете добре. За направата на 2 кг доматено пюре са ви необходими около 5 кг домати. Може да използвате и готово, но вкусът няма да е същият. Попарете и обелете доматите и след това ги смелете. Смелете и чушките, патладжаните и морковите – поотделно. В дълбок съд (казан) сложете да се изварят доматите, така че да станат гъсти и да се получи доматено пюре – около 60 мин. Добавете и останалите продукти – първо смлените чушки и оставете да поври още 15 мин., след това патладжаните още 15 мин. и морковите още толкова минути. Бъркайте. Добавете подправките. Опитвайте, докато се получи вашият вкус. Олиото нагорещете леко предварително и го изсипете. Оставете да ври. Лютеницата е готова тогава, когато започне да образува пътечки. След като махнете от огъня, оставете да се охлади за малко и с помощта на ръчен пасатор пасирайте добре, за да се получи не толкова едра лютеница. След това напълнете в бурканчета и стерилизирайте за около 15 мин.   Патладжан с домати Необходими продукти:  3 кг патладжани  2 кг домати  250 мл олио  сол Начин на приготвяне:  Патладжаните се нарязват на колелца и се посоляват обилно. Оставят се за 1 час да им излезе горчивият сок, след което се измиват. Доматите също се нарязват на колелца. Нареждат се в голяма, намазнена тава като керемидки – патладжан, домат, патладжан, домат… Посоляват се. Пекат се в силна фурна докато, останат на мазнина. Напълват се в сухи буркани, запечатват се и се изваряват 30 минути.   Пържени чорбаджийски чушки с моркови Необходими продукти:  1 кг чорбаджийски чушки  40 г сол  180 г захар  350 мл оцет  500 г моркови  10 г черен пипер млян  1 вр. копър пресен  3 гл. чесън стар  2 л вода Начин на приготвяне:  Измийте чушките и отрежете дръжките им. Загрейте олиото на котлона и запържете чушките в него. Настържете морковите, нарежете копъра и ги объркайте със запържените и отцедени чушлета. Оцета, захарта, водата, солта и черния пипер сварете и с горещата смес залейте чушлетата (като я прецедите). Наредете в малки бурканчета, като между тях слагате скилидки чесън. Стерилизирайте 5 минути от завирането.   Маринован патладжан Необходими продукти:  3 кг патладжан  600-800 г моркови – почистени, нарязани на полу- или кръгчета  3 гл. чесън – почистен, нарязани скилидките на филийки  2 връзки магданоз – ситно накълцан  150 мл вода  180 мл оцет  3/4 ч.ч. захар  1 с.л. сол равна  1 л олио за пържене Начин на приготвяне:  Патладжанът се бели, нарязва на кръгчета с дебелина 1-1,5 см, посолява и се оставя да се отцеди за час. През това време в тенджера се приготвя маринатата – затопля се водата с оцета, захарта и солта да се разтопи захарта. Охлажда се. В дълбока тенджера се сипва олиото да загрее. Кръгчетата патладжан се подсушават в мека кърпа без власинки (или няколко пласта кухненска хартия) и се пържат до смяна на цвета – съвсем леко зачервяване (става много бързо). Изваждат се с цедка или гевгир (или кошница от фритюрник) и се пускат в маринатата. Там се държат, докато се изпържи цялото количество. Тачността се отцежда в друг съд и се запазва. В бурканчета се нареждат кръгчета патладжан, морковите, чесънът и магданозът, редувайки се на пластове, и добре се притискат. Допълват се до горе с отделената течност (ако е необходимо), запечатват се и се стерилизират за 20-25 мин. Веднага се изваждат и обръщат с капачките надолу да се охладят.   Парени чушки Необходими продукти:  10 кг червени чушки  750 г захар  300 г сол  300 мл олио  1,5 л оцет  1 кг моркови  2 глави целина  5-6 дафинови листа  черен пипер на зърна  чесън по желание  10-12 таблетки аспирин Начин на приготвяне:  Продуктите за маринатата се слагат да кипнат в дълбока тенджера, след което към тях се прибавят изчистените чушки – цели или нарязани на парчета. Чушките се попарват за кратко, докато цветът им се промени към леко оранжев, след което се редят в буркани. Редуват се ред чушки, ред нарязани моркови, целина, дафинов лист, черен пипер и цели или нарязани скилидки чесън. Притискат се добре и бурканът се допълва с маринатата, добавят се по 1-2 размити аспирина на буркан, затварят се плътно и се обръщат с капачките надолу, докато изстинат.", "date": "2019.09.08", "title": " Време е за зимнина"}
{"url": "https://trud.bg/%d1%82%d0%be%d0%b4%d0%be%d1%80-%d0%b6%d0%b8%d0%b2%d0%ba%d0%be%d0%b2-%d0%b8%d1%81%d0%ba%d0%b0%d0%bb-%d0%b4%d0%b0-%d1%81%d0%bc%d0%b5-%d0%bc%d0%b8%d0%bd%d0%b8-%d1%84%d1%80%d0%b3/", "text": "На 24 ноември 1975 г. Тодор Живков пристига на официално посещение във ФРГ по лична покана на канцлера Хелмут Шмид. Редовни дипломатически отношения между двете страни са установени само преди две години, но връзките се развиват бързо във всички сфери. Очакванията са визитата на българския държавен глава, посрещнат с всички протоколни почести, да ускори този процес. Малцина обаче тогава знаят, че има сериозна опасност срещата да бъде компрометирана. За нея разказва дипломатът Иван Д. Спасов, аташе по печата и културните въпроси в посолството ни в Бон по това време.  Както всеки гост от такъв висок ранг, Живков през цялото време е строго охраняван от германските сили за сигурност в сътрудничество с българските. Все пак на придружаващите го прави впечатление доста по-високата степен на мерките. „Досега не бях рязал лента само на посолство и на манастир. Сега ми остава манастирът“, отбелязва с обичайното си чувство за хумор Тато.  След време чак ще се разбере, че супермерките за сигурност се дължат на съвсем конкретна заплаха Немските служби за сигурност засекли сигнали, че в някои среди на българската политическа емиграция, особено в Мюнхен, се подготвя удар. Следите водят до нискоинтелигентен и фанатизиран холерик с непредсказуеми реакции, живеещ в Бавария. Той се подготвял да стреля срещу „мръсния тиранин“, най-вероятно при пристигането му в посолството. Службите намират начин тихичко да го изолират и елегантно да го обезвредят, но остават нащрек. Нашите органи са предупредени едва след пристигането на Живков в Бон, за да не би сигналът да провали визитата, на която федералното правителство очевидно държи. Само 15 минути след предупреждението българските служби получават по свои канали същата информация. Живков, естествено, не е информиран за „Мюнхенския заговор“, за да бъде предпазен от излишни емоции по време на тъй важната за него и за страната мисия. Едва 3-4 дни след завръщането от ФРГ шефът на УБО генерал Илия Кашев накратко споменава пред Тато за случая. Първият погледнал малко учудено и след секунда-две пуснал в ход характерния си хумор: „Брей, за малко и аз да стана като ерцхерцог Фердинанд и заради мене да избухне световна война!“  Война нямаше да избухне, но ако по някаква случайност онзи емигрант беше гръмнал – без даже да рани Живков, – последствията върху започналия и без това труден процес на разведряване може би щяха да бъдат фатални, смята Иван Д. Спасов. Според бившия дипломат едно дори неуспешно покушение срещу ръководител на социалистическа държава по време на официална визита в страна като ФРГ несъмнено е щяло да промени задълго международния климат и сериозно да забави всички следващи процеси, на които бяхме свидетели. Благодарение на взетите мерки посещението на Тодор Живков във ФРГ минава мирно и плодотворно. Политическите срещи и разговори с канцлера Шмид, президента Шел и други видни политици водят до подписване на няколко важни официални документа. Живков обаче е помолил за специален акцент върху икономическите отношения. В тридневна обиколка той посещава крупни индустриални предприятия, банки, научноизследователски институти. Води продължителни и съвсем конкретни разговори за сътрудничество с шефовете на „Круп“, „Сименс“, „Тисен“, „Даймлер Бенц“, Дойче Банк и Дрезденер Банк. Среща се с некоронования „крал“ Ото Волф фон Амеронген, президент на Източния комитет на Германското стопанство и архитект на икономическата политика на ФРГ със социалистическите страни. Навсякъде темата е една – задълбочаване и всестранно развитие на стопанското и научно-техническото сътрудничество между НРБ и ФРГ. Живков е дълбоко впечатлен от икономическия и социалния просперитет на Федералната република. В края на визитата той казва на посланик Петър Междуречки: „Младеж, тия са построили това, дето ние го обещаваме на хората“. И още: „Оня евреин с голямата брада (Карл Маркс – б.а.) е казал, че печели онова общество, което е по-производително. Па тия са сто пъти по-производителни от нас! Момче, аз няма да го доживея. Ти си по-млад, ще го доживееш – тоя социализъм с тая икономическа система московски тип, която ни я наложиха, ще рухне в състезанието с този свят.“ В едно свое интервю покойният вече Междуречки разказва и друг любопитен епизод. Веднъж Живков помолил преводачите да излязат и на разговора му с Хелмут Шмид да присъства само посланикът. Канцлерът тогава директно го попитал не е ли България сателит на Москва. „Г-н Шмид, аз съм готов да се откъснем от Русия, но искам да ви поставя няколко условия – казал Тато. – Ще го направя, ако вие ни доставяте ценните суровини, които получаваме от Русия, на тия цени…“ И взел да изброява. „Първо, ние някои от тях въобще ги нямаме – отговорил Шмид. – А и да ги имаме, никога няма да ви ги дадем на тия цени.“ „А ще взимате ли от нас всичко, което произвеждаме?“, продължил нашият човек. „Как така всичко?“ „Ние произвеждаме много хубави боклуци и в социалистическите страни си ги пробутваме един на друг. Вие ще вземате ли всяка година 12 000 електрокара?“ Шмид само дето не подскочил: „Как така, ние сме пазарна икономика!“ „Е, видяхте ли! Как ще правим с вас ортаклък? Ние сме най-великата колониална държава, г-н Шмид – взимаме суровини евтино и продаваме всякаква продукция на този, който ни дава суровините“, засмял се с цяло гърло правешкият хитрец. Макар че с годините все повече няма да му е до смях. „Ти имаш началници, ама да знаеш аз какви началници имам!“, ще изпъшка веднъж пред Петър Междуречки. Един от тях – Михаил Горбачов – сурово ще го разкритикува след малко повече от десетилетие тъкмо заради идеята България да стане „мини-ФРГ“.", "date": "2019.09.08", "title": " Тодор Живков искал да сме „мини-ФРГ“\t"}
{"url": "https://trud.bg/%d0%b0%d0%b4%d0%b2%d0%be%d0%ba%d0%b0%d1%82-%d0%bc%d0%b0%d1%80%d0%b8%d0%bd-%d0%bc%d0%b0%d1%80%d0%ba%d0%be%d0%b2%d1%81%d0%ba%d0%b8-%d0%bd%d0%b5-%d1%82%d1%80%d1%8f%d0%b1%d0%b2%d0%b0-%d0%b4%d0%b0-%d1%81/", "text": "„За нито един човек, който е загубил някой близък такава присъда не е справедлива, тъй като, ако трябва да сме точни, той ще излезе от затвора на възраст 50 години – възраст, в която съвсем спокойно може да причини нещо такова на мен, на моята дъщеря, на някой друг обикновен човек. Така погледнато присъдата определено не е справедлива“. Това каза пред   бившият съпруг на убитата в Русе Виктория Маринова Свилен Максимов във връзка с осъдения за зверството на 30 г. затвор Северин Красимиров, който се призна за виновен и поиска съкратен процес. По думите му с така разписаните текстове в Наказателния кодекс у близките на жертвите остава чувството, че извършилите престъплението имат повече права от тях: „Отново апелирам към законодателя – направете така пострадалите да имат повече права, те да почувстват, че са някои, те да почувстват вашата закрила, а не да чувстват за пореден път, че някой решава вместо тях. По темата говори и адвокат Марин Марковски. Според него във всички случаи, в които има умишлени убийства, не трябва да се допуска съкратено съдебно следствие: „Трябва да се премахне съкратеното съдебно следствие само за тези случаи, като съдията може да определи наказание. Следователно това, че не се намалява с 1/3 не лишава след самопризнание не лишава съда от възможността да отмери справедливо“. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.09.08", "title": " Адвокат Марин Марковски: Не трябва да се допуска съкратено съдебно следствие при умишлените убийства"}
{"url": "https://trud.bg/%d0%b4%d0%b0%d1%87%d0%b8%d1%87-%d1%89%d0%b5-%d0%bf%d0%be%d0%b4%d0%b0%d0%bc-%d0%be%d1%81%d1%82%d0%b0%d0%b2%d0%ba%d0%b0-%d0%b0%d0%ba%d0%be-%d0%ba%d0%be%d1%81%d0%be%d0%b2%d0%be-%d0%b2%d0%bb%d0%b5%d0%b7/", "text": "„На сесията на Интерпол през октомври Косово вероятно няма да бъде прието в тази международна организация“, заяви сръбският министър на външните работи Ивица Дачич и добави, че ако това стане, той ще подаде оставка, предаде БГНЕС. Като припомни, че 15 държави вече са оттеглили признаването на независимостта на Косово, Дачич заяви, че скоро ще има нови оттегляния, а от 116-те страни, които са признали Косово, ще останат по-малко от 96. „Това не е мое индивидуално, лично действие. Съгласих се с президента Александър Вучич. И правителството на Сърбия стои зад него. Това е много важно за позиционирането на страната ни, тъй като те не биха настоявали толкова за спиране на оттеглянето на признаването, ако то няма ефект“, каза Дачич. Косово обяви своята независимост през февруари 2008 г. Тя е призната от повечето страни членки на ЕС и САЩ. Косовската независимост стана възможна след войната от пролетта на 1999 г., когато коалицията водена от САЩ спря етническото прочистване на косовските албанци от сръбския режим на диктатора Слободан Милошевич. Сръбската армия беше принудена да напусна областта, която беше поставена под международен контрол. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.09.08", "title": " Дачич: Ще подам оставка, ако Косово влезе в Интерпол"}
{"url": "https://trud.bg/%d0%b8%d1%80%d0%b0%d0%bd-%d0%b5%d1%81-%d0%bd%d0%b5-%d0%b8%d0%b7%d0%bf%d1%8a%d0%bb%d0%bd%d1%8f%d0%b2%d0%b0-%d0%b0%d0%bd%d0%b3%d0%b0%d0%b6%d0%b8%d0%bc%d0%b5%d0%bd%d1%82%d0%b8%d1%82%d0%b5-%d1%81%d0%b8/", "text": "Европейските страни, подписали ядреното споразумение от 2015 г., не изпълняват ангажиментите си по сделката. Това заяви ръководителят на Иранската организация за атомна енергия Али Акбар Салехи, предаде предаде Ройтерс. Това става ден, след като Техеран обяви поредни стъпки на отказ от задълженията, поети от него по силата на споразумението с големите световни сили. „За съжаление европейските страни по сделката не успяват да изпълнят ангажиментите си. Сделката не е еднопосочна улица и Иран ще действа съответно, както правим досега, ограничавайки постепенно своите ангажименти“, каза Салехи след среща в Техеран с изпълняващия длъжността генерален директор на Международната агенция за атомна енергия (МААЕ) Корнел Феруца. Феруца е в иранската столица за разговори на високо равнище с местни представители, включително с външния министър Мохамед Джавад Зариф, съобщиха ирански медии. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.09.08", "title": " Иран: ЕС не изпълнява ангажиментите си по ядрената сделка от 2015 г."}
{"url": "https://trud.bg/%d0%b3%d1%80%d1%8a%d1%86%d0%ba%d0%b8-%d0%bf%d0%b0%d1%80%d0%b0%d1%88%d1%83%d1%82%d0%b8%d1%81%d1%82-%d0%bf%d0%be%d1%81%d1%82%d1%80%d0%b0%d0%b4%d0%b0-%d1%82%d0%b5%d0%b6%d0%ba%d0%be-%d1%81%d0%bb%d0%b5/", "text": "Парашутист от Гърция е пострадал тежко по време на скок от самолет на летището край бойчиновското село Ерден, съобщи „dir.bg“, позовавайки се на информация от полицията в Монтана. Инцидентът е станал в събота. Мъжът скачал от 3000 метра. При изпълнението на скока той е направил маневра и е обърнал парашута по посока на вятъра, което според специалистите е абсолютно недопустимо. Тогава полетял надолу и се ударил в оградата на едно от бунгалата в комплекса. Мъжът е настанен в реанимацията на областната болница в Монтана, съобщиха местни медии. Той е с травми на далака, черния дроб, разкъсани черва и фрактури на краката. Лекарите съобщиха, че гръцкият гражданин е стабилизиран и за момента пряка опасност за живота му няма. На мястото незабавно е извикана полиция, започнало е разследване. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.09.08", "title": " Гръцки парашутист пострада тежко, след като се заби в бунгало в Монтана"}
{"url": "https://trud.bg/%d0%b1%d0%bb%d0%b8%d0%b7%d0%be-36-%d1%85%d0%b8%d0%bb-%d0%b4%d1%83%d1%88%d0%b8-%d0%b1%d1%8f%d1%85%d0%b0-%d0%b5%d0%b2%d0%b0%d0%ba%d1%83%d0%b8%d1%80%d0%b0%d0%bd%d0%b8-%d0%b2-%d0%b8%d1%82%d0%b0%d0%bb/", "text": "Близо 36 000 души бяха евакуирани в неделя в град Батипалия, областта Кампания, Южна Италия, за да може сапьорски екип да обезвреди неизбухнала бомба от Втората световна война. Това съобщава БГНЕС, като се позовава на местни власти. Около бомбата, която е с тегло над 110 кг, е създадена „червена зона“ с радиус 1,6 км. Всички хора, живеещи в този район, бяха призовани да напуснат домовете си. Префектурата Батипалия обяви, че временно са спрени влаковете, тъй като централна жп линия попада в „червената зона“. Уебсайтът на всекидневника „Република“ съобщава, че близката магистрала също ще бъде затворена. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.09.08", "title": " Близо 36 хил. души бяха евакуирани в Италия заради бомба от Втората световна война"}
{"url": "https://trud.bg/%d0%b1%d0%b8%d1%82%d0%ba%d0%b8-%d0%b7%d0%b0-%d0%bd%d0%be%d0%b2%d0%b8-%d0%bc%d0%b0%d0%bd%d0%b4%d0%b0%d1%82%d0%b8-%d1%81%d1%8a%d1%81-%d1%81%d1%82%d0%b0%d1%80%d0%b8-%d0%b8%d0%b3%d1%80%d0%b0%d1%87%d0%b8/", "text": "Кандидатите за кметове в Бургаско вече са ясни. В областния град за четвърти мандат ще се бори сегашният градоначалник Димитър Николов, БСП издига депутата Николай Тишев, бивш шеф на пристанището, партия „Възраждане“ залага на Владимир Павлов. Кандидатът на ДБГ е Живко Табаков, общински съветник. Табаков преди време бе съветник в екипа на министър Николина Ангелкова. Очаква се партия Средна европейска класа /СЕК/ да издигне и свой кандидат- общинският съветник Константин Бачийски, но това още не е станало официално. ГЕРБ официално обявиха, че в Бургас ще се явяват на избори заедно с ВМРО. Това не учудва никого, тъй като лидерът на ВМРО Георги Дракалиев и в момента е съветник от ГЕРБ. В листатата на партията на Бойко Борисов в Бургас има други изненади. Досегашният и дългогодишен водач на съветниците- хлебопроизводителят Димитър Людиев, обяви че се оттегля за да даде път на младите. Водач на местните избори ще е професор Севдалина Турманова, в момента заместник областен управител на Бургас. В листата ще има още един професор- от гражданската квота, университетски преподавател от ВХТИ. Интересно ще е в Несебър, където сегашният кмет Николай Димитров /Инициативен комитет/, ще се бори за нов четвърти мандат. ГЕРБ издигат Атанас Терзиев, който обяви, че излиза за победа и няма да участва в листата, защото целта му е само една- кметския стол. Терзиев до сега два пъти е излизал срещу Николай Димитров в кметската надпревара. В Созопол кандидатът на ГЕРБ ще е Красимира Германова, сегашният председател на общинския съвет. Говори се, че смененият преди месеци градоначалник Панайот Рейзи подкрепя тази кандидатура и че самият той щял да се пробва за съветник от листата на СДС или друга партия. Рейзи бе отстранен от длъжност, след като срещу него и счетоводителката на общината започна разследване за източване на общински пари. От БСП издигат Тихомир Янакиев, който досега два пъти се е борил срещу Рейзи и не е успявал, но според социалистите доверието в него е пораснало. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.09.08", "title": " Битки за нови мандати със стари играчи на изборите по морето\t"}
{"url": "https://trud.bg/%d0%b1%d1%8a%d0%bb%d0%b3%d0%b0%d1%80%d0%b8%d1%8f-%d0%b5-%d0%bf%d1%80%d0%b5%d0%b4%d0%b0%d0%bb%d0%b0-%d0%bd%d0%b0-%d1%82%d1%83%d1%80%d1%86%d0%b8%d1%8f-%d0%b7%d0%b0%d0%bf%d0%be%d0%b4%d0%be%d0%b7%d1%80/", "text": "Българските власти са предали на турската страна заподозрян в тероризъм турски гражданин, който се опитал да влезе нелегално в България. Според Анадолската агенция мъжът бил издирван по подозрение за участие в терористични дейности в полза на Кюрдската работническа партия (ПКК). От съда му била наложена забрана за излизане в чужбина. 40-годишният беглец бил отведен с конвой на българската гранична полиция до Дирекцията по сигурността на Капъкуле, където бил предаден на турските власти. По-късно заподозреният се явил пред съда в Одрин, който постановил задържането му в ареста. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.09.08", "title": " България е предала на Турция заподозрян в тероризъм 40-годишен мъж"}
{"url": "https://trud.bg/%d1%81%d0%bd%d1%8f%d0%b3-%d0%bf%d0%b0%d0%b4%d0%bd%d0%b0-%d0%b2-%d1%87%d0%b5%d1%80%d0%bd%d0%be%d0%bc%d0%be%d1%80%d1%81%d0%ba%d0%b8%d1%8f-%d0%ba%d1%83%d1%80%d0%be%d1%80%d1%82-%d1%81%d0%be%d1%87%d0%b8/", "text": "Сняг заваля в руския черноморски курорт Сочи. Стотици снимки и видеа на необичайното време бяха публикувани в социалните мрежи. Според местните медии, снеговалежът е започнал в събота сутринта в район край Сочи на надморска височина от 2050 метра, а вечерта снежната покривка все още не е била разтопена. Според телевизия Сочи24 толкова ранен снеговалеж не е имало в региона от над 30 години, а през миналата година първият сняг е паднал в началото на октомври. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.09.08", "title": " Сняг падна в черноморския курорт Сочи (ВИДЕО)\t"}
{"url": "https://trud.bg/%d0%bd%d0%b8%d1%82%d0%be-%d0%b5%d0%b4%d0%b8%d0%bd-%d0%b3%d0%bb%d0%be%d0%b1%d0%b5%d0%bd-%d0%b7%d0%b0-%d0%bd%d0%b5%d0%bf%d0%be%d0%b4%d1%87%d0%b8%d0%bd%d0%b5%d0%bd%d0%b8%d0%b5-%d0%bd%d0%b0-%d1%81%d0%bf/", "text": "Нито един плажуващ не е бил глобен на Бургаския плаж за неподчинение на спасителите през това лято. По принцип санкцията, ако не изпълняваш разпоредбите на морските стражи, варира от 50 до 100 лева. Обикновено летовниците не се подчиняват на свирките на спасителите и влизат във водата при червен флаг, без да мислят за последствията. Спасителите викат общинска полиция, и общинарите им съставят актове. Тази година обаче прави изключение, и всички гости на Бургаската плажна ивица са били прилежни. „Най- разбрани бяха родните летовници“, разкриха спасителите. Нашенци редовно следели прогнозите и разпитвали за опасностите от мъртвото вълнение. Много от тях дори гледали да опънат хавлиите си по-близо до вишките. По Южното Черноморие спречквания обаче е имало. Очевидци разказват как бесен спасител измъкнал от морето чужденец, който искал да плува навътре при червен флаг и го пернал заплашително. В момента броят на спасителите е редуциран, а от 15-ти септември, морските стражи по плажовете ще станат още по-малко. Десети ден продължава червената сигнализация, която предупреждава за опасно мъртво вълнение, и туристите трябва да са много внимателни. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.09.08", "title": " Нито един глобен за неподчинение на спасителите през това лято"}
{"url": "https://trud.bg/%d0%b8%d0%b7%d1%80%d0%b0%d0%b5%d0%bb-%d1%83%d0%b4%d0%b0%d1%80%d0%b8-%d0%be%d0%b1%d0%b5%d0%ba%d1%82%d0%b8-%d0%bd%d0%b0-%d1%85%d0%b0%d0%bc%d0%b0%d1%81-%d0%b2-%d0%b8%d0%b2%d0%b8%d1%86%d0%b0%d1%82/", "text": "Израелската авиация е поразила снощи няколко военни мишени на „Хамас“ в отговор на атака с дрон от Ивицата Газа, предаде ДПА, като цитира съобщение на армията. Няма пострадали при въздушния удар, но има големи разрушения на два обекта, атакувани с ракети въздух-земя, съобщиха палестинските сили за сигурност. По-рано през деня вчера дрон проникна в израелското въздушно пространство от Ивицата Газа и пусна взривно устройство върху израелска бойна машина, нанасяйки й лека повреда. Скоро след това израелски боен хеликоптер атакува групата, изстреляла дрона. Това е първият случай, при който екстремисти от Газа използват дрон с експлозиви, за да атакуват израелски цели, отбелязва ДПА, цитирана от БНР. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.09.08", "title": " Израел удари обекти на „Хамас“ в Ивицата Газа"}
{"url": "https://trud.bg/%d0%b1%d0%b0%d1%89%d0%b0%d1%82%d0%b0-%d0%bd%d0%b0-%d0%b3%d1%80%d0%b8%d1%88%d0%be-%d0%b8%d0%bc%d0%b0%d1%88%d0%b5-40-%d1%80%d0%b0%d0%b7%d0%ba%d1%8a%d1%81%d0%b2%d0%b0%d0%bd%d0%b5-%d0%bd%d0%b0-%d0%bc/", "text": "Бащата на Григор Димитров – Димитър Господинов, бе удостоен със званието почетен гражданин на Хасково. Първият треньор на най-добрия ни тенисист коментира представянето на сина си на Откритото първенство на САЩ, където  . Преди това на четвъртфиналите Димитров записа феноменален успех с 3:2 сета над Роджър Федерер Бащата на първата ни ракета не скри радостта си от здравословното състояние на Гришо, който страдаше от контузия в началото на годината. „Гордея се с него. Най-важното и най-радостното е, че преди US Open Григор мина ядрено-магнитен резонанс и вече е добре. Той имаше 40% разкъсване на мускула в раменната става и за момента няма абсолютно нищо. Може би това е една от причините, така да бъде по-освободен и да играе с по-голямо желание“, каза в Хасково Димитър Димитров, цитиран от  „Винаги, когато той се чувства добре на корта и когато представя най-доброто, винаги съм бил удовлетворен. Григор не е спирал да мисли за Хасково и при всеки един удобен момент си идва в града. По всяка вероятност следващата му среща с вас, медиите, ще бъде през месец ноември“, съобщи още бащата на Гришо. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.09.08", "title": " Бащата на Гришо: Имаше 40% разкъсване на мускул на рамото"}
{"url": "https://trud.bg/%d0%b1%d1%81%d0%bf-%d1%81%d0%be%d1%84%d0%b8%d1%8f-%d0%be%d1%82%d0%b1%d0%b5%d0%bb%d1%8f%d0%b7%d0%b2%d0%b0-75-%d0%b3%d0%be%d0%b4%d0%b8%d0%bd%d0%b8-%d0%be%d1%82-9-%d1%82%d0%b8-%d1%81%d0%b5%d0%bf%d1%82/", "text": "Градската организация на БСП в София ще отбележи 75-ата годишнина от 9-ти септември 1944-та с няколко събития в понеделник. Лидерът на БСП – София Калоян Паргов ще присъства в 16,00 часа на тържественото откриване на документалната изложба „75 години от освобождаването на Източна Европа от нацизма. България“ в Руския културно-информационен център. В 16,30 часа Калоян Паргов, членове на Изпълнителното бюро и на Градския съвет на БСП – София, народни представители и общински съветници от групите на социалистите ще поднесат цветя на паметника на Незнайния воин. А след това – в 17,00 часа – ще положат цветя и на паметника на Съветската армия. В 18,00 часа започва тържественото честване на 75-ата годишнина от 9-ти септември 1944-та на Братската могила. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.09.08", "title": " БСП – София отбелязва 75 години от 9-ти септември 1944-та с няколко събития в понеделник"}
{"url": "https://trud.bg/%d0%bf%d0%b0%d1%82%d1%80%d0%b8%d0%b0%d1%80%d1%85-%d0%bd%d0%b5%d0%be%d1%84%d0%b8%d1%82-%d0%be%d1%82%d1%81%d0%bb%d1%83%d0%b6%d0%b8-%d0%bf%d1%80%d0%b0%d0%b7%d0%bd%d0%b8%d1%87%d0%bd%d0%b0-%d0%bb%d0%b8/", "text": "Православният свят празнува Рождество на Пресвета Богородица. Наричаме го още Малка Богородица. Негово Светейшество Българският патриарх Неофит отслужи света литургия по повод християнския празник в храм „Рождество Богородично“ в София. В календара на Българската православна църква празникът се отбелязва всяка година на 8 септември. Рождество Богородично е един от трите големи празника в източноправославния календар, посветени на Богородица, и сред 12-те най-големи религиозни празника в календара на църквата. Според българските традиции Рождество на Пресвета Богородица се отбелязва предимно от жени, за да им помага Богородица в беда или тежка работа. Според народните обичаи стопанката на дома приготвя празнична пита. Тя не трябва да шие и тъче, за да не се разболеят децата в дома. „Днес настана началото на нашето спасение, люде, защото ето – яви се предназначената от древни родове Майка и Дева и вместилище Божие (Стихира, гл. 1) ВАШЕ ПРЕОСВЕЩЕНСТВО, БОГОЛЮБИВИ ОТЦИ, ВЪЗЛЮБЕНИ В ГОСПОДА БРАТЯ И СЕСТРИ, В първите дни на новата Църковна година посрещаме и първия голям празник от годишния богослужебен кръг – дивното и славно Рождество на Пресвета Богородица. В този свят ден отново благодарим на Бога за пренепорочната Негова отроковица, идваща в нашия свят, за да принесе човешкия дял към предвечния Божи план за Въплъщението на Божия Син и Слово, за нашето освобождение и спасение – за да се изпълни чрез нея обещанието, дадено от Всевишния Бог за спасението на човеците от робството на греха и смъртта. Нея, благословената между жените (Лука 1:28), възхваляваме и прославяме и днес, в деня на нейното свято Рождество, тъй като без нея нямаше да бъде възможно нищо от онова, което Бог стори за нас и за нашето изкупление. За нея – предвидяната от Твореца в Неговия божествен промисъл и безброй пъти предизобразявана в старозаветните дни, днес ние отново благодарим, и от нейния пречист и свят образ се вдъхновяваме в нашия всекидневен християнски живот и подвиг. На нейните молитви към Бога се уповаваме и нейното небесно застъпничество за нас и за целия човешки род изпросваме всеки ден и във всяка наша молитва, тъй като знаем, че в нейно лице имаме любяща майка и вярна застъпница пред престола на Всевишния Бог, която не оставя нечута нито една молитва, извираща с вяра и упование от човешкото сърце. Дивен и наистина свят е образът на Пресветата Дева и Божия майка, която първа от всички нас осъществи в пълнота божественото предназначение на човека, като с вяра и праведен живот се уподоби на Бога и бе увенчана с венеца на светостта. Защото за това Бог бе сътворил човека по Своя всесвят образ – за да се уподобява Нему и да Му служи с любов и доверие, със смирение и дръзновение, така, както се довери на Бога раждащата се днес Мариам – живоносната клонка, чрез която стана възможно Боговъплъщението и началото на богочовешката история на спасението. В тайнството на Божията майка днес ние отново разпознаваме величието и светостта на безпределната Божия любов към нас и в радостта си възкликваме, заедно със светите ангели и с цялата света Божия Църква: „Радвай се, благодатна, Господ е с тебе; благословена си ти между жените“ (Лука 1:30). Благословена си, защото чрез тебе бе повален древният враг на човешкия род. Благословена си, защото чрез тебе за нас, седящите „в тъма и смъртна сянка“ (Пс. 106:10), изгря светлина, надежда и живот. Благословена си, защото чрез тебе се обнови и се прослави човешката природа и сътвореният по Божи образ човек достигна до богоуподобяването. Светъл и препрославен да бъде денят на Рождеството на Пресветата Божия майка – светла и непомрачена да бъде и нашата радост в този благословен ден, когато се поставя началото на нашето спасение! По молитвите и небесното застъпничество на раждащата се днес Пресвета наша Владичица и Приснодева Богородица Господ Бог да милва и спасява всички нас! Честит и благословен празник!“ АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.09.08", "title": " Патриарх Неофит отслужи празнична литургия за Рождество на Пресвета Богородица (СНИМКИ)"}
{"url": "https://trud.bg/%d0%ba%d0%b0%d1%82%d0%b0%d1%81%d1%82%d1%80%d0%be%d1%84%d0%b0-%d0%bd%d0%b0-%d0%bc%d0%b0%d0%b3%d0%b8%d1%81%d1%82%d1%80%d0%b0%d0%bb%d0%b0-%d1%82%d1%80%d0%b0%d0%ba%d0%b8%d1%8f-%d0%b2-%d0%bf%d0%be-2/", "text": "Пътен инцидент в района на 154-я километър на автомагистрала „Тракия“ в посока към Бургас е причина за затрудняване на движението в участъка. Според първоначалната информация, към 15.05 часа лек автомобил се е ударил в разделителната мантинела. Няма сериозно пострадали, но са блокирани и трите ленти на магистралата, съобщават от МВР. До приключването на огледа, автомобилният поток ще преминава през трасето на близката бензиностанция. Създадена е организация за бързото отваряне на платното към Бургас. Патрули на Пътна полиция регулират движението. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.09.08", "title": " Катастрофа на магистрала „Тракия“ в посока Бургас блокира трите ленти\t"}
{"url": "https://trud.bg/__trashed-10/", "text": "Да се броят парите в чуждия джоб е много вълнуващо забавление. Особено когато става дума за любими актьори. И така, колко печелят някои от най-ярките звезди на турския шоубизнес? Разбира се, цялата информация на турските журналисти за предполагаемите хонорари на актьорите не е официална и често предизвиква съмнения. Както показва опитът, турските папараци обаче са в състояние да покажат чудеса в проучванията си, така че да има и някаква истина в думите им. Младите звезди от сериала „Ветровито“ Ебру Шахин и Акин Акинозу, благодарение на успеха на проекта, веднага попаднаха в голямата лига с много прилични хонорари от 30 и 45 хиляди турски лири на епизод. Уви, Ебру е заплатена с 15 хиляди лири по-малко от Акину, което отново потвърждава, че неравенството между мъжа и жената все още е от значение в серийната индустрия. Танер Йолмес, който ще изиграе главната роля в сериала “ Чудотворният лекар „, ще получава по 35 хиляди турски лири за епизод. Това е доста приличен хонорар за турска звезда, въпреки че все още не е супер лигата. За Танер това ще е първият голям телевизионен проект, в който той ще играе главната роля и можем само да му пожелаем късмет. Неслихан Атагюл, която ще играе с Енгин Акурек в сериала „Дъщеря на посланика“, може да разчита на значително заплащане от 65 хиляди лири на епизод. Любопитно е, че актьорите подписаха договор за 13 епизода и дори проектът да бъде закрит по-рано, те пак ще получат дължимото им възнаграждение. Въпреки поредицата от провали, които преживя през последните години, Толгахан Сайшман си остава една от водещите звезди на турския шоубизнес, за което свидетелства спазареният хонорар от 70 хиляди турски лири за един епизод от поредицата „Шампион“. Като се има предвид, че сериалът ще се излъчва по държавен телевизионен канал, актьорът може да бъде спокоен – той е осигурен с работа за целия есенно-зимен сезон. В случай на дори малък успех на проекта, той ще продължи да се снима поне два сезона. Бурчин Терзиоглу гони първенство сред жените След като успешно работи в интернет платформата Netflix, Бурчин Терзиоглу се завръща в сериал с много значителен хонорар от 70 хиляди лири на епизод. За жена от турския шоубизнес това е много добър доход, но като се има предвид, че тя е не само талантлива актриса, но и представител на един от най-влиятелните телевизионни кланове в Турция, такава висока заплата е разбираема. Бившият съпруг на Бурчин Терзиоглу – Мурат Йълдъръм, който отдавна не се е появявал в телевизионна поредица, сега се завръща в новия проект „Рамо“ . Поредицата се подготвя от продуцентската компания BKM и телевизионния канал Show TV. Тъй като отговаря на определението за суперзвезда, Мурат ще получава много солиден хонорар от 90 хиляди турски лири. Енгин Акюрек ще взима същата сума за работа в поредицата „ Дъщеря на посланика “. Въпреки факта, че последните проекти на Енгин не се радваха на успех сред турските зрители, той остава един от най-търсените актьори извън Турция. Така че големият му хонорар е оправдан, тъй като сериалът може да се продава печелившо в чужбина. Вярно, че първоначално турските журналисти приписаха на Енгин феноменалното възнаграждение от 200 хиляди турски лири, но, оказа се, че това е било просто рекламен ход, който да привлече вниманието към бъдещата поредица.  След огромния успех на сериала „Възроденият Ертугрул“ Енгин Алтан Дузятане е един от най-търсените актьори в Турция. Не е изненадващо, че хонорарът му е един от най-високите в бранша. Първоначално жълтата преса писа, че актьорът поискал 200 хиляди турски лири за участие в телевизионния сериал „Куршум“, който ще се излъчва по Fox. После сумата падна на 160 хиляди и сега, според последните по-реалистични данни хонорарът му ще бъде 110 хиляди турски лири на серия. Неговият наследник като основател на Османската империя – Бурак Йозчивит, ще получава по 300 хиляди турски лири за серия, което е феноменална сума за турския шоубизнес. Като се има предвид обаче, как Бурак е обичан не само в Турция, но и в чужбина, рискът от страна на производителите е оправдан. Освен това актьорът е подписал договор за пет години, което означава, че този период отнема най-продуктивните му години – време през което Бурак може да участва в три или четири сериала. Освен това на снимачната площадка на новия исторически сериал „Осман Гази“ актьорът ще трябва да даде всичко от себе си, влагайки значителни физически усилия. Така че високата такса в този случай изглежда доста оправдана и разумна. Рекордьор по-най-висок хонорар сред турските актьори е Чаатай Улусой, който получава 500 хиляди турски лири или 88 хиляди щатски долара за един епизод от поредицата на интернет платформа Netflix. Така за четири сезона на „Защитникът“ актьорът получи феноменална сума от 3 милиона долара. Но да не забравяме, че американските заплати не могат да се сравняват с възнагражденията на турските актьори. А фактът, че за турците този хонорар изглежда нереално висок, то по стандартите на Netflix, е доста скромен. Например децата, които се снимат в поредицата Netflix, за един епизод на проекта получават по 250 хиляди щатски долара.", "date": "2019.09.08", "title": " Чаатай Улусой е най-скъпоплатеният турски актьор\t"}
{"url": "https://trud.bg/%d1%81%d0%b4%d1%81-%d0%b1%d1%83%d1%80%d0%b3%d0%b0%d1%81-%d0%bf%d0%be%d1%87%d0%b5%d1%82%d0%b5-%d0%b6%d0%b5%d1%80%d1%82%d0%b2%d0%b8%d1%82%d0%b5-%d0%bd%d0%b0-%d0%ba%d0%be%d0%bc%d1%83%d0%bd%d0%b8%d1%81/", "text": "СДС – Бургас и Съюзът на репресираните почетоха жертвите на комунистическия режим. Пред паметника до Апелативния съд панихида за душите на загиналите отслужиха представители на бургаското духовенство. А венци и цветя пред монумента поставиха общинският съветник и лице на СДС в Бургас Тошко Иванов, Димитър Петров и други представители на сините, д-р Андрей Найденов от Съюза на репресираните, зам.-кметът  в Община Бургас Чанка Коралска, общински съветници от  групата на ГЕРБ и общественици. „Докато има дискусионен поглед върху датата 9-и септември и събитията, случили се след това, България никога няма да просперира. Трябва да има еднозначно, категорично, критично мнение по отношение на тази дата. На 9-и септември България бе завладяна от щиковете на съветската армия, вследствие на това бе наложен мракобесен режим, който изби елита на нацията. Има  повече от 32 000 знайни и може би още много незнайни жертви на този режим“, заяви Тошко Иванов. Той бе един от моторите за това в морския град да бъде създаден паметник, където близките на жертвите и репресираните да има къде да ги почитат. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.09.08", "title": " СДС – Бургас почете жертвите на комунистическия режим"}
{"url": "https://trud.bg/%d0%b8%d0%bd%d0%b6-%d0%b5%d0%bc%d0%b0%d0%bd%d1%83%d0%b8%d0%bb-%d0%bc%d0%b0%d0%bd%d0%be%d0%bb%d0%be%d0%b2-%d0%b8-%d0%bf%d1%80%d0%b5%d0%b4%d0%b8-%d0%be%d1%81%d0%b5%d0%bc%d0%bd%d0%b0%d0%b9%d1%81%d0%b5/", "text": "„Знакът „Произведено в Павликени“ още преди осемнайсет века е означавал високо качество и авторитет“. Това каза при откриването на Третият фестивал за възстановки на антични занаяти „Антична балканска земя“, проведен през уикенда край Павликени. На Античния керамичен център по покана на Исторически музей-Павликени и Община Павликени се събраха стотици посетители, както и членове на сдруженията „Мос Майорум Улпие Сердице“ от София и „ДУКС Антика“ от Свищов и възстановчици на свободна практика. Основен акцент на фестивала беше керамичното производство. Посетителите видяха как се формоват съдове, как се зарежда и запалва пещ, а ден по-късно беше извадена и готовата керамична продукция от пещта. „На този фестивал виждаме възстановки, които ни пренасят векове назад. Можем да сравним как живеем днес и как е било преди. Какво е вълнувало хората през трети-четвърти век. Как са работили и как са произвеждали керамика също е важно за нас. И преди осемнайсет века, надписът „Произведено в Павликени“ е имал голям авторитет. Аз знам, че предмети, които са създадени тук и са отбелязани със специален знак, са откривани на хиляди километри оттук. Това означава, че са имали голяма ценности за притежателя си“, каза кметът инж. Емануил Манолов при откриването на фестивала. Той изброи направеното на обекта в последните осем години. С обединените усилия на общинска администрация и експертите от Историческия музей бяха подготвени и защитени три проекта, чрез които Античния център беше социализиран и модернизиран. До Античния керамичен център води нов асфалтов път, по който има обособени паркоместа. Античните сгради и пещи са консервирани и реставрирани, а до тях посетителите стигат по обновени алеи. Създадени са добри условия за осъществяване на археологическите експедиции на място. На специално обособено място ще се провеждат възстановки на древните техники, като за целта са изградени нови пещи за изпичане на битова, строителна и художествена керамика. Извършен е ремонт на музейната сграда. Амбицията на фестивала да покаже много древни занаяти, посочи директорът на ИМ-Павликени Нели Цонева. На фестивала бяха представени ковачество, сарачество, монетосечене. Интересни моменти бяха представянето на римската медицина и организираният «робски пазар». Посетителите имаха възможност да облекат римски дрехи, както и да опитат ястия, сготвени по древноримски рецепти. Дегустацията на вино беше осигурена от Винарска изба ,,Върбовка“. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.09.08", "title": " Инж. Емануил Манолов: И преди осемнайсет века надписът „Произведено в Павликени“ е означавал високо качество"}
{"url": "https://trud.bg/%d0%b0%d0%b2%d1%82%d0%be%d0%b1%d1%83%d1%81-%d1%81%d0%b5-%d1%83%d0%b4%d0%b0%d1%80%d0%b8-%d0%b2-%d1%82%d0%b8%d1%80-%d1%81%d0%bf%d1%80%d1%8f%d0%bb-%d0%b2-%d0%b0%d0%b2%d0%b0%d1%80%d0%b8%d0%b9%d0%bd%d0%b0/", "text": "Пътен инцидент е настъпил към 15.50 часа на автомагистрала „Хемус“, на около 20-ина километра след София, посока Варна, в района срещу паркинга при Жерково. Според първоначалната информация, автобус с пътници, пътувал по линията София – Монтана – Лом се е ударил в спрял в аварийната лента тир. Към мястото на произшествието незабавно са насочени екипи на Спешна помощ и пожарен автомобил, информира МВР. При инцидента най-сериозно е пострадал водачът на автобуса, който с помощта на пожарникарите е освободен и ще бъде откаран към болница с травма на крака. Пострадалите мъж и две жени са прегледани на място. Движението в участъка не е затруднено и няма да бъде спирано. Пътни полицаи са на мястото на катастрофата, регулират движението и оказват съдействие. По информация на   при сблъсъка са пострадали седем пътници. Трима души са транспортирани до столичната болница „Пирогов“, други трима – в „Св. Анна“, а един – в „ИСУЛ“. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.09.08", "title": " Автобус се удари в ТИР, спрял в аварийната лента на магистрала „Хемус“\t"}
{"url": "https://trud.bg/%d0%ba%d0%b0%d1%82%d0%b0%d1%81%d1%82%d1%80%d0%be%d1%84%d0%b0-%d0%bd%d0%b0-%d0%bf%d1%8a%d1%82%d1%8f-%d0%ba%d0%b0%d0%b7%d0%b0%d0%bd%d0%bb%d1%8a%d0%ba-%d0%b1%d1%83%d1%80%d0%b3%d0%b0%d1%81-%d0%b7%d0%b0/", "text": "Пътен инцидент е станал към 15.40 часа на пътя Казанлък – Бургас, малко преди Николаево, където според първоначалните данни, при катастрофа на лек автомобил е загинало 12-годишно момче. На мястото се извършва оглед. Пътни полицаи регулират и подпомогат движението. Трафикът от камиони над 12 тона е отклонен през Дъбово, Паничерево и Гурково. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.09.08", "title": " Катастрофа на пътя Казанлък – Бургас, загина 12-годишно дете"}
{"url": "https://trud.bg/%d0%bf%d0%b5%d1%82-%d0%b6%d0%b5%d1%80%d1%82%d0%b2%d0%b8-%d0%bd%d0%b0-%d1%82%d0%b0%d0%b9%d1%84%d1%83%d0%bd%d0%b0-%d0%bb%d0%b8%d0%bd%d0%b3%d0%bb%d0%b8%d0%bd%d0%b3-%d0%b2-%d1%81%d0%b5/", "text": "Петима души загинаха, а трима други са ранени при преминаването на мощен тайфун над Северна Корея. Той е нанесъл щети по обработваема земя и стотици постройки, съобщи БГНЕС. „Линглинг” удари изолираната ядрена държава в събота следобед. Страната е уязвима на подобни природни бедствия, особено наводнения, заради обезлесяването и лошата инфраструктура. Над 460 къщи и поне дузина сгради на държавни учреждения са „напълно или частично унищожени или наводнени“ от тайфуна, посочват в изявление местните власти. Унищожени са почти 46 000 хектара с насаждения – площ приблизително равняваща се на малката европейска държава Андора. Малко по-рано Южна Корея обяви, че тайфунът „Линглинг” е взел три жертви на нейна територия. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.09.08", "title": " Пет жертви на тайфуна „Линглинг” в Северна Корея"}
{"url": "https://trud.bg/%d0%bd%d0%b5%d0%bf%d0%be%d0%b1%d0%b5%d0%b4%d0%b8%d0%bc%d0%b8%d1%82%d0%b5-%d1%81%d1%80%d0%b5%d1%89%d1%83-%d0%bf%d1%80%d0%b5%d0%b4%d0%b2%d0%b8%d0%b4%d0%b8%d0%bc%d0%b8%d1%82%d0%b5/", "text": "Логичното се случи! Англия изнесе футболна лекция на България в европейска квалификация, а крайният резултат не е изненада за никого – 4:0. Въпросът преди двубоя не бе как, а с колко, се оказа напълно обоснован. Очакванията към „лъвовете“ след слабия старт на кампанията бяха сведени до минимум и те… ги оправдаха. Хари Кейн заби хеттрик и асистира за попадението на Рахим Стърлинг за успеха на четвъртия от последното световно първенство.  На митичния стадион „Уембли“ футболистите на Красимир Балъков излязоха точно така, както и бяха определяни от всички – като аутсайдери. И именно пораженческото мислене предопредели разгромния изход. А също и суровата действителност. Трикольорите показаха твърде голям респект към съперника, а в същото време играта им бе съсредоточена основно в това топката да бъде максимално далеч от вратата на Пламен Илиев. Именно груба грешка на стража на „Лудогорец“ доведе до първия гол в мача. Илиев опита да подаде с къс пас към Васил Божиков, но високата преса на „Трите лъва“ принуди гостите да допуснат отнемането й. Стърлинг се пребори, след което намери Кейн и звездата на „Тотнъм“ вкара. През второто полувреме неточностите в играта на България улесниха допълнително англичаните. Николай Бодуров направи две фатални грешки – първо извърши наивна дузпа, а след това подари топката на домакините и последвалата атака доведе до трети гол. Четвъртият падна след ново изпълнение на Кейн от бялата точка за фаул на резервата Кристиян Димитров. Така Англия записа трети разгромен успех от три мача и остана непобедена при голова разлика 14:1. За България остава удовлетворението, че развали формата на своя съперник. Призна го Гарет Саутгейт, селекционерът на домакините.  „Не сме имали напрежението от мачовете, които изиграхме в Лигата на нациите – срещи, от които научихме много – обясни наставникът след успеха. – Следователно трябва да наблегнем на тренировките, за да се предизвикваме играчите да се учат от тези моменти“.  Загубата бе най-тежката за „лъвовете“ в квалификация от 9 години насам. Тогава пак Англия нанесе болезненото крушение – 4:0 в Лондон. В този период трикольорите паднаха още с 0:4 от Турция и Дания, но в контроли, а също и с 2:7 от Япония.", "date": "2019.09.08", "title": " Непобедимите срещу Предвидимите"}
{"url": "https://trud.bg/1500-%d0%b4%d1%83%d1%88%d0%b8-%d1%81%d0%b0-%d0%bf%d0%be%d1%87%d0%b8%d0%bd%d0%b0%d0%bb%d0%b8-%d0%b7%d0%b0%d1%80%d0%b0%d0%b4%d0%b8-%d0%b6%d0%b5%d0%b3%d0%b8%d1%82%d0%b5-%d0%b2%d1%8a%d0%b2-%d1%84%d1%80/", "text": "През месец юни и юли силните жеги, които обхванаха Франция, са причинили смъртта на 1500 души, съобщи здравният министър Анес Бюзен, цитиран от БГНЕС. Тя отбеляза, че в сравнение с рекордните жеги от 2003 г., броят на починалите това лято е 10 пъти по-малко. „Жегите през 2003 г. продължиха 20 дни. Тази година имахме 18 дни на две вълни, но много горещи с изключително високи температури“, припомни Бюзен. Половината от починалите тази година са на възраст над 75 години. „Въпреки тези трудни условия, ние успяхме, благодарение на превенцията и правилното информиране на населението, да свалим смъртността с 10 пъти в сравнение с 2003 г.“, подчерта Бюзен и благодари на професионалната мобилизация на служителите от здравния сектор. През юни тази година Франция преживя температурен рекорд от 46 градуса по Целзий. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.09.08", "title": " 1500 души са починали заради жегите във Франция"}
{"url": "https://trud.bg/2500-%d0%bb%d0%b2-%d1%81%d1%8a%d0%b1%d1%80%d0%b0%d1%85%d0%b0-%d0%bf%d1%80%d0%b8-%d0%bc%d0%b0%d1%81%d0%be%d0%b2%d0%be-%d0%bf%d1%80%d0%b0%d0%b2%d0%b5%d0%bd%d0%b5-%d0%bd%d0%b0-%d0%bf%d0%b8%d1%86%d0%b0/", "text": "Парите са за музикална терапия за децата с нарушение зрение в училище „Проф. д-р Иван Шишманов“ във Варна Най-масовото благотворително правене на пица Маргарита на открито, организирано от шеф Анатоли Колев, което се проведе на Морска гара, събра 2500 лева. Те са за закупуване на музикални инструменти за Специално училище за ученици с нарушено зрение „Проф. д-р Иван Шишманов“ във Варна. Каузата този път – „Деца помагат на деца“, бе провокирана от желанието да се помогне на близо 150 ученици с множество увреждания от 1 до 12 клас в училището да имат нови музикални инструменти, с които да провеждат терапията си. Тя помага на учениците с нарушено зрение и множество увреждания да развият фината и груба моторика, координация, посоки, метро-ритмично чувство. Музиката и ритъмът ги успокояват и им помагат да „виждат“ света по различен начин. Много от тези деца са невербални или с комуникативни проблеми и докосването до музикалното изкуство им помага да се почувстват разбрани. Около 200 деца и възрастни се включиха в благотворителната инициатива на шеф Колев. Той събра екип от около 20 доброволци, които помагаха на желаещите да направят пица, заедно с майстор Радостин Кирязов и Желязко Каракашев. От Германия пристигна специално гост-готвачът Атанас Вутов, с когото желаещите правиха вкусни бургери. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.09.08", "title": " 2500 лв. събраха при масово правене на пица  с шеф Колев"}
{"url": "https://trud.bg/%d0%b3%d0%b0%d0%b4%d0%b6%d0%b5%d1%82%d0%b0%d1%82%d0%b0-%d0%b4%d0%be%d0%bd%d0%b5%d1%81%d0%be%d1%85%d0%b0-%d0%bc%d0%b8%d0%bb%d0%b8%d0%be%d0%bd%d0%b8%d1%82%d0%b5-%d0%bd%d0%b0-%d1%82%d0%b5%d0%b9%d0%bb/", "text": "Днешният попидол на тийнейджърите по света очевидно е Тейлър Суифт. Американската изпълнителка оглави класацията на сп. „Форбс“ за най-високоплатените певици в света, предаде ТАСС, позовавайки се на публикация на сайта на изданието. За периода между юни 2018 и юни 2019 г. 29-годишната Суифт е спечелила внушителните 185 милиона долара. Приходите на изпълнителката идват основно от концертна дейност. Турнето й „Reputation“ беше обявено за най-касовото в САЩ. Второ място в класацията заема Бионсе, която за периода на отчитане е „заработила“ 81 милиона долара. Следва Риана, чиито годишни доходи възлизат на 62 милиона долара. В класацията на сп. „Форбс“ за най-високоплатени певици следват Кейти Пери (57,5 милиона долара), Пинк (57 милиона долара), Ариана Гранде (48 милиона долара), Дженифър Лопес (43 милиона долара), Лейди Гага (39,5 милиона долара), Селин Дион (37,5 милиона долара) и Шакира (35 милиона долара). Комбинираните приходи на певиците в челната десетка възлизат на 645,5 милиона долара – с 28,5 процента повече в сравнение с миналата година. Започва кариерата си още като тийнейджърка Тейлър Алисън Суифт е родена в Рединг, Пенсилвания, на 13 декември 1989 г. Американската кънтри и поп певица започва кариерата си още като тийнейджърка. На 10-годишна възраст участва на музикални изяви като караоке конкурси и фестивали. Започва да пише сама текстовете на песните си. Дебютният й сингъл Tim McGraw излиза през лятото на 2006 г., а първият й албум, носещ нейното име, се появява на 24 октомври 2006 г. От него са продадени повече от 61 хиляди копия през първата седмица.  През 2008 г. Тейлър получава номинация за наградите Грами за най-добър нов изпълнител, но призът отива при Ейми Уайнхаус. През 2009 г. Тейлър тръгва на първото си турне, в подкрепа на втория си студиен албум Fearless. То се състои от 105 концерта – 90 в Северна Америка, 6 в Европа, 8 в Австралия и 1 в Азия. На турнето биват поканени и специални гости, някои от които са Джон Мейър, Фейт Хил и Кейти Пери. Подгряващите изпълнители са Джъстин Бийбър, Кели Пиклър и Глориана. През 2010 г. Суифт печели четири награди Грами от осем номинации. Fearless побеждава в категориите Албум на годината и Най-добър кънтри албум, а „White Horse“ – в Най-добра кънтри песен и Най-добро вокално изпълнение от кънтри певица. Суифт е най-младият изпълнител, който е печелил наградата за Албум на годината.  Певицата е носителка на 225 награди, сред които 10 Грами и 16 американски музикални награди, 11 CMA, 8 ACM, 34 Billboard Music Awards и една Brit награда. До началото на 2015 г. Тейлър Суифт е продала над 40 милиона албума. Нейните песни са изтегляни 130 милиона пъти. Всеки от албумите на Тейлър е продаден в поне 4-милионен тираж в Америка: Fearless (7 млн.), Taylor Swift (5,5 млн.), Speak Now (4,5 млн.), Red (4,1 млн.) и 1989 (5,4 млн.). Скандал за пари През това лято певицата се забърка в сериозен скандал, свързан с многомилионния й бизнес. Изпълнителката преподписа с нова звукозаписна агенция, като остави по-голямата част от музиката си на звукозаписната компания „Big Machine Records”, които пък продадоха монопола над нея на бизнесмена Скутър Браун. Сделката е на стойност 300 млн. долара, а Браун е притежател на всичко, което Тейлър е издала преди да се раздели с лейбъла. „Това е най-лошият сценарий, по който можеха да се развият нещата за мен”, споделя Тейлър Суифт в платформата Tumblr. „Знаех, че всичко, което съм постигнала с музиката ми досега, ще бъде продадено, но никога не си представях, че ще отиде в ръцете на Скутър”, добавя тя, овбинявайки го в тормоз. Суифт разбрала за покупката на компанията, с която работи от 15-годишна, когато било обявено по новините. По думите й тя не е имала възможност сама да откупи музиката си. Суифт споделя още: „В продължение на години молех за възможността да притежавам правата върху албумите си. Вместо това ми беше предложена сделка, в която трябва да се върна в „Big Machine Label Group” и да си „заслужа“ творчеството. За всеки нов албум щях да печеля правата върху един от старите”. Крие личния си живот Актьорът Джо Елвин първи коментира отношенията си с певицата Тейлър Суифт. Двамата се срещат почти две години. Преди него Суифт излизаше с друг актьор – Том Хидълстън, но двамата бяха твърде зорко следени от папараци и това влоши отношенията между тях. С новата си любов Тейлър подходи по съвсем различен начин и дълго време нито тя, нито Джо коментираха връзката си. Но ето че Алвин реши да направи изключение. Той проговори пред британското издание на Vogue.  „Разбирам, че хората искат да знаят за личния ни живот. Мисля, че успяхме да съхраним отношенията си в тайна и хората свикнаха с това. Въобще, предпочитам да говоря за работата си“, заяви 27-годишният актьор.  Той и Тейлър се срещат от началото на 2017 г. Въпреки многото си фенове, певицата така и не споделя нищо за отношенията между тях и се стреми да избягва папараците. Източник на US Weekly разказа, че Суифт и Елвин много се обичат, но не избързват със следващи стъпки.  „Те имат чудесно сдържани отношения, които се харесват на Тейлър – съобщил източникът. – Напълно нормално е, че никой не знае нищо за връзката им. Те просто работят, заедно гледат филми и канят приятели. Тейлър обича да му приготвя сладки неща.“ Бившите й я направиха супербогата Кънтри певицата се превърна в суперзвезда не без помощта и на куп популярни момчета, които през годините бяха нейни гаджета. Именно драматичните раздели с актьори и певци са в основата на огромния й успех. Мъката и яростта от краха на връзките й тя реши да опише в песни, всяка от които се превърна в голям хит.  За една година /2010/ Суифт има връзка с холивудската звезда Джейк Джиленхол. След това идва романс със Зак Ефрон. За няколко месеца през 2012-а е и в обятията на Конър Кенеди. Не по-различна е съдбата и на запознаството й с Хари Стайлс. Докато всички фенове на Тейлър Суифт очакваха тя да излезе с ново парче, посветено на бившето й гадже като знак на отмъщение след изненадващата им раздяла, певицата успя да ги изненада по друг начин. Сладката блондинка дълбоко нарани музиканта Калвин Харис като по-малко от три седмици след края на връзката им се хвърли в обятията на друг, не по-малко известен красавец. През 2016 година Тейлър Суифт заби секссимвола и смятан за наследник на Даниел Крейг като Джеймс Бонд – Том Хидълстън. Драмата с Келвин Харис е голяма Всъщност връзката на Тейлър Суифт с Том Хидълстън предизвиква гнева на нейния бивш партньор – диджея Келвин Харис.  След като години наред бившите гаджета на Тейлър Суифт ставаха главни герои в парчетата й след разделите им, сега тя усети от първо лице какво е да e на тяхно място. По всичко личи, че шотландският DJ Калвин Харис е решил да вземе личен пример от певицата и да й посвети песен, текстът на която разкрива неизвестни досега детайли около раздялата им, пише Elle. Парчето, което съвсем не е ласкателно, се казва „Ole“ и музикантът го е записал съвместно със звездата Джон Нюман. Текстът пък е написан така, че представя гледната точка на следващото гадже на Тейлър – актьора Том Хидълстън. От песента се разбира, че новият романс на Суифт е започнал, докато тя все още е била обвързана с Харис. Става ясно още и че Том Хидълстън е следял живота на Тейлър посредством медиите и е бил наясно, че тя се преструва на влюбена в гаджето си. Темата, че певицата и актьорът тайно са се чували и виждали, също е засегната в песента, както и че Суифт е била много нещастна през последните седмици на старата си връзка, тъй като вече е била влюбена в друг.  В крайна сметка обаче това са минали истории и самата Тейлър го отчита. „За мен важното е, че сега се чувствам щастлива“, каза наскоро тя. А ако се погледне и банковата й сметка, човек може да я разбере напълно.", "date": "2019.09.08", "title": " Гаджетата донесоха милионите на Тейлър Суифт\t"}
{"url": "https://trud.bg/%d0%b0%d0%b1%d0%b2-%d1%81%d0%b5-%d1%80%d0%b5%d0%b3%d0%b8%d1%81%d1%82%d1%80%d0%b8%d1%80%d0%b0-%d0%b2-%d1%86%d0%b8%d0%ba-%d0%b7%d0%b0-%d0%bc%d0%b5%d1%81%d1%82%d0%bd%d0%b8%d1%8f-%d0%b2%d0%be%d1%82/", "text": "С над 4000 подписа АБВ се регистрира в Централната избирателна комисия за местния вот. Партията регистрираха лидерът на АБВ Румен Петков и проф. Любомир Халачев, председател на Гражданския съвет на партията, заместник-председателят на АБВ Любомира Ганчева и заместник-председателят на АБВ – София Пламена Заячка. Лидерът на АБВ Румен Петков направи  изявление пред медиите.  „За нас би било успех да разширим географското си присъствие като кметове на общини и общински съветници. Ние всъщност във вторник имаме заседание на Националния партиен съвет и там ще утвърдим повече от 200 кметове, с които участваме в различни формати. Това показва, че партията е в кондиция. Имаме човешки потенциал. Смея да твърдя, че предлагаме добри, силни решения. От малкото партии сме, които продължават да държат на българския дух, на българската интелигенция. Това се вижда много ясно в листите, които ще утвърдим във вторник. За нас това е въпрос на осъзнат избор. Ние не покажем ли на обществото нуждата да бъде утвърждавана българската духовност, писменост, образование, наука –  мисля, че след години може да бъде късно“, заяви още Петков. Лидерът на АБВ  подчерта благодарността си към Ивайло Калфин за ангажимента му да води листата на партията в София. „Това е знак за голяма отговорност, гаранция за публичност в работата на Общинския съвет и достъпност на гражданите в нейната работа“, допълни още Петков. Той изрази убедеността си, че АБВ ще запази и разшири подкрепата си в София. „Ще подкрепим Мая Манолова, защото това е начин да дадем нова атмосфера в София. Да покажем на гражданите, че са част от взимането на решението, а не потърпевши. Няма как да не предизвиква безпокойство фактът, че София е най-мръсната столица в Европа. Говоря като въздух. Не отричаме това, което е направено държа дебело да подчертая. Ние не водим кампания против г-жа Фандъкова, защото тя беше кмет в трудни условия. Трябва човек да е много изкривен, за да тръгне да го отрича, но на София е нужна нова атмосфера на работа на общинския съвет и нов тип контрол върху работата на администрацията. Чрез г-н Калфин и нашите представители ние можем да го гарантираме“, допълни още лидерът на АБВ. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.09.08", "title": " АБВ се регистрира в ЦИК за местния вот"}
{"url": "https://trud.bg/%d1%81%d0%b2%d0%b0%d1%82%d0%b1%d0%b5%d0%bd%d0%b8%d1%8f%d1%82-%d1%82%d0%b0%d0%bd%d1%86-%d0%b5-%d0%b8%d0%b7%d0%bd%d0%b5%d0%bd%d0%b0%d0%b4%d0%b0-%d0%ba%d0%be%d1%8f%d1%82%d0%be-%d0%b3%d0%be%d1%81%d1%82/", "text": "Решили сте, че искате да изживеете магията на първия сватбен танц или може би още се колебаете? Не се страхувайте, няма нищо по-лесно от това! Дори без опит в танците, можете да се справите. Важно е да искате да изживеете тази емоция заедно!  Ако тя иска, а той се притеснява? SOS. Ами сега?! Бъдещи младоженки, това е моментът, в който вие ще трябва да проявите цялата си словесна чувственост и неподражаем чар, за да проверите дали той наистина е готов да направи всичко или почти всичко за вас! Каузата си заслужава, дори и ако той е „дърво“, защото да танцуваш с любимата жена е мнооого, много секси и, уважаеми мъже, бъдете сигурни, че никак не боли. И така – той е съгласен. Поздравления! Кога да започне подготовката?  Зависи от времето, с което разполагате. Може да започнете месеци преди сватбата и да имате време да се упражнявате. Преди деня на тържеството задължително трябва да си опресните танца. Дори в седмицата преди сватбата може  да решите, че искате танц. Възможно е да се подготвите. Колко време да отделите?  Колкото ви е нужно, за да се получи. Може бързо да запомните и да изчистите движенията само за няколко репетиции. Още в началото, ако работите с професионалист, ще се ориентирате с какво темпо се движите. Нужна ли ви е професионална помощ? Добре е да се доверите на хореограф, особено ако никога не сте танцували или сте по-неуверени на дансинга. Той ще прецени какви движения са подходящи за вас спрямо възможностите ви и няма да допусне да изглеждате зле. Дори единият от вас или и двамата да имате танцови умения с опитен професионалист, ще можете да разгърнете потенциала си и да постигнете най-доброто, на което сте способни. Какво значение имат дрехите и обувките? Роклята е първото нещо, с което трябва да се съобразите. Опишете я на хореографа и той ще прецени какви движения са подходящи спрямо нея. Ако е възможно, споделете и с дизайнера, че ще имате сватбен танц. Може това да помогне за избора на по-комфортен дизайн. Младоженецът е облагодетелстван, защото спокойно може да свали сакото, за да се чувства по-свободно. И двамата е добре да изпробвате обувките, с които ще бъдете на сватбата, по време на подготовката на танца. Или танцувайте с подобни. Някои дами решават проблема с високите токчета, като сменят обувките специално за танца или избират да са боси. Дори кецовете са вариант за по-смелите! Каква музика да изберете?  Може да е ваша любима песен или музика, която ще изберете заедно с хореографа. Бърза или бавна да е и в какъв стил – зависи както от предпочитанията ви, така и от това с кое темпо ще се справите по-успешно и ще изглеждате по-добре. Не е задължително  танцът да запълва цялата мелодия (може да затихне или да прекъсне). Възможен е и микс от мелодии, стига да се справите със смяната на ритъма.   Ако булката е бременна? Моля, не се стряскайте! Вместо двама, ще танцувате трима. Браво! Няма страшно, стига тя да се чувства добре. С подходящите движения и отношение по време на подготовката, всичко ще бъде наред. Булки танцуват на сватбата си даже и в осмия месец. С малко дързост можете да постигнете много красота.  Независимо дали сте двама или трима, доверете се на специалиста, който сте избрали. От първия разговор с него започва цялата подготовка на вашия сватбен танц. Бъдете сигурни, че това ще се превърне в незабравимо лично преживяване за вас. А за вашите гости ще бъде приятна изненада и красива артистична изява, която всички ще запомнят.", "date": "2019.09.08", "title": " Сватбеният танц е изненада, която гостите ще запомнят\t"}
{"url": "https://trud.bg/%d1%86%d0%b5%d1%86%d0%b0-%d0%b8-%d1%81%d0%b0%d1%88%d0%b0-%d0%bc%d0%b0%d1%82%d0%b8%d1%87-%d0%b2%d0%b7%d1%80%d0%b8%d0%b2%d0%b8%d1%85%d0%b0-%d0%b1%d0%b0%d0%bd%d1%81%d0%ba%d0%be-%d0%bd%d0%b0%d0%b4-30/", "text": "Балканският фестивал, който организира за пета поредна година община Банско, събра над 30 хиляди души. Големият интерес дойде от звездите-гости на феста Цеца Величкович и Саша Матич. Заради наплива от хора мястото на фестивала бе на стадиона, а два дни Банско се пукаше по шевовете. „Сърцата на над 30 000 човека биеха в един ритъм във втората вечер на Банско Балкан Фест 2019. Голямата българска звезда Ивана вдигна настроението и атмосферата на стадиона бе невероятна. Изключително е чувството да пееш за страната си пред хилядната публика и да развееш знамето на Банско, редом до българското. Неповторимо усещане и чест, за които и благодаря! Цеца Величкович показа стил и висока класа и подари на публиката най-доброто от сръбската музика, с които категорично взриви нощта, възкликна кметът на Банско Георги Икономов. Шоуто бе неповторимо, целия стадион пееше с пълно гърло старите шлагери на двамата сръбски изпълнители. Хората бяха категорични, че това е най-успешното издание на Балканския фестивал. Търговците и хотелиерите също останаха доволни от оборота. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.09.08", "title": " Цеца и Саша Матич взривиха Банско, над 30 хиляди души пяха с любимците си"}
{"url": "https://trud.bg/%d0%bc%d0%b0%d1%89%d0%b0%d0%b1%d0%bd%d0%be-%d0%ba%d0%bd%d0%b8%d0%b6%d0%be%d0%b2%d0%bd%d0%be-%d0%b4%d0%b5%d0%bb%d0%be-%d0%bd%d0%b0-%d0%b0%d1%85%d0%bc%d0%b5%d1%82-%d0%b5%d0%bc%d0%b8%d0%bd-%d0%b0%d1%82/", "text": "Забележителният творец Ахмет Емин Атасой, за когото в. „Труд” е писал няколко пъти, пристигна в София, за да получи първите бройки на съставения от него „Нов българо-турски речник”, излязъл под логото на УИ „Св. Климент Охридски”. Преди 10 месеца лично директорът на издателството проф. дфн. Валери Стефанов се ангажира с мащабния проект по издаването на 1200-страничния речник, формат А4 с твърди корици, 1000 бр. тираж. С разтреперани ръце преводачът и съставител на този обемен том разгърна книгата, над която е работил повече от 15 години. От 1961 г. не се е появявало подобно издание у нас, което вече говори за приносния му характер. В предговора Ахмет Атасой отбелязва: „Тук са включени хиляди нови думи из областта на науката, икономиката, културата, новите технологии, медицината, спорта. Положено е максимално усилие за избягването на старите (османотурски) думи и изрази при превеждането и тълкуването на съответните български слова. В този си вид речникът има амбицията да отговаря на нуждите на нашите съвременници, на техните деца и внуци. Подборът е направен в съответствие с говоримия и книжовен български език. Доста думи са взети от разговорната реч на градското общество, от живата народна реч и диалектите. „Нов българо-турски речник” има за цел да подпомага както турците, имащи желание да научат българския език, така и онези българи, които проявяват интерес към съвременния турски език. Аз бих се зарадвал много, ако този мой скромен труд наистина успее да изиграе очакваната от него роля не само в граматично-лексикална, учебно-възпитателна и преводаческа дейност, а и в сферата на прозорливата политика”. Още същия ден Ахмет Атасой проведе срещи с български писатели и беше поздравен за появата на новото издание от Боян Ангелов – председател на Съюза на българските писатели, и от Захари Иванов – председател на Асоциацията на софийските писатели. В бъдещите планове на преводача фигурират още мащабни проекти: „Антология на Балканската поезия”, която би трябвало да бъде отпечатана скоро в Турция, както и двойна премиера в гр. Бурса на издадената преди три месеца от издателство „Български писател” „Антология на съвременната турска поезия” в комбинация с издадената в Турция антология „Съвременна българска поезия” (2018). Атасой е най-преданият медиатор на нашата поезия в съседната страна – той е превел повече от 220 поети и ги е представил в турски издания. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.09.08", "title": " Мащабно книжовно дело на Ахмет Емин Атасой"}
{"url": "https://trud.bg/%d0%b1%d0%b5%d0%b7%d1%80%d0%b0%d0%b1%d0%be%d1%82%d0%b5%d0%bd-%d1%83%d0%b1%d0%b8%d1%82-%d0%b8-%d1%85%d0%b2%d1%8a%d1%80%d0%bb%d0%b5%d0%bd-%d0%b2-%d1%85%d1%80%d0%b0%d1%81%d1%82%d0%b8-%d0%be%d0%b1%d0%b7/", "text": "Пенсионер и 38-годишната му приятелка арестувани за кръвопролитието Тримата се напили преди престъплението Безработен мъж бе пребит до смърт в апаратамент в Кюстендил, а трупът му бе изхвърлен в храсти. Кървавото престъпление бе извършено в събота следобед в бл. 185 в квартал „Герена”. За убийството са задържани 75-годишният собственик на жилището и приятелката му, която е на 38 години, казаха от полицията. Скандалът между възрастния стопанин и 45-годишния му гост станал след солидно изпито количество алкохол, казаха съседи. Смъртта е настъпила след нанесени много удари по тялото на жертвата. След като видял, че сътрапезникът му не дава признаци за живот, пенсионерът завлякъл трупа му до храсти край блока и го захвърлил там. След задържането, 75-годишният мъж и приятелката му посочили, къде са оставили тялото. По първоначални данни до убийството се стигнало заради ревност. Пенсионерът подозирал, че гостът му има интимна връзка с приятелката му. Алкохолът отключил агресията му и той започнал да удря безмилостно по-младия мъж. Според съседи задържаният за убийството работел преди много време в мина. Жертвата пък била безработна и с нисък социален статус. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.09.08", "title": " Безработен убит и хвърлен в храсти (обзор)\t"}
{"url": "https://trud.bg/%d1%80%d0%b0%d0%b7%d0%bb%d1%8e%d0%b1%d0%b5%d0%bd-%d0%b8%d0%b7%d0%bd%d1%83%d0%b4%d0%b2%d0%b0%d0%bb-%d1%81-%d0%bf%d0%be%d1%80%d0%bd%d0%be-%d1%81%d0%bd%d0%b8%d0%bc%d0%ba%d0%b8%d1%82%d0%b5-%d0%bf%d1%80/", "text": "Приятелката на кандидата за кмет на София на „Демократична България“ архитект Борисов Игнатов е била изнудвана от човек, с който е имала връзка, със снимки, направени преди повече от 10 години. Това съобщи Игнатов във фейсбук. Тя била тормозена от години, като снимките са използвани за шантаж и изнудване, след като тя слага край на връзката през 2011 г. „В безсилието и злобата си, той си позволява да разпространи снимките в интернет чрез фалшиви профили, прониква в електронната й поща и прави всичко, за да я унижи и срине“, разказа Игнатов. Приятелката на кандидата за кмет на София подава и жалба в МВР, както и флашка с разпространените против волята й снимки. Следствието обаче остава без резултат. „Сега, когато тези снимки се тиражират, ние разбираме, че те не са изчезнали и вече се превръщат в инструмент за долнопробна атака в политическа кампания“, пише още арх. Игнатов. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.09.08", "title": " Разлюбен изнудвал с порно снимките приятелката на Борислав Игнатов"}
{"url": "https://trud.bg/%d0%b2%d0%b8%d0%b6%d1%82%d0%b5-%d0%b0%d0%ba%d1%86%d0%b5%d0%bd%d1%82%d0%b8%d1%82%d0%b5-%d0%b2-%d0%b1%d1%80%d0%be%d1%8f-%d0%bd%d0%b0-%d0%b2%d0%b5%d1%81%d1%82%d0%bd%d0%b8%d0%ba-%d1%82%d1%80%d1%83-477/", "text": "Здравеопазването на България излиза в пенсия По данни на Българския лекарски съюз всеки втори е пенсионер. 98% от джипитата след 5 години ще са на над 50.               След мъртвака идват големите медузи Масово българи и чужденци не спазват флаговата сигнализация на морето.             Заводът на Фолксваген ни носи 1,2 млрд. лева годишно Преките ефекти от инвестицията ще са между 0,8% и 1% от БВП на страната. Държавата може да предостави безвъзмездно терен – „Капитал и пазари“ с Димитър Чобанов.               Какво е общото между Брет Кавано и Иван Гешев? На помощ идват фабрикуването на компромати, инженеринг на скандали и провокирането на протести – анализ на „Труд“.         Дипломацията като риалити шоу Защо балканските лидери започнаха да ни обиждат? Или става дума за фалшиви новини – ТВ Панорама с Иван Гарелов.         Опитът за превръщане на света в голямо село се провали МВФ е политически инструмент на САЩ, който ускорено ръждясва, казва доц. д-р Георги Чанков, преподавател по международни отношения в УНСС, в интервю за „Труд“.         Тъничко електорално телце тичка по няколко писти Огромната синя идея от 90-те години се трансферира в един тъжно-смешен кръжок за политиканстване на ситно – анализ на Петър Кичашки.             Френски боец Силует на Кристоф Ламбер. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.09.08", "title": " Вижте акцентите в броя на вестник „Труд“ в понеделник, 9 септември 2019"}
{"url": "https://trud.bg/%d0%b5%d1%81-%d0%bd%d1%8f%d0%bc%d0%b0-%d0%b4%d0%b0-%d0%be%d1%82%d0%bb%d0%b0%d0%b3%d0%b0-%d0%bf%d0%be%d0%b2%d0%b5%d1%87%d0%b5-%d0%b1%d1%80%d0%b5%d0%ba%d0%b7%d0%b8%d1%82/", "text": "Лондон трябва да реши какво иска, настоя Льо Дриан Европейският съюз най-вероятно няма да даде поредно удължаване на крайния срок за излизането на Великобритания, отвъд утвърдената вече дата 31 октомври. Това заяви в интервю в неделя френският министър на външните работи Жан-Ив льо Дриан, цитиран от Ройтерс. “Британците трябва най-накрая на решат какво искат. Не можем да продължим така (да им даваме удължаване) на всеки три месеца”, каза министърът. Според него последните месеци държавите членки на ЕС не са видели нищо от обещанията на британската страна да предостави алтернативни решения на договорените вече условия за Брекзит, заради които поиска последното отлагане на датата. “Време е британските власти най-накрая да поемат отговорността за ситуацията, в която се намират … и да ни кажат какво точно искат”, подчерта Льо Дриан. Същевременно от другата на страна на Ламанша министър-председателят Борис Джонсън загуби пореден съюзник в кабинета си, след като министърът по въпросите на пенсионната и социалната политика Амбър Ръд подаде оставка късно в събота вечерта. Като основен мотив за постъпката си тя посочи решението на Джонсън от края на миналата седмица да изгони от редиците на парламентарната фракция на консерваторите 21 депутати, гласували против предложението му да провеждане на предсрочни парламентарни избори. Сред изгонените са мнозина видни фигури на торите, сред които ветеранът политик Кенет Кларк, бившия министър на финансите Филип Хамънд и внукът на Уинстър Чърчил Никълъс Соумс.", "date": "2019.09.08", "title": " ЕС няма да отлага повече Брекзит"}
{"url": "https://trud.bg/%d1%84%d0%b0%d0%bd%d0%b4%d1%8a%d0%ba%d0%be%d0%b2%d0%b0-%d0%be%d1%80%d0%b5%d1%88%d0%b0%d1%80%d1%81%d0%ba%d0%b8-%d1%81%d0%bf%d1%80%d1%8f-%d0%bf%d0%b0%d1%80%d0%b8%d1%82%d0%b5-%d0%b7%d0%b0-%d0%bc%d0%b5/", "text": "Столичната община поела риск, за да продължи проекта  12 нови станции готови до средата на 2020 г. Столичният кмет Йорданка Фандъкова напомни пред „Труд”, че единственото правителство отказало да подкрепи строежа на метрото в София, е това на Пламен Орешарски. През 2014 г. кабинетът не дава необходимото държавно съфинансиране от 15 млн. лв., за да бъде изградено продължението на линия 2 до станция „Витоша”, научи „Труд”. Кметът подчерта обаче, че работата за София значи да не се отказва пред трудностите. Затова тя е отказала да спре проекта и е осигурила сумата от общинския бюджет. Градоначалникът уточни, че е предприела това действие, въпреки че колегите є са били против. След това Европейската комисия възстановява на общината отпуснатите средства. Давайки пример с тази разрешена ситуация, Фандъкова обясни, че смисълът и залогът на изборите е столицата да продължи да се променя. Тя показа колко държи на метрото като основен проект за София и споменавайки го сред приоритетните си поекти и за следващ мандат ако бъде избрана на предстоящите избори. Освен това Фандъкова обяви, че ще се кандидатира за кмет точно на строящата се метростанция „България”. До края на годината ще бъдат пуснати първите 8 станции на линия 3 – участъкът от бул. „Вл. Вазов” до „Красно село”. Още 4 спирки в „Овча купел” ще са готови до средата на 2020 г.   Финал на търга за боклука в София Утре изтича срокът за подаване на оферти за търга за почистването на София. Обществената поръчка е за близо половин милиард и е за 5 г. Тя е разделена на 9 позиции. Кандидат-кметът Мая Манолова попита защо търгът за сметопочистващите фирми се прави точно сега. Кметът на София Йорданка Фандъкова отговори, че предишната такава процедура е траела една година, а някои от сегашните договори изтичат на  1 юни догодина. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.09.08", "title": " Фандъкова: Орешарски спря парите за метрото\t"}
{"url": "https://trud.bg/%d0%b7%d0%b4%d1%80%d0%b0%d0%b2%d0%b5%d0%be%d0%bf%d0%b0%d0%b7%d0%b2%d0%b0%d0%bd%d0%b5%d1%82%d0%be-%d0%bd%d0%b0-%d0%b1%d1%8a%d0%bb%d0%b3%d0%b0%d1%80%d0%b8%d1%8f-%d0%b8%d0%b7%d0%bb%d0%b8%d0%b7%d0%b0/", "text": "98% от джипитата след 5 години ще са на над 50 Над 60% от българските лекари наближават т.нар. трета възраст, а една четвърт от медиците ни са вече пенсионери. Тревожните данни са на Българския лекарски съюз, а проблемите, свързани с тях, бяха обсъдени по време на Десетия юбилеен международен медицински конгрес, който се проведе в София на 7 и 8 септември. Основни акценти по време на събитието бяха теми като трансплантациите на органи, застаряването на населението, проблеми с репродуктивното здраве, недостигът на медицински специалисти. Според прогнозите на Националното сдружение на общопрактикуващите лекари в България, 98% от джипитата през следващите 5 години ще надхвърлят 50-годишна възраст. Освен криза за млади лекари у нас, вече има и сериозен недостиг за конкретни специалисти. Има нужда от над 400 педиатри и още от около 450 лични лекари, например. „Необходимо е качество и достъпност за населението до здравна помощ от всички региони на страната. Проблемът е в неравномерното разпределение на специалисти у нас, а в момента има свръхконцентрация на специалисти, но в големите области на България за сметка на по-малките”. Това заяви след срещата пред „Труд” доц. Андрей Кехайов, председател на Югоизточно-европейския Медицински Форум (ЮЕМФ). По думите му за решаване на проблема с кадрите е нужно ангажиране на всички власти с условията, които трябва да бъдат създадени за младите лекари, за да останат в България и да бъде инвестирано в тяхното развитие, така че да могат те да обезпечат потребностите от на здравната система. „С това трябва да се ангажират и общините, нужна е цялостна държавна политика в тази насока; трябва да помислим как да стимулираме младите лекари достатъчно добре, че да поискат да работят в труднодостъпни региони – там където има нужда от тях – това е в регионален план. В национален план лечебните заведения трябва да преоценят финансовата си политика с цел по-добро заплащане”, каза още доц. Кехайов. Той е категоричен, че е необходима промяна на здравната система, тъй като „няма никакво време за отлагане; институциите, които имат отношение към формирането на здравната политика трябва да реагират незабавно за набелязване на мери и за решаване на проблемите на всички нива – иначе ни очакват много сериозни проблеми”. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.09.08", "title": " Здравеопазването на България излиза в пенсия\t"}
{"url": "https://trud.bg/%d0%ba%d0%b8%d0%bb%d0%be%d0%bc%d0%b5%d1%82%d1%80%d0%b8%d1%87%d0%bd%d0%b0-%d0%ba%d0%be%d0%bb%d0%be%d0%bd%d0%b0-%d0%be%d1%82-%d0%b0%d0%b2%d1%82%d0%be%d0%bc%d0%be%d0%b1%d0%b8%d0%bb%d0%b8-%d0%b2-%d1%80/", "text": "Километрична колона от автомобили се е образувала в района на Симитли в платното в посока София, информира Движението от прохода Предел до пътния възел „Симитли“ е затруднено, а причината е, че там се събира целият трафик на идващите от Гърция и Банско. На границата с Гърция ситуацията е спокойна. Движението е натоварено, но няма опашки от чакащи автомобили.  Полицейското присъствие в област Благоевград е засилено. Голямо задръстване се е образувало на изхода на магистрала „Струма“ преди Кресна в посока София. Около 4 км е „тапата“ от автомобили, която се е образувала. Придвижването в участъка става изключително бавно. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.09.08", "title": " Километрична колона от автомобили в района на Симитли\t"}
{"url": "https://trud.bg/%d0%bd%d0%b0-%d0%be%d1%81%d1%82%d1%80%d0%be%d0%b2%d0%b0-%d0%b1%d1%8a%d0%bb%d0%b3%d0%b0%d1%80%d0%b8%d1%8f-%d0%be%d1%82-%d1%83%d0%b2%d0%b0%d0%b6%d0%b0%d0%b2%d0%b0%d0%bd-%d0%be%d1%82%d0%b1/", "text": "Медиите на Острова се обединиха около мнението, че Англия е спечелила по твърде лесен начин срещу България в събота.  „The Independent“ дори стига по-далеч, в тежък коментар по отношение на състоянието на родния футбол.  „България, страна, която досега почти винаги представляваше уважаван отбор и един от сериозните тимове на Световни първенства, сега бе в ролята на джуджета в мач, в който единственият въпрос беше с колко ще победи Англия. Настойчивостта на Стърлинг и голяма българска некомпетентност доведоха до класически гол за играча на „Манчестър Сити“. Това бе най-лесният от мачовете на Англия дотук, просто поредната убедителна победа“.  „The Guardian“ на свой ред стигна до сходно заключение: „Постигнахме доста пряма победа над България, чийто отбор просто е сянка на страхотната генерация, стигнала до полуфинал на Мондиал 1994 в САЩ“.  В друг материал същата медия постави най-висока оценка от състава на „лъвовете“ на абсолютния дебютант Вандерсон, а също и Ивелин Попов. Двамата получиха 6 по десетобалната Бразилецът бе в основата на две от трите положения пред вратата на Джордан Пикфорд.  „Лесно е да кажем, че това бе най-креативният играч на България. Имаше някои възможности, като отправи и точен удар близко до гредата, който обаче Пикфорд лесно улови.“  За домакините 10 от 10 получи Хари Кейн. На Острова вярват, че с нападателя в атака, Англия може да направи нещо голямо на Евро 2020.", "date": "2019.09.08", "title": " На Острова: България – от уважаван отбор до футболно джудже"}
{"url": "https://trud.bg/%d0%b8%d0%b7%d0%bb%d0%be%d0%b6%d0%b1%d0%b0-%d0%bf%d0%be%d0%ba%d0%b0%d0%b7%d0%b2%d0%b0-%d0%b0%d1%80%d1%85%d0%b8%d1%82%d0%b5%d0%ba%d1%82%d1%83%d1%80%d0%bd%d0%b8%d1%82%d0%b5-%d1%88%d0%b5%d0%b4%d1%8c/", "text": "За празника на Съединението откриха самостоятелна изложба –акварел „Архитектурното наследство на България” с автор арх.Белин Моллов. Той е нарисувал емблематичните сгради, изградени след Съединението на България, а платната му са наредени в Белия салон на културно–развлекателен комплекс „Морско казино” – символична за Варна сграда, която също е с висока архитектурна стойност. Художникът –архитект е нарисувал Народното събрание, проектирано от арх. Константин Йованович, Двореца „Евксиноград” на арх. Виктор Румпелмайер, Доходното здание в Русе на арх. Петер-Паул Бранк, Областното събрание в Пловдив на арх.пиетро Монтани.Специално за тази изложба арх. Моллов нарисувал и сгради с висока естетическа и културно-историческа стойност от квартал „Таляна”. Той сподели, че е очарован от атмосферата в творческия квартал на Варна, която в голяма степен се дължи и на съхраненото културно–историческо наследство под формата не само на отделни сгради, а и на цели ансамбли. „Таляна” край морето е като „Капана „под Тепето , които са атрактивни квартали, каза арх. Моллов. След Съединението започват блестящите кариери на първата генерация знаменити български архитекти, оставили едни от най-големите шедьоври. Това са Йордан Миланов, Петко Момчилов, Пенчо Койчев, Наум Торбов, Никола Лазаров и др. Роден в Русе, арх. Белин Моллов прави първата си изложба на 15 години. Той е експерт с 50 години опит в устройственото планиране и градското развитие, бил е два пъти зам.-министър в различни правителства, заемал е ръководни длъжности в Софпроект, бил е преподавател в УАСГ, участвал е в работата по устройствени планове на градове в Алжир, Виетнам, Либия и Мозамбик, в експертната група на Съвета на Европа за разработването на „Хартата на градовете”.  Изложбата остава във Варна до края на септември АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.09.08", "title": " Изложба показва архитектурните шедьоври след Съединението"}
{"url": "https://trud.bg/%d1%85%d0%b8%d0%bc%d0%bd%d1%8a%d1%82-%d0%bd%d0%b0-%d0%b0%d0%bd%d0%b4%d0%be%d1%80%d0%b0-%d0%b7%d0%b0-%d0%b0%d0%bb%d0%b1%d0%b0%d0%bd%d0%b8%d1%8f-%d0%b8%d0%b7%d0%b2%d0%b8%d0%bd%d0%b8%d1%85%d0%b0-%d1%81/", "text": "Голям гаф сътвориха французите в минутите преди двубоя на националния отбор с Албания от група „Н“. Вместо химна на гостите, организаторите пуснаха този на Андора пред пълните трибуни на „Стад дьо Франс“. Началото на срещата се забави, след като дикторът на съоръжението реши да поднесе извинение на противника, но жестът бе съпътстван от нова издънка, след като то бе адресирано до… Армения. За капак на терена гостите също нямаха поводи за радост, а „петлите“ спечелиха с 4:1.  В друг мач от европейските квалификации, Португалия записа първи успех след две последователни равенства – 4:2 като гост на Сърбия. Лидер в групата изненадващо е Украйна. Отборът, воден от Андрий Шевченко, има 13 точки от пет срещи.", "date": "2019.09.08", "title": " Химнът на Андора за Албания, извиниха се на Армения"}
{"url": "https://trud.bg/%d0%ba%d0%b7%d0%bf-%d1%81%d0%bb%d0%b5%d0%b4%d0%b8-%d0%b7%d0%b0-%d1%86%d0%b5%d0%bd%d0%b8%d1%82%d0%b5-%d0%bd%d0%b0-%d1%83%d1%87%d0%b5%d0%bd%d0%b8%d1%87%d0%b5%d1%81%d0%ba%d0%b8%d1%82%d0%b5-%d1%81%d1%82/", "text": "При подготовката на новата учебна година родителите да внимават за обявяването на цените и то най-вече в случаите, когато избират различни комплекти – комбинация от пособия, стоки, раници, дрехи и пр., предупреди председателят на Комисията за защита на потребителите Димитър Маргаритов по ТВ Европа., съобщават от КЗП. „Понякога търговците с цел наистина да улеснят родителите предлагат такъв тип оферти, но невинаги това е най-изгодната цена. Затова един от акцентите при нашите проверки е коректното обявяване на тези цени. А когато говорим за различен тип промоции, акции, намаления – проследяваме дали съответства на действителността този анонс“, посочи Маргаритов. Той добави, че при проверките се обръща внимание още на безопасността на стоките и верността на информацията за техните характеристики, които често биват описвани доста примамливо да родителите. „Нашият фокус ще бъде и върху онлайн пространството, тъй като в последните години, включително и по жалбите в предишни периоди, виждаме как родителите предпочитат да пазаруват и в интернет, където също се предлагат от електронните магазини доста каталози, комбиниращи необходимите стоки за старта на годината“, отбеляза председателят на КЗП. „Във форумите, които сме проследявали, хората коментират, че след първоначалната еуфория около подготовката на учениците и закупуването на тези стоки, впоследствие са ги видели на други места на по-ниски цени. Притиснати от времето, обикновено се доверяваме на някой друг вместо нас да реши проблема с целия този списък от необходими неща. Но има достатъчно време и все още да бъде направен внимателен преглед и да бъдат сравнени оферти, за да не се получава впоследствие разочарование. А ние, от своя страна, ще следим за коректността при обявяването на тези промоции и намаления“, каза още той. Димитър Маргаритов обобщи и картината на отминаващия летен туристически сезон. Извършени с над 2000 инспекции, в 7-8% от случаите има нарушения. Те са свързани със занижено качество на туристическата услуга спрямо притежаваната от дадения обект категория, опити за принуждаване на туристите да си вземат в комбинация няколко услуги и др. „Имаше един случай, който наскоро стана известен със  , въпреки че съгласно закона клиентите категорично имат право безплатно да я посетят“, даде пример Маргаритов. „Виждаме – от една страна, все още някои недостатъци, свързани с непокриването на минималните изисквания, които наредбата залага по отношение на туристическите обекти. И от друга страна – опит за едни дребни хитринки, които целят лесна, но минимална печалба и които, според мен, проектират един проблем и ние трябва да мислим за в бъдеще за неговото решаване – отношението на търговеца към неговите клиенти, когато става въпрос за туристически продукт“, обърна внимание Маргаритов. „Макар че в началото на сезона имаше притеснения, че той може да се окаже доста по-слаб от предишните, най-вероятно статистиката ще покаже известен отлив, дължащ се на редица обстоятелства, но като цяло качеството на туристическата услуга не е лошо в България. Има отделни случаи, в които все още отношението не е такова, каквото трябва да бъде – любезно, коректно – и този симптом, ние сме длъжни всички, най-вече хотелиерите, ресторантьорите, да го преодолеем и да поддържаме високо качеството на услугата, за да можем да разчитаме на още по-силни сезони в следващите години“, обобщи той. По думите му е извървян дълъг път към подобряване качеството на туристическия продукт – вече почти не се срещат некатегоризирани обекти, все повече собствениците на хотели и заведения се стремят не само да покриват минималните изисквания, но и да надграждат, като предлагат и допълнителни неща под формата на комплимент. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2019.09.08", "title": " КЗП следи за цените на ученическите стоки и комплекти"}
