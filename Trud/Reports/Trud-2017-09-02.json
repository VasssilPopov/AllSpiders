{"url": "https://trud.bg/%d0%b2%d1%8a%d0%b2%d0%b5%d0%b6%d0%b4%d0%b0%d1%82-%d0%b2%d1%80%d0%b5%d0%bc%d0%b5%d0%bd%d0%bd%d0%b0-%d0%be%d1%80%d0%b3%d0%b0%d0%bd%d0%b8%d0%b7%d0%b0%d1%86%d0%b8%d1%8f-%d0%bd%d0%b0-%d0%b4%d0%b2%d0%b8-2/", "text": "Общинско предприятие „Организация и контрол на транспорта“ в Пловдив предупреждава шофьорите да карат внимателно внимателно в северното платно на булевард „Христо Ботев“ в района на Сточна гара, където тази неделя от 8 до 18 часа ще бъде въведена временна организация на движението. Причината е присъединяване към канализационната мрежа на сграда с административен адрес на улица „Авксентий Велешки“ 55, като пътят поетапно ще бъде стесняван в различни участъци, но без спиране на превозните средства по булевард „Христо Ботев”. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.09.02", "title": " Въвеждат временна организация на движението край Сточна гара-Пловдив"}
{"url": "https://trud.bg/%d0%bf%d0%b5%d1%82%d0%b8%d0%bc%d0%b0-%d0%b7%d0%b0%d0%b3%d0%b8%d0%bd%d0%b0%d1%85%d0%b0-%d0%b4%d0%b2%d0%b5-%d0%b6%d0%b5%d0%bd%d0%b8-%d0%b8-%d0%b4%d0%b5%d1%82%d0%b5-%d1%81%d0%b0-%d1%82%d0%b5%d0%b6%d0%ba/", "text": "Петима мъже загинаха, а две жени и дете бяха ранени при две тежки катастрофи на 1 септември в Сливенския регион – съобщиха от полицията. На 1 септември вечерта по пътя Нова Загора-Кортен е настъпил челен удар между „Роувър“ и „Фиат“. Съобщение за смъртоносния сблъсък е подадено около 21 часа. Ударът е бил фатален за шофьора на „Роувър“-а – мъж на 32 г. от Нова Загора, и 28-годишна жена, сядаща на предната седалка. На място са загинали 31-годишният водач на другата кола, родом от новозагорското с.Любенова махала, и 40-годишният му спътник на предната седалка. Във „Фиат“-а на задната седалка са пътували две жени на 34 и 35 години и 12-годишно момиче. Те са тежко ранени, откарани са в областната болница с опасност за живота. Двете леки коли са пътували в насрещните ленти за движение. Сблъсъкът е станал на около 300 метра преди Кортен. Причините за трагедията тепърва ще се изясняват. Същия ден няколко часа по-рано на 264-ти км на автомагистрала „Тракия“ на място загина 64-годишен шофьор от София. Сигнал за произшествието е получен в 15,42 ч. Загиналият е управлявал лек автомобил „Форд“. По неясни засега причини колата се е забила в разделителната мантинела. Шофьорът е пътувал сам. Води се досъдебно производство. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.09.02", "title": " Петима загинаха, две жени и дете са тежко ранени при две катастрофи в Сливенския регион"}
{"url": "https://trud.bg/%d1%81%d0%b5%d1%80%d0%b8%d0%bd%d0%b0-%d1%83%d0%b8%d0%bb%d1%8f%d0%bc%d1%81-%d1%80%d0%be%d0%b4%d0%b8-%d0%bc%d0%be%d0%bc%d0%b8%d1%87%d0%b5%d0%bd%d1%86%d0%b5/", "text": "Американската тенисистка Серина Уилямс роди момиченце, съобщи нейният треньор Патрик Муратоглу в Twitter.       Това е първото й дете. Баща на бебето е годеникът на Уилямс – Алексис Оханян, един от собствениците на Reddit.com. Тенисистката потвърди, че е очаква дете в края на април. Оказа се, че е била бременна във втория месец, когато спечели Открития шампионат на Австралия, а разбрала само два дни преди началото на турнира.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.09.02", "title": " Серина Уилямс роди момиченце"}
{"url": "https://trud.bg/%d1%82%d1%80%d1%8a%d0%bc%d0%bf-%d0%bf%d0%be%d0%b8%d1%81%d0%ba%d0%b0-8-%d0%bc%d0%bb%d1%80%d0%b4-%d0%b4%d0%be%d0%bb%d0%b0%d1%80%d0%b0-%d0%b7%d0%b0-%d0%b2%d1%8a%d0%b7%d1%81%d1%82%d0%b0%d0%bd%d0%be%d0%b2/", "text": "Президентът на САЩ Доналд Тръмп поиска от Конгреса 8 млрд. долара, които да послужат за възстановяване на ударения от ураган щат Тексас. Това съобщава радио  , добавяйки, че според Тръмп, това е само първоначалния пакет от нужната сума. Американският президент и неговата съпруга ще посетят в събота Хюстън, за да се срещнат с пострадали от природното бедствие и да видят нанесените от наводнението щети. Това ще бъде второто им посещение тази седмица. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.09.02", "title": " Тръмп поиска 8 млрд. долара за възстановяване на Тексас"}
{"url": "https://trud.bg/%d0%b6%d0%b5%d0%bd%d0%b0-%d0%b5-%d1%83%d0%b1%d0%b8%d1%82%d0%b0-%d1%81-%d0%bd%d0%be%d0%b6-%d1%81%d0%bb%d0%b5%d0%b4-%d1%81%d0%ba%d0%b0%d0%bd%d0%b4%d0%b0%d0%bb-%d0%b2-%d0%b7%d0%b0%d0%b2%d0%b5%d0%b4%d0%b5/", "text": "Криминалистите от Районното полицейско управление в Пещера и Областна дирекция на МВР – Пазарджик разследват убийството на 41-годишната Катя Д. извършено в петък около 19.30 часа. Основен заподозрян за тежкото престъпление е 44-годишният й съпруг, който е обявен за общонационално издирване, след като е избягал от мястото на инцидента с фатален край. „В петък малко след 19:30 ч. в РУ – Пещера, е бил получен сигнал от граждани, че на кръстовището край Пътното управление в родопския град лежи жена в безпомощно състояние. Към мястото незабавно са били насочени служители от полицейското управление и екип на „Спешна помощ”. Пристигайки, органите на реда и медиците установили, че жената е с наранявания с остър предмет в областта на тялото. Въпреки усилията на лекарите тя е починала. За работа по случая незабавно е сформиран екип от криминалисти, разследващи полицаи, експерти, полицейски и младши-полицейски инспектори. Установена е самоличността на починалата – жена на 41 години от Пазарджик. За случая е уведомена Окръжната прокуратура в Пазарджик. В хода на разследването е изяснено, че по всяка вероятност семеен скандал между жертвата и съпруга й е в основата на спречкването и последвалото намушкване. Нападателят е успял да избяга с автомобил. Установени са свидетели на престъплението, извършен е оглед на местопроизшествието”, съобщи говорителят на Областна дирекция на МВР-Пазарджик Мирослав Стоянов. Екипи на РУ – Пещера и останалите полицейски управления в региона са блокирали основните пътни артерии. Действията по локализиране и задържане на извършителя на тежкото престъпление продължават, по случая е образуван дознание. Убитата Катя е живеела в Пазарджик заедно със съпруга си, от когото има две деца, но напоследък отношенията между двамата са били силно обтегнати заради постоянни скандали и побоища. Заради тях 41-годишната жена е решила да се прибере в родния си град Пещера и заживее при родителите си, пред чийто дом е била причакана от мъжа си. Съседи предполагат, че съпругът е направил пореден опит да я върне обратно в дома им в Пазарджик, но след категоричния й отказ, се е стигнало до фаталния изход за Катя, която е била намушкана в гърдите и сърцето. Аутопсията в Съдебна медицина-Пазарджик ще покаже причината за смъртта и колко пъти е била намушкана Катя. Полицията проверява всички възможни адреси, на които би могъл да се укрие съпругът килър. Издирването на 44-годишния мъж продължава, но психолози не изключват възможността убиецът да посегне и на собствения си живот, както често се случвало след подобни „екзекуции” на близки хора. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.09.02", "title": " 44-годишен наръга жена си в сърцето след семеен скандал в Пещера\t\t\t"}
{"url": "https://trud.bg/%d0%bc%d0%b8%d0%bd%d0%b8%d1%81%d1%82%d1%8a%d1%80-%d0%ba%d1%80%d0%b0%d0%bb%d0%b5%d0%b2-%d0%be%d1%82%d0%ba%d1%80%d0%b8-%d1%82%d1%80%d0%b5%d1%82%d0%b8%d1%8f-%d0%bc%d0%b5%d0%b6%d0%b4%d1%83%d0%bd%d0%b0/", "text": "Министърът на младежта и спорта Красен Кралев откри официално международния фотосалон „Старт Фото София 2017“ (1-8 септември) в галерия „Академия“ на Националната художествена академия в София. Там е изложена експозиция от 130 фотографии, подбрани от 2845 предложения на 254 автори от 38 държави. Събитието се организира за трета поредна година под партронажа на Столична община и в партньорство с Международната федерация за фотографско изкуство (FIAP), национално сдружение фотографска академия България „Янка Кюркчиева“, Международна федерация по борба и Европейски съюз по борба. Фотосалонът е единствен по рода си в България поради наличието на раздел „Спорт“. С включването на спортната тематика в толкова престижен салон организаторите от „Старт Фото“ – Бончук Андонов и Костадин Андонов показват тясната връзка между спорт и култура. Министър Кралев връчи златен медал на FIAP на победителя в раздел „Спорт и борба“ Цончо Балканджиев, който бе награден за майсторска фотография от състезание по мотокрос в Севлиево. „Аз наистина съм впечатлен, както бях и миналата година. Виждам много интересни фотографии, които по най-добрия начин пресъздават магията и емоциите в спорта. На този фотосалон наистина си дават среща спортът и културата. Благодаря на организаторите и на спортните фотографи, защото без тях няма как магията на спорта да бъде предадена на многобройните фенове“, заяви министър Кралев. Журито на фотосалона разпредели отличия в различни категории, връчени на фотографите от големи български спортисти и ръководители. В награждаването взеха участие борците Боян Радев, Александър Томов, Живко Вангелов и Христо Маринов, лекоатлетката Йорданка Благоева, баскетболистките Надка Голчева, Петкана Макавеева и Ваня Дерменджиева, както и бившият президент на ЦСКА, БФС и Професионалната футболна лига Валентин Михов и заместник-кметът на Столична община Тодор Чобанов.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.09.02", "title": " Министър Кралев откри третия международен фотосалон „Старт Фото София 2017“"}
{"url": "https://trud.bg/%d0%b7%d0%b0%d0%bf%d0%be%d1%87%d0%bd%d0%b0-%d0%bf%d1%80%d0%be%d1%87%d0%b8%d1%81%d1%82%d0%b2%d0%b0%d0%bd%d0%b5%d1%82%d0%be-%d0%bd%d0%b0-%d0%b8%d0%b7%d0%b3%d0%be%d1%80%d1%8f%d0%bb%d0%b0%d1%82%d0%b0/", "text": "Горските влязоха с резачките за прочистване на изгорялата гора след големия пожар вилнял шест дни над Кресненското дефиле. По техни сметки процесът ще отнеме две години. От опожарените над 15 хиляди дка площи, 11 хиляди дка са гора. Ще се отрежат около 60 хиляди кубика дървен материал. Огледът е показал,че от изпепелените 11 хиляди дка гори само 2 хиляди ще могат сами да се възстановят, останалите са напълно унищожени. След пожара излезе и друг проблем, фермерите няма къде да пашуват животните си, тъй като всички пасища са изгорели. Те смятат, че ако държавата не им помогне, то стадата им ще измрат или ще бъдат принудени да продават животните или да ги колят. АПИ обяви,че ще отпусне и 1 млн. лева за ново залесяване в района. Но ще бъдат необходими поне 50 години, за да се възстанови в същия вид изгорялата гора в Пирин. Социалните пък отпуснаха по 325 лева на пострадалите от пожара семейства.", "date": "2017.09.02", "title": " Започна прочистването на изгорялата гора след големия пожар в Кресненското дефиле (СНИМКИ)"}
{"url": "https://trud.bg/%d0%b1%d0%be%d1%80%d0%b8%d1%81%d0%be%d0%b2-%d1%81%d0%bb%d0%b5%d0%b4-%d0%b2%d1%81%d0%b5%d0%ba%d0%b8-%d0%bc%d0%b0%d0%bd%d0%b4%d0%b0%d1%82-%d0%bd%d0%b0-%d0%bd%d0%b0%d1%88%d0%b8%d1%82%d0%b5-%d0%be%d0%bf/", "text": "      „Колкото по-близко сме до хората и земята и колкото повече не се отлепяте да летите, толкова по-добре за хората и държавата. Само младежкият ГЕРБ е 10 години. Нас ни е съхранило това, че непрекъснато партията се обновява и постоянно идеите и приоритетите ни се подобряват. Не на последно място е и че това, което правим добре, продължаваме да го правим“, каза Борисов във Варна, където участва в десетото юбилейно издание на Летния университет на МГЕРБ. „По времето на управлението на ГЕРБ се купиха най-скъпите хеликоптери, изтъргуваха се преди нас, но по време на нашите мандати се плащаха. Спартанските монети също. Ние искаме да обновим всичко, но програмата за обновяване на армията е 10 милиарда лева. Нима всеки ден на българските гражданите не им се палят локомотивите и не ги прекачваме от вагон на вагон. Кое е важно? Всичко е важно – и линейките, и полицейските коли, и музеите, и оперите, и театрите. Затова в развитите държави всяко правителство надгражда. След всеки мандат на нашите опоненти заварваме огромни плащания, те обичат да търгуват. Сименс 2006 г. влаковете са купени и още не са платени. Там се заядохме и ние решихме също да не ги платим“, добави премиерът. „Една партия се оценява, когато е на власт – през 2008 г. БСП приеха закон, с който оневиняват всяка корупция в държавата, каза още премиерът. С БСП няма да влизате в спор за антикорупционния закон. Една партия се оценява, когато е на власт, не когато е опозиция. Когато всички инструменти за управление са в нея“, заяви Борисов. „БСП, когато имаха на два пъти, поне откакто аз съм в политиката, възможност да приемат и приложат тези закони, приеха само един закон, който по своята същност е закон, защитаващ корупцията през 2008г. Задължавам всички от МГЕРБ и ПГ на ГЕРБ да прочетат и научат този закон, защото той показва истинската същност на БСП. След управлението на Тройната коалиция, те приеха закон, с който оневиняват всяка корупция в държавата по време на тяхното управление“, заяви Борисов. „Когато спорите за такъв закон, казвате: „Много ви обичаме, много сте хубави, много сте умни, по-добри сте от нас, но когато ви се даде властта, вие приемате такъв закон“. Сега нашия – лош-хубав, го консултираме с Европа, с неправителствени организации и мислим, че предлагаме нещо добро“, допълни премиерът. „Аз не съм ги чул те да излязат и както в църквата да кажат „Отричаш ли се от Сатаната? Отричам се!“ Три пъти да излезе г-жа Нинова, да се отрече от Сатаната, сиреч от закона си от 2008 г. и да каже „Сега като сме се отрекли, и сме чисто нови, не сме 130-годишни, предлагаме този закон“ с радост ще я изслушам“, каза още Борисов.           АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.09.02", "title": " Борисов: След всеки мандат на нашите опоненти заварваме огромни плащания\t\t\t"}
{"url": "https://trud.bg/%d0%b2%d1%82%d0%be%d1%80%d0%b8-%d0%bf%d0%be-%d1%80%d0%be%d0%b4%d0%b0-%d1%81%d0%b8-%d1%86%d0%b5%d0%bd%d1%82%d1%8a%d1%80-%d0%b7%d0%b0-%d0%bf%d1%80%d0%b5%d0%b2%d0%b5%d0%bd%d1%86%d0%b8%d1%8f-%d0%b8-%d1%81/", "text": "Откриха Център за превенция и спорт в Павликени. Той е втори по рода си във Великотърновска област след центъра в с. Балван, отворил врати през декември миналата година. Организатори на инициативата са Община Павликени и Сдружението на кметовете към същата община, Дарителско сдружение „Свети Иван Рилски“, Областна дирекция на МВР-гр. Велико Търново и РУ Павликени, Регионална служба пожарна безопасност и защита на населението-гр.Велико Търново.  Център за превенция и спорт се помещава в общинска сграда на бивше училище. Обособени са тематични помещения за превенция и безопасност на движението насочени към най-уязвимата група участници – децата. В отделена стая са събрани материали по темите за превенция трафика на хора и безопасното използване на интернет пространството. Приветствие от името на директора на ОДМВР-гр. Велико Търново старши комисар Димитър Машов отправи зам.-директорът – комисар Христо Христов. Той изтъкна, че ролята на Българската полиция днес отдавна вече не се ограничава до разкриване на престъпления и обезпечаване охраната на обществения ред. Министерство на вътрешните работи припознава сред своите първостепенни компетенции дейността по превенция. В предизвикателствата на съвременното общество Министерство на вътрешните работи припознава като своя мисия сътворяването – изграждането на един сигурен свят, свят на доверие и информираност, свят, в който детството може да се случва градивно и вдъхновяващо. Откриването на Център за превенция и спорт уважиха кметът на Община Павликени инж. Емануил Манолов и негови заместници, зам.-директор ОДМВР – Велико Търново комисар Христо Христов, директор РСПБЗН – гр. Велико Търново комисар Красимир Кръстев, председателят на Общински съвет гр. Павликени г-жа Ваня Антонова и членове на съвета, кметът на Община Сухиндол инж. Пламен Чернев, кметът на Община Елена г-н Дилян Млъзев, началниците на районни управления Велико Търново, Горна Оряховица, Свищов, Полски Тръмбеш и Стражица, кметове на малки населени места в Община Павликени, представители на БУН „Филип Тотю“. Ръководството на Областна дирекция на МВР – гр. Велико Търново пожела сбъдване на амбициозните цели на проекта – осигуряване на сигурна среда, създаване на възможности, приобщаване към спорта като най-здравословната алтернатива за здраво детство, информация в достъпен вид, учене чрез игра, подкрепа в лицето на сигурен партньор. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.09.02", "title": " Втори по рода си Център за превенция и спорт откриха в Павликени"}
{"url": "https://trud.bg/%d0%bf%d1%83%d1%81%d0%bd%d0%b0%d1%85%d0%b0-%d0%bf%d1%80%d0%b5%d0%b4%d1%81%d0%b5%d0%b4%d0%b0%d1%82%d0%b5%d0%bb%d1%8f-%d0%bd%d0%b0-%d0%be%d0%b1%d1%81-%d1%81%d0%b5%d0%bf%d1%82%d0%b5%d0%bc%d0%b2%d1%80/", "text": "Председателят на Общински съвет-Септември Лазар Влайков, с чийто законно притежаван пистолет „Глок”, бе застрелян собственика на ресторант „Градина” в пазарджишкото село Виноградец Наско Тонкев, е освободен от полицейския арест без повдигнато срещу него обвинение, съобщи окръжният прокурор Димитрия Ганчева. Тя е наблюдаващ прокурор на досъдебното производство, образувано срещу неизвестен извършител, за това, че на 1 септември 2017 г. е причинил смъртта на 47-годишния Наско Тонкев  поради немарливо изпълнение на правно регламентирана дейност, представляваща източник на повишена опасност  (боравене с огнестрелно оръжие)– престъпление по чл. 123 ал. 1 от Наказателния кодекс. От Окръжна прокуратура-Пазарджик допълват още, че разследването е започнало с  оглед на местопроизшествието и разпити на всички лица, присъствали на инцидента. До момента е установено е, че 6-годишно дете – Юри Кирилов Влайков, е произвело изстрел с пистолет, марка „Глог“, от което е настъпила смъртта на Наско Тонкев. С оглед на възрастта, на по-късен етап, детето ще бъде разпитано в специална „Синя стая“, в която се провеждат разпити на малолетни пред съдия, със задължителното присъствие на психолог. Към момента няма привлечени обвиняеми, няма взета мярка за неотклонение. Предстои назначаването на съдебно-медицинска, балистична и комплексна психологическа експертизи, както и други процесуално-следствени действия. Изяснява се как оръжието е попаднало в ръцете на 6-годишното дете.  В хода на разследването ще се събират доказателства и за извършено престъпление по чл. 338 ал. 3 във връзка с ал. 2 от Наказателния кодекс, а именно, че е предоставено огнестрелно оръжие на лице, ненавършило 18 години,  от което е последвало причиняването на смърт, като деецът не е искал и не е допускал това“, допълват от държавното обвинение. За това престъпление законът предвижда от 5 до 15 години лишаване от свобода при причинена смърт, какъвто е случаят във Виноградец. Засега основната версия, по която работят разследващите, е, че смъртоносният изстрел е произведен от рожденика Юри неволно, след като оръжието е попаднало в ръцете му случайно. От семейството на простреляния Наско Тонкев обаче лансират и втора версия, според която физическият убиец на техния съпруг и баща е не малкият Юри, а чичо му Лазар Влайков, като фаталното прострелване е извършено без умисъл. „Аз казвам, че Лазар Влайков е прострелял моя баща, а не детето. Детето е удобно – това искам да се чуе и знае. Не знам каква им е сделката между тях. Всичко ще си излезе наяве. Не може на този човек, който има няколко дела – не знам колко са, да му се дава разрешително за боен пистолет”, декларира синът Димитър Тонкев, визирайки Лазар Влайков. Сестрата на Димитър – Деница, твърди, че трагедията с баща й се е разиграла точно пред очите й, а детето, за което Влайкови твърдят, че е стреляло с пистолета, си е играело по същото време отзад на двора. „По време на фаталното празненство бях точно срещу тях. Лазар Влайков извади пистолета си и стреля във въздуха от място, без да стане.  Даваше си оръжието на всички от масата. Абсолютно всички стреляха с неговото оръжие, а жена му и детето му събираха гилзите отзад. Последно, Лазар Влайков стреля с пистолета. Когато той улучи баща ми, баща ми падна, а аз се хвърлих върху него. Лазар дойде, премери му пулса и видя, че той вече е мъртъв. И започна да звъни по телефона”, твърди дъщерята на застреляния Наско Тонкев Деница. Според нея Лазар Влайков не е позвънил на спешен телефон 112, а на свой много добър приятел.  „Знам, че , Лазар Влайков е много добър приятел с пазарджишкия прокурор Иван Кацаров”, допълва почернената дъщеря, която в петък смени профила си във „Фейсбук” и на мястото на своята снимка сложи черна жалейка, като същото сториха и всички останали членове на фамилията Тонкеви и приятели на убития Наско. Според тях благодарение на връзките си с въпросния прокурор Лазар Влайков винаги досега е успявал да се измъкне от подобни ситуации чист и невинен, въпреки че бил наръгал с нож някакъв мъж 4-5 пъти с нож и нападнал със счупена стъклена бутилка местен човек от Виноградец.  Лазар Влайков и бащата на рожденика излизали няколко пъти извън заведението, за да говорят, имало още много шушукания и разбирания между семейството на Лазар, твърди още дъщерята на загиналия и допълва, че съпругата на председателя на ОбС-Септември дори си позволила да си тръгне от местопрестъплението, да се прибере у дома си и отново да се върне в заведението, преди да дойдат полицаите. „Преди полицията да дойде, Лазар ни каза: „Баща ти даде пистолета на детето”. Баща ми има пушка у нас, но никога не ни е давал даже да я докоснем. Никога няма да даде оръжие на дете. Не мисля, че Лазар е искал да го убие, но се е случило“, твърде още през сълзи дъщерята Деница Тонкева. „Детето не е убило съпруга ми. Това е скалъпена версия след инцидента, понеже Лазар прекалено много пъти се е сблъсквал с правосъдната система и веднага е намерил вратичката, с която да се защити“, категорична е съпругата на убития Наско Павлина Тонкева. От Окръжна прокуратура-Пазарджик засега запазват мълчание по версията на Тонкеви и чакат да излязат резултатите от всички назначени експертизи – балистична, съдебно-медицинска, комплексна психологическа. Според разследващите изясняването на случая няма да е чак толкова сложно – ако по ръцете на 6-годишния Юри Влайков има барутни частици, значи детето е стреляло. Ако няма следи от барут, официална става версията на Тонкеви и тогава със сигурност ще има привлечени обвиняеми и взета мярка за неотклонение, каквито към момента няма. Според оръжейни експерти до трагедията във Виноградец се е стигнало заради забравен в цевта патрон. Практиката в подобни случаи е първо да се извади пълнителят и след това да се издърпа на няколко пъти затворения блок назад, за да се провери дали в цевта няма останал патрон. Именно така става ясно, че оръжието не е зарадено. Ако при поставен пълнител, пистолетът бъде еднократно зареден с издърпване на затворения блок назад, един патрон остава в цевта. За да се произведе изстрел, остава само да се натисне спусъка, като именно такъв е случаят във Виноградец. Най-разпространеният модел на пистолетите от марката „Глок” е характерен с това, че няма конвенционални външно установени предпазители, които трябва да се задействат по отделно. Спусковият предпазител е вграден в самия спусък под формата на лост, който в недокоснато състояние блокира движението на спусъка назад. Този автоматичен предпазител се изключва, след като се натиснат спусъка и предпазителя едновременно, а за да се произведе изстрел, е достатъчна сила от 2 кг за необходимия натиск върху спусъка, сочи справка в оръжейните сайтове. Балистичната експертиза обаче ще покаже, дали е възможно 6-годишно дете да упражни такъв натиск върху спусъка, за да произведе изстрел. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.09.02", "title": " Пуснаха председателя на ОбС-Септември от полицейския арест без повдигнато обвинение\t\t\t"}
{"url": "https://trud.bg/%d1%81%d0%b0%d0%bc%d0%be%d0%bb%d0%b5%d1%82-%d1%81%d0%b5-%d1%80%d0%b0%d0%b7%d0%b1%d0%b8-%d0%bf%d0%be-%d0%b2%d1%80%d0%b5%d0%bc%d0%b5-%d0%bd%d0%b0-%d0%b0%d0%b2%d0%b8%d0%be%d1%88%d0%be%d1%83-%d0%ba%d1%80/", "text": "Самолет „Ан – 2“ се разби в района на Балашиха, недалеч от Москва, по време на авиошоу, изпълнявайки фигура от висшия пилотаж, съобщи    Самолетът е летял на ниска височина и се предполага, че пилотът не се е справил с управлението на машината. Загинали са и двамата души, които са били в самолета, казаха от службите за извънредни ситуации. Няма жертви и разрушения на земята. Основната версия е грешка на пилота при изпълняване на т.нар. мъртва примка. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.09.02", "title": " Самолет се разби по време на авиошоу край Москва"}
{"url": "https://trud.bg/%d0%b7%d0%b0%d0%b3%d1%8a%d1%80%d0%b1%d0%b5%d0%bd%d0%b0%d1%82%d0%b0-%d0%b8%d0%b4%d0%b5%d0%bd%d1%82%d0%b8%d1%87%d0%bd%d0%be%d1%81%d1%82/", "text": "Абсурдният водевил около външния вид на учебниците за основно образование, който се развъртя последните дни в публичното пространство, за пореден път отклонява темата от един много сериозен въпрос, върху който следва приоритетно да се концентрират мисъл и действия. Образованието и възпитанието на младите българи. И познаването на езика. Идентичността на нацията, ако искате. Както и да го погледнем, от началото на прехода преди близо 28 години досега културата и образованието в България понесоха най-големите щети в процеса ни на самообезличаване като народ. Инерцията на промените в национален и международен план от 1990-те и понякога съмнителната ни роля в някои от тях, успешно ни избутаха до заветните членства в НАТО и ЕС в първото десетилетие на новия век. Всеки път с много гордост за признанието – заря, байраци, сълзи и немалко маймунски ентусиазъм. Къде се разминахме с разбирането на останалите членове на тези организации, че ни приемат като суверенна държава със своята си идентичност и национален принос, е дълга тема. Но разбирането на почти цяло едно поколение българи, успешно вече прецапващи края на средната си възраст, за 16-ата република, 51-вият щат и като компромис 27-та държава-член имаха пагубен ефект върху идентичността ни като нация. Защото всичкото това върви ръка за ръка със загърбването на важността образователната ни система и какви хора изгражда да е приоритет на държавното управление. Противно на очакванията членството в ЕС също не допринесе кой знае колко за обръщане на тази тенденция. Не че преди 2007 г. в България по какъвто и да е начин се говореше сериозно за това какви хора искаме да имаме след 10-20-30 години, но през 2017 г. ситуацията изглежда вече неспасяема за поне едно цяло поколение. А сигурно и за следващото. Интернет-страницата на министерството на образованието съдържа множество пожелателни документи, за които никога не сте чували, в основната си част адаптирани от стратегическата рамка „европейска стратегия за образование 2020”. От 2014 г., когато е зададена тази рамка, насам начело на МОН са се сменили четирима министри и постигнатото е съмнително, но пък отчети за изпълнението на поставените задачи са прилежно публикувани. „Национална стратегия за учене през целия живот 2014-20”, „Стратегия за образователната интеграция на деца и ученици от етнически малцинства 2015-20”, „Стратегия за развитие на професионалното образование и обучение 2015-20”, „Стратегия за насърчаване и повишаване на грамотността 2014-20”. Познавате, не се и съмнявам. Хванах се за последното. По-добре да не бях. Съдейки по данните от анализа (до 2014 г.), с който започва тази стратегия и предвиденият план за действие за прилагането й, задачата е повече от сизифовска. Предвид гласността и ефекта на част от вече изпълнените мерки (събития)кампании е най-вероятно крайният резултат да е точно толкова обезкуражаващ, колкото в мита. Любознателност + интернет – пълна липса на държавна отговорност в областта на образованието = на умерен провал. Пък вие ме оборете, колко повече книги започнаха да четат младите българи за последните три години! Което ме връща на актуалната тема от обществения дневен ред. „Абе хора, в тези учебници отново се съдържат пълни недомислия; образователният план е непоследователен; езикът, на който са написани, е като за булевардно списание, а вие сте се хванали за картинките и хартията! Хора ли възпитаваме или шимпанзета?!” Обобщено, това беше най-смисленият коментар по темата около „скандала с учебниците”, на който се натъкнах в социалните мрежи последните дни покрай познати-преподаватели. За същото говоря и аз. Образованието, особено у нас, в ХХІ век следва да е и държавна политика и общо дело. Отвъд частната самоинициатива. А не още да се делим в разбиранията си за историческата интерпретация на отминали събития и трето десетилетие през няколко години да се пренаписват учебниците по български език и история. И после да ругаем младите, че са невежи, полуграмотни и не гласуват „по съвест“. Каква съвест?! Преди време попаднах на писанията на видно родно академично светило в хуманитарните дисциплини, който се жалваше от ниската култура на „хората в масмедиите”. Прецених възрастта на конкретния университетски гуру и респективно колко випуска от тези които ругае са „му минали през ръцете”, разбирайте „е образовал” под една или друга форма, за последните две+ десетилетия – изпити, подписи, курсови работи, „върнете се утре“, „минете по-късно през кабинета ми” … тъжна история. С подобно безочие не си струва даже да го споменаваш поименно – суетата сама ще му изяде главата. Но хайде по същество! С откриването на политическия сезон в петък, Народното събрание отново си постави приоритет в законодателните инициативи „образованието“. Да настръхне човек! Със закона за предучилищното и училищното образование, който ни докара предишното преминаване на актуалните управляващи през властта, има защо да се плашим! Най-малкото вижте какъв дебат за картинки и хартия водим година и половина по-късно?! И ако телевизионните народни трибуни търсят тема, с която да изпъкнат пред нацията и рекламодателите си, най-добре да се хванат с образованието, а не с избирателната система в България – била тя пропорционална или мажоритарна. В крайна сметка, ако толкова държат на това – образованият електорат взема правилните за бъднините си решения – нация на гангстерския манталитет и суетата, няма как. А и ще спрат да им разбират шегите, колкото и ниско да падат. Пък и референдум за съдържанието на учебниците ми звучи в пъти по-разумно от народно допитване „как точно предпочитате да ви заблуждават, когато подавате гласа си, след като и без това не ви е еня за правата ви на граждани?!“ Пак ще има много „ура“ и възрожденски песни, не се и съмнявам! И обратно към „стратегията“ за образованието, ограмотяването, езика и пр. Сериозна дума – стратегия – в държава с цялото воинско минало, което има, човек би предложил, че едва ли се използва напразно. Разбира се, това не е така, както всичко друго. Но ако ще говорим сериозно за образованието в България – от началното и средното, до висшето, нека това да стане през широк обществен дебат: какви хора сме, какви искаме да бъдем в очите на потомците си и какви очакваме да бъдат те. Което предполага широко участие на всички нива на обществото. Не е правилно, и вече се видя, учебници да се пишат от политици. Още по-неправилно е да се оставя политиката в образованието на самотек, както досега, със „запълване на квадратчета“ пред европейците. Разбира се има и оптимални варианти, с които всички останали европейски народи бранят своята идентичност – и „малките“, и „големите“ държави, да не говорим за средните (разбирайте, ние). Най-малкото не карат децата си да четат на чужди езици, преди да са научили собствения си, в името на химерична търговска печалба. Или не спорят със себе си от кой край на историята се намират. За справка: Франция още през 1990-те ангажира своята академия на науките да пренапише всички думи, които ще навлязат в езика с въвеждането интернет. „Компютър“, „мрежа“. С някои пробойни в речника тук-там, местният регулатор още преследва медиите, които не спазват регулациите за езика – както в новините, така и в рекламата. Нещата се промениха малко с годините, но базата си е същата. На Изток, ще попитате?! – Унгария влезе в ЕС три години преди България и до ден-днешен, във втората Виена се изипват стотици хиляди туристи от цял свят, без една табела в града или страната въобще да е написана за тяхно улеснение. От латинския език е, ще кажете. Сигурно!?", "date": "2017.09.02", "title": " Загърбената идентичност\t\t\t"}
{"url": "https://trud.bg/%d0%ba%d0%be%d1%80%d0%b5%d0%b9%d1%81%d0%ba%d0%b0%d1%82%d0%b0-%d0%b1%d0%b5%d0%b7%d1%85%d0%be%d0%b4%d0%b8%d1%86%d0%b0-%d1%89%d0%b5-%d0%bf%d0%be%d0%b2%d0%bb%d0%b5%d1%87%d0%b5-%d1%81%d0%b2%d0%b5%d1%82/", "text": "В Северна Корея властва брутален, идиотски и икономически пагубен за населението си авторитарен режим. Всеки такъв режим обаче задължително се основава на подкрепата на мнозинството. В конретния случай, от Корейската война (1950-1953г.) насам това мнозинство живее в условията на временно примирие с Юга (без мирен договор), а враждебността в мислите и действията цари на Корейския полуостров. Изражение на Студената война тогава и актуален заради поляризацията на геополитическите сили днес, този конфликт е жив в историческата памет на корейците повече от всякога. На практика в него се сблъскват интересите на САЩ и западните му съюзници от една страна, и на СССР и Китай – от друга. Равносметката за Севера е потресаваща – над 20% от населението среща смъртта си във войната, инфраструктурата е унищожена, стотици хиляди са инвалиди, домовете са сринати, а поколения наред севернокорейци след това ще живеят откърмени с омраза към вражеския за тях Запад и съюзниците му в региона – Япония и Южна Корея. Изолацията и санкциите срещу Пхенян очевадно имат само един ефект – наливат вода в мелницата на местните националисти, благославящи извратения си вожд. Легитимират го като едва ли не „защитник на нацията”. Ким Чен, страхувайки се за властта си, която би задържал с цената на всичко, ще реагира непредсказуемо и фатално при всяка явна запалаха за режима му. Демонстрацията на изстрелването на балистична ракета над Япония, както и тестовете на ракети с ядрени бойни глави с потенциал да достигнат американските брегове, са неговата зловеща застраховка, че няма да го застигне съдбата на други диктатори като Саддам Хюсеин и Моамар Кадафи, например – някога приятели на Запада, впоследствие станали неудобни, отказали се от разработване на ядрено оръжие… Накрая, свалени с преврати и убити. А държавите им – разпарчетосани в кървав хаос под диригентската палка на считаните от местните за „колонизаторски” западни сили. Търговията и диалогът, добрият пример за хубав живот из свободните земи са най-силният антидот срещу тираничния деспотизъм. Видяхме го при падането на тираничните режими на СССР и сателитите му, видяхме го и у нас. Органичното отхвърляне на паразитиращия комунистически режим от мнозинството хора, а не заплахи, груба сила и унижение на националното достойнство на местното население, е правилната стратегия. Решението, единственото дългосрочно за избягване на ядреното унищожение на стотици хиляди, ако не милиони хора, е: КНДР замразява ядрените си опити, а САЩ се изтлеглят от Южна Корея, спирайки военните учения по границите и полетите над Севера, считани за явна провокация в страната. В това число и извеждане или силно намаляване на десетките хиляди американски и европейски войски от региона – едно квази-обещание на Тръмп от кампанията му, очевадно неспазено, че дори напротив… Като опитите на новоизбрания президент на Южна Корея за диалог със Севера следва да са поощрявани, а не анатемосвани от медии и политици на Запад. Северна Корея е буферна зона и част от сферата на влияние на Китай – важен залог в битката за доминация в Тихия океан и Южнокитайско море между САЩ и Китай. В тази светлина американските противорекатени установки THAAD в Южна Корея притесняват много Пекин, който вижда в тях опит да се предотврати негов ответен удар в случай на превантивна ядрена атака от американска страна, да речем. Оттам и тихата готовност на Поднебесната империя и Русия да подкрепя КНДР в евентуален сблъсък – позиция засега дипломатично замаскирана в Съвета на сигурност на ООН. Притеснението обаче на Путин и Си Дзинпин, че нямат пълен контрол над своенравния севернокорейски диктатор, също е видимо… Докато тези радикални ходове на промяна на тона и статуквото не станат факт, пред света ще стои само ужасяващият въпрос „кога”, а не „дали” военният сблъсък ще се случи – с трагични последствия за всички….   И докато ескалацията на напрежението между Северна Корея и САЩ достига върхови точки, съседните страни се готвят за най-лошото, предаде АФП. Япония се озова в ситуация скоропостижно да прилага планове за обновяване на мерките за гражданска защита, включително обновяване на старите и изграждане нови бомбоубежища. Стихийните бедствия връхлетели САЩ последните дни изместиха с основание фокуса на внимание на Белия дом върху по-приоритетни за американската държавна сигурност въпроси. Което разбира се не сваля и една единица от напрежението в западния свят. В четвъртък френският министър на отбраната Жан Ив льо Дриан отправи официално предупреждение към света, че технологичният напредък на Пхенян го поставя на броени месеци от изграждането на междуконтинентална балистична ракета, с обсег който ще представлява реална заплаха за Запада.", "date": "2017.09.02", "title": " Корейската безходица ще повлече света\t\t\t"}
{"url": "https://trud.bg/%d1%84%d0%bb%d0%be%d1%82%d0%b8%d0%bb%d0%b5%d0%bd-%d0%b0%d0%b4%d0%bc%d0%b8%d1%80%d0%b0%d0%bb-%d0%bf%d1%80%d0%be%d1%84-%d0%b1%d0%be%d1%8f%d0%bd-%d0%bc%d0%b5%d0%b4%d0%bd%d0%b8%d0%ba%d0%b0%d1%80%d0%be/", "text": "– Добрата реализация е главен фактор, но влияние оказва и това, че създаваме оптимален баланс между среда за живот и работа, материална база, подготовка и квалификация. Основната ни философия е студентите ни да бъдат доволни и щастливи, защото те са най-добрата ни реклама. Тази година приехме 510 първокурсници по бакалавърски програми и 39 курсанти – за ВМС и военни лекари за структурите на ВМА, които ще обучаваме съвместно с Медицинския университет. Допълнително студенти чакаме и по съвместна програма по корабоплаване с Висшето транспортно училище. Това е нерегулирана специалност. Входът в нея дава възможност на студентите да се ориентират в първите 2 г. коя от регулираните ни специалности – плавателни или военни, да изберат. – По традиция – към корабоводенето, но тази година имаше солиден наплив и за „Информационно-комуникационни технологии в морския транспорт“. Чрез тази специалност търсим път за сътрудничество с индустрията и предлагаме реализация още от студентската скамейка. Отчетохме голям интерес към „Мениджмънт на водния транспорт“ – нашата дамска специалност, която разкрихме след оценка, че училището ни е прекалено мъжко. – Все повече девойки кандидатстват във ВВМУ, но наблюдаваме саморегулация по отношение на избора на специалност. Момичетата са добре информирани, че много корабни компании все още не са склонни да наемат жени на борда, затова има лек спад на интереса към плавателните специалности. Но като цяло студентките ни са изключително мотивирани, подготвени са над средното ниво и имат много силен стремеж да се доказват. – И там местата са запълнени, въпреки че има отлив от инженерните специалности. Това е тревожна тенденция не само у нас, а в цял свят. От 2 г. заедно с бизнеса отделяме специално внимание за промоция на тази специалност и на „Електрообзавеждане на кораба“. Дефицитът на кадри прави реализацията им много бърза и то на добри позиции. Докато преди стартово офицерите започваха с 2000-2300 евро, сега минимумът е 3000 евро. Дори има водещи компании, като пасажерската „Роял Карибиън“, които искат да правят специални поръчки за обучение на механици. За да усвоят тази нелека професия обаче, младите хора трябва да положат солидни усилия. Правим всичко възможно да ги убедим, че си струва. – За съжаление е така. Това е много тежък проблем за България. Средното образование в момента изкривява младежите, то превръща незнанието в стандарт. Според мен обучението в гимназиите трябва да стане много по-прагматично. Но първо трябва да се забрани със закон на университетски преподаватели да пишат учебници за средния курс, защото често пишат глупости – излишни неща, които са над капацитета на децата. – Завършилите плавателни специалности и курсантите имат гарантирана заетост. Може би най-проблемно е бъдещето на бакалаврите по „Експлоатация на пристанищата и флота“. Част от тях намират работа в портовете и в структурите на ДППИ, но българската морска индустрия не е в добро състояние. Тежката криза в шипинга от 2008 г. насам редуцира броя на корабособствениците и това се отрази на цялата система от компании в този бранш. Страда и кораборемонтът, който се подчинява на европейски правила, докато съседна Турция ни конкурира жестоко в ценово отношение. Ние непрекъснато следим пазара, за да не лъжем студентите си, а да им предлагаме обучение, което гарантира работа. Затова сме резервирани към бакалавърска програма по корабостроене и замразихме океанското инженерство. Създадохме тази специалност заради очаквания добив на газ и нефт в морето. Оказахме се обаче прекалени оптимисти, тъй като реално този процес ще стартира след около 10 г. – Ще обучаваме около 400 студенти от 12 държави, като най-много са от Гърция. 40 ще са първокурсниците от Ангола, но океанският риболов за тях ще е само допълнителна специализация към основните профили за капитани и механици. – Няма ректор, който да каже, че приходите са достатъчно. При нас държавата осигурява около 30% от финансовия ресурс, останалият идва от собствени приходи и от различни проекти. През последните 3 г. реализирахме два големи проекта в сферата на конкурентоспособността и за интегрирано управление на морските пространства. Симулационните ни комплекси, които са приоритет, се увеличиха – вече имаме 11 корабни мостика, 2 системи за управление на корабни машини и механизми, 2 центъра за комуникации на море, 2 центъра за подготовка на оператори за контрол на морския трафик, център за тренировка на оператори при приемане и предаване на течни товари, 2 тактически симулатора и комплекс за стрелби. Сдобихме се с катери, лодки, супердрон и с мощна химическа лаборатория. ВВМУ създаде уникален център за подготовка и управление на широк спектър кризисни ситуации в морето. Това бе оценено от министерствата на отбраната, транспорта, вътрешните работи, околната среда и лично от министър-председателя. – Благодарен съм на Бойко Борисов, че избра да покаже ВВМУ на френския президент по време на краткия му престой във Варна. Визитата нямаше връзка с плановете за модернизация на ВМС. Считам, че това бе търсен ефект, за да се покаже на госта, че българските ВМС и морско образование са на отлично технологично ниво и далеч не са назад от развитите страни. Доволен съм, че Еманюел Макрон и придружаващите го военни експерти останаха впечатлени от видяното. – Колегите полагат неимоверни усилия, за да са в готовност да решават тези задачи, но е безспорно, че материалната база на ВМС е в края на жизнения си цикъл. Лично аз смятам, че военният флот има крещяща нужда от поне 3-4 нови кораба – фрегати, корвети или многофункционални патрулни съдове. Одобреният от МС проект за строеж на два кораба е минимумът. Не става дума за харчене на много пари, а за осигуряване на възможност за защита на многократно повече средства. Защото в морето има нефт и газ. „Тотал“ откриха залежи, ще намерят и още. Ако капацитетът на находището ни е сходен с това на румънското „Домино“, това ще ни осигури поне един век ресурсна независимост. И няма как някои наши приятели или опоненти да не се изнервят. Тези ресурси трябва да се пазят, а на стотици километри в морето това може да сторят само ВМС. Трябва да си избием от главата идеята, че Черно море е като езеро на мира, има достатъчно доказателства за противното. Затова, ако желаем да имаме морски суверенитет, модернизацията на ВМС е неотложна. – Държавата би трябвало да подкрепя повече морското образование, защото всеки инвестиран в него лев се връща многократно. Нужна е и по-разумна данъчна политика спрямо моряците, плаващи на кораби извън ЕС. Трябва да им се даде шанс да си плащат легално данъците у нас. Много ни обвиняват – нас и медицинските университети, че произвеждаме кадри, които после се реализират зад граница. Нашите възпитаници обаче харчат всеки спечелен долар или евро тук. Годишно моряците внасят поне 1 млрд. долара в българската икономика. С тези пари се създава дребен бизнес, заетост. На този фон държавните вложения в морските гимназии и университети са минимални. И понеже реално не може да се отчете приноса на нашите кадри към социалната система, се получава парадокс – ВВМУ е назад в рейтинговата система на МОН, а лидерът – СУ, страда от стотици непопълнени места. Това е смешно. Реалният рейтинг го правят родителите и кандидат-студентите и нашият е много висок. Добрата оценка на правителството за това, което правим във ВВМУ, ме кара да се надявам, че ще имаме подкрепа. Тя може да се изрази и чрез един чисто политически акт – като се обяви България за доставчик на морски кадри. Това е статут, който определя политики, насърчаващи повече хора да се занимават с морски професии. – Очакваме над 130 делегати и 30 студенти, регистрациите още текат. Асоциацията е нещо като елитарен клуб на морското образование по света, тя задава тенденциите и модата в обучението на морски кадри. В нея членуват над 60 университета – водещите морски академии на САЩ, Русия, Япония, два големи китайски университета, Австралийският морски колеж и около 40 висши училища от Европа. Ежегодно обсъждаме как да правим морското образование по-атрактивно и близко до нуждите на индустрията. Тази година водещ проблем ще е глобализацията. Ще обсъждаме възможността за унифициране на базовите знания в учебните програми.   Флотилен адмирал проф. Боян Медникаров е роден във Варна в семейството на военен капитан. През 1984 г. завършва ВВМУ “Никола Йонков Вапцаров” със специалност “Корабоводене за ВМС” като първенец на випуска. Служи във военния флот като командир на бойна част, на кораб и началник на щаба на дивизион кораби. Има магистратури от Военноморската академия “Адмирал Кузнецов” в Санкт Петербург и Военната академия “Г. С. Раковски”. Доктор на военните науки. От 2001 г. е зам.-началник по учебната и научната част във ВВМУ, а от 2011 г. е началник на училището. През 2008 г. е удостоен с награда “Варна” за принос в областта на обществените науки. Владее руски и английски език.", "date": "2017.09.02", "title": " Флотилен адмирал проф. Боян Медникаров, началник на ВВМУ „Никола Йонков Вапцаров“, пред „Труд“: Всеки инвестиран лев в морското образование се връща многократно"}
{"url": "https://trud.bg/%d0%be%d0%bf%d0%b0%d1%88%d0%ba%d0%b0-%d0%be%d1%82-2-%d0%ba%d0%b8%d0%bb%d0%be%d0%bc%d0%b5%d1%82%d1%80%d0%b0-%d1%81%d0%b5-%d0%b5-%d0%be%d0%b1%d1%80%d0%b0%d0%b7%d1%83%d0%b2%d0%b0%d0%bb%d0%b0-%d0%bd%d0%b0/", "text": "Нашенци за последно  поеха към  Бяло море в Гърция заради топлия септемврийски уикенд. Затова и хилядите автомобили и автобуси предизвикаха   тапа в съботния ден на ГКПП-Кулата. Струпването  доведе до образуването на 2 км.опашка, въпреки, че всички платна работеха .  Така ще бъде и на връщане в неделя. Все още вървят и автобусите от Пиринско, които предлагат услугата за ден на море срещу 20 лева. До миналата година те обичайно приключваха сезона в края на август, но заради топлото време  и наплива от мераклии за море, удължиха сезона. Туроператорите  заявиха,че вероятно  ще возят летовници до 10 септември. Въпреки опашката изнервени шофьори нямаше, напротив, повечето пътуващи коментираха,че докато времето позволява през септември  ще прекарват уикендите в Гърция. Голям поток от туристи се насочиха този уикенд и към Банско, където се провежда Балкански фестивал, а гост е сръбската звезда Драгана Миркович. А любителите на рока пък окупираха благоевградското село Дъбрава където гостуват Джон Лоутън и БТР на Дъбрава рокфест. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.09.02", "title": " Нашенци за последно атакуват Бяло море, 2 км. тапа се образува на ГКПП-Кулата"}
{"url": "https://trud.bg/%d0%bc%d0%b8%d0%bd%d0%b8%d1%81%d1%82%d1%8a%d1%80-%d0%ba%d1%80%d0%b0%d0%bb%d0%b5%d0%b2-%d0%b8%d0%b7%d0%bd%d0%b5%d0%bd%d0%b0%d0%b4%d0%b0-%d0%b2%d0%be%d0%bb%d0%b5%d0%b9%d0%b1%d0%be%d0%bb%d0%bd%d0%b8/", "text": "Министърът на младежта и спорта Красен Кралев изненада женския национален отбор по волейбол, като посети тренировката им в столичната зала „Христо Ботев“ без предварителна уговорка. Там състезателките на селекционера Иван Сеферинов се подготвят за предстоящото участие на европейското първенство в Азербайджан и Грузия (22 септември – 1 октомври). Нашите момичета са сред 16-те най-добри на континента, а през изминалата седмица се класираха и за световното първенство през 2018 г. в Япония, завършвайки на второ място на квалификацията в Холандия след домакините. Министър Кралев разговаря със състезателките от националния отбор и с треньорите, които бяха приятно сюрпризирани от посещението му. Той поздрави отбора за силното представяне и пожела успех в подготовката и в предстоящото изпитание. „Благодаря Ви за това, което правите за България и българския спорт. Гарантирам Ви пълна подкрепа от страна на Министерството на младежта и спорта. Винаги съм готов да Ви помагам с каквото мога. Очаквам от Вас добро представяне. Мисля, че имаме шансове да постигнем нещо повече, а не само да запишем участие в европейското първенство“, заяви спортният министър пред волейболистките.         Красен Кралев покани треньорското ръководство и състезателките на допълнителна среща, на която в детайли да обсъдят с какви мерки може да се подпомогне отборът.     АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.09.02", "title": " Министър Кралев изненада волейболните националки"}
{"url": "https://trud.bg/%d1%86%d0%b2%d0%b5%d1%82%d0%b0%d0%bd%d0%be%d0%b2-%d0%b1%d1%81%d0%bf-%d0%bd%d0%b5-%d0%bc%d0%be%d0%b3%d0%b0%d1%82-%d0%b4%d0%b0-%d0%bf%d1%80%d0%be%d1%81%d1%82%d1%8f%d1%82-%d0%bd%d0%b0-%d0%b3%d0%b5%d1%80/", "text": "ГЕРБ промени България за последните десет години в позитивен план. БСП не могат да простят на ГЕРБ прозрачното управление на всички нива и европейските фондове, които получава страната ни, благодарение на доверието на европейските ни партньори към правителствата на Бойко Борисов. БСП се провалиха точно по тази линия – във всяко тяхно управление европейското финансиране спира. Това каза председателят на Парламентарната група на ГЕРБ и зам.-председател на партията Цветан Цветанов по време на официалното откриване на десетата юбилейна Лятна академия на МГЕРБ, която се провежда във Варна. На форума присъстват над 250 младежи от ГЕРБ от цялата страна. Той бе категоричен, че въпреки съпротивата на опонентите на ГЕРБ, европейските лидери и българските граждани дават своята позитивна оценка за управлението на правителството и на парламентарното мнозинство. „Политическите ни опоненти нямат смислени аргументи срещу политиката за хората, която провеждаме и срещу високия икономически растеж, който постигнахме. Другите партии нямат реален политически живот. В последните 11 години ГЕРБ функционира постоянно, всички наши структури са активни. Не се сещаме за българските граждани само по време на избори“, заяви Цветан Цветанов. По думите му, който не работи, той не допуска грешки. „Когато грешим, веднага посочваме проблема и го решаваме незабавно. Трябва да противодействаме на фалшивите внушения в обществото“, призова присъстващите зам.-председателят на ГЕРБ. Председателят на ПГ на ГЕРБ обясни, че БСП правят пленум, на който ще обсъждат антикорупционното законодателство сред техните симпатизанти. „Ние вече сме го направили още в 43-тото Народно събрание – имаше обществено обсъждане, проведоха се работни групи. Дебатите бяха проведени. Законопроектът мина на първо четене, но работата на парламента бе прекъсната преждевременно заради изборите и не се стигна до второ гласуване“, посочи той. Цветан Цветанов подчерта, че само преди няколко месеца БСП са били на коренно различна позиция и са били против приемането на антикорупционно законодателство. „Ако погледнете сега техните предложения, те са над 70% копирани от другия законопроект. За разлика от БСП ние не искаме да създаваме президентска република. Единственото смислено място за дебат и контрол над изпълнителната власт е Народното събрание“, категоричен бе Цветанов. Цветан Цветанов изтъкна, че силата на ГЕРБ е в толерантността и уважението към различното мнение. „Ние знаем, че многообразието от етноси и религии е богатството на България и не делим общините и хората в страната на наши и ваши“, обясни председателят на ПГ на ГЕРБ. Той даде пример с политическата дейност на Цвета Караянчева в Кърджали. „Мъжкото момиче на ГЕРБ Цвета доказа, че за ГЕРБ политиката е отговорност. Тя е ежедневно сред хората в този труден смесен регион и благодарение на това в Кърджали няма други политически сили, освен ГЕРБ и ДПС“, обясни Цветанов. Зам.-председателят на ГЕРБ изтъкна, че на младежкия форум присъстват представители на МГЕРБ от всички смесени региони в страната. „ГЕРБ е единствената партия, която дава равен старт на всички – без значение от пол, възраст и религия. Всички вие имате равни възможности да бъдете номинирани за общински съветници, кметове, да бъдете част от местната, изпълнителната и законодателната власт“, каза той. Цветанов призова младежите от ГЕРБ да бъдат истински европейски граждани, защото единственият възможен път за развитие на България е европейският. По думите му, Европа е доста по-спокойна, отколкото преди две години. Според Цветан Цветанов избирането на третото правителство с премиер Бойко Борисов е много силен знак, че българските граждани отстояват принципната си позиция. „За трети път ние избрахме министър-председател Бойко Борисов – това означава респект към страната ни“, подчерта той. Зам.-председателят на ГЕРБ изтъкна изключително силното представяне на страната ни във външнополитически план като даде за пример подписването на договора за добросъседство с Македония. „Когато съседите ни са добре и ние ще бъдем добре. Държавите в Западните Балкани знаят, че българското правителство настоява пред европейските си партньори да се даде възможост за европейската перспектива за съседните ни държави, което ще им гарантира сигурност и икономически просперитет“, обясни Цветанов. Цветан Цветанов подчерта, че силната младежка структура на ГЕРБ е локомотивът на партията. Той заяви, че е недопустимо младостта да се изтъква като порок и даде за пример нелепите доводи, които БСП декларираха срещу зам.-министъра на външните работи Георг Георгиев, който е изключително отговорен и подготвен млад човек. „Политическите ни опоненти, когато нямат аргументи, излагат като порок младостта. Промяна в БСП трудно ще има. Така е устроена и така функционира тази партия. Всички вие сте ГЕРБ и сте лицето на днешното управление“, обърна се Цветанов към присъстващите над 250 младежи от ГЕРБ. Своите приветствия към присъстващите по време на официалното откриване на форума отправиха евродепутатът от ГЕРБ/ЕНП Емил Радев, председателят на МГЕРБ и зам.-министър на външните работи Георг Георгиев, кметът на Варна Иван Портних и Богдан Мирчев от фондация „Ханс Зайдел“. АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.09.02", "title": " Цветанов: БСП не могат да простят на ГЕРБ прозрачното управление и европейските фондове, където се провалиха\t\t\t"}
{"url": "https://trud.bg/%d0%b0%d1%82%d0%b0%d0%bd%d0%b0%d1%81-%d0%ba%d0%b0%d0%bc%d0%b1%d0%b8%d1%82%d0%be%d0%b2-%d0%b2%d1%80%d1%8a%d1%87%d0%b8-%d0%ba%d1%83%d0%bf%d0%b8%d1%82%d0%b5-%d0%bd%d0%b0-%d0%bf%d0%be%d0%b1%d0%b5%d0%b4/", "text": "Кметът на община Благоевград  д-р Атанас Камбитов награди победителите в петото издание на Международен детски футболен турнир „Купите на Община Благоевград“. Той отличи класиралите се на първо място. „Днес  беше кулминацията на V Mеждународен детски турнир . Тук е мястото да поздравя  всички футболисти за добрата игра. Да благодаря на треньорите, ръководството, организаторите, и на всички, които помогнаха този турнир да се реализира.  Следващата година Ви очакваме по същото време за силна игра и нови победи. Тогава ще има още един терен,  почти със същите размери, което ще направи условията още по-добри” каза в част от приветственото с слово кметът Камбитов. На официалното закриване на турнира присъстваха още Бисер Михайлов- Областен управител, Радослав Тасков- председател на ОбС,  заместник- кметът по култура и хуманитарни дейности Христина Шопова, Валентин Чакъров- шеф на ЗС на БФС, Венко Попов- управител на ОФК „Пирин”, Захари Хаджийски – директор на Общинска банка. Купите на община Благоевград за първо място грабнаха отборите на ФК „Войводина” и в двете възрастови групи. Второ място за набор 2003 година бе за отбора на ФК „Цървена звезда”, а за родените през 2004 година за ПФК „Левски”. На трето място се класираха отборите на ФК „Динамо Загреб” за футболистите и от двете възрастови категории. Кметът д-р  Камбитов връчи още юбилейна грамота на дъщерята на легендата Христо Христов-Бараката и поднесе също и плакети на Валентин Чакъров и Борислав Михайлов, в знак на благодарност за съвместната работа. За класиралите се на местата от 4 до 8 бяха подготвени медали и грамоти, които бяха връчени от официалните гости. В индивидуални категории футболистите получиха призове за най-добър вратар, най-добър защитник, най-добър полузащитник и голмайстор. Петото юбилейно издание на  Международния футболен детски турнир протече под голям интерес, силни емоции и интересна игра. През изминалите дни в турнира не липсваха наказателни картони, дузпи, нарушения и много голове.  В тазгодишното издание на турнира  участие взеха отборите на  ФК „Цървена звезда“ – Белград, Сърбия, ФК „Динамо Загреб“ – Хърватска, ФК „Тампа Брашов“ – Румъния , ФК „Войводина“ – Нови Сад, Сърбия , ФА „Дит“ – София, България, ПФК „Левски“ – София, България, ПФК „Славия“ – София, България, ОФК „Пирин“ – Благоевград, България, ФК „Апоел“ – Никозия и над 320 футболисти от страната и Европа. Футболният детски турнир е в памет на легендарния вратар на “Пирин” – Христо Христов – Бараката. Основната цел на Община Благоевград е турнирът да събере млади футболисти от различни краища на Европа, които да се състезават по най-високите европейски стандарти, като се насърчава честна игра, приятелство, култура и висок морал, които да допринесат за тяхното развитие. Спортната инициатива  се организира от Община Благоевград, съвместно със ЗС на БФС. Той е за таланти, родени през 2003 и 2004 година и  с всяка изминала година, събитието става все по-мащабно и към него проявяват интерес все повече български и чужди отбори. Турнирът е единственият напълно безплатен в цяла България. Международният турнир „Купите на Община Благоевград“ се провежда под егидата на кмета на Община Благоевград  д-р Атанас Камбитов и е поредното доказателство за добре водената му политика насочена към развитието на спорта и младите таланти.   АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.09.02", "title": " Атанас Камбитов връчи купите на победителите в V юбилейно издание на детския футболен турнир „Купите на Община Благоевград“"}
{"url": "https://trud.bg/%d0%bd%d0%b8%d0%bd%d0%be%d0%b2%d0%b0-%d0%bf%d1%80%d0%b0%d0%b2%d0%b8%d1%82%d0%b5%d0%bb%d1%81%d1%82%d0%b2%d0%be%d1%82%d0%be-%d1%81%d1%82%d0%b0%d1%80%d1%82%d0%b8%d1%80%d0%b0-%d0%bf%d0%be%d0%bb%d0%b8/", "text": "Правителството на Бойко Борисов и Валери Симеонов стартира политическия сезон с програма, която е отстъпление от предизборните им обещания. Това каза лидерът на БСП Корнелия Нинова по време на заседанието на Националния съвет на партията. Нинова посочи, че правителството най-накрая, след три месеца отсъствие, излиза с програма. „Програмата е отстъпление от предизборни обещания. Десетки приоритети т.е. липса на приоритети. Стотици мерки, които не са съобразени една с друга“, коментира Нинова. Тя заяви, че БСП продължава изпълнението на своята програма без отстъпление от това, с което са се ангажирали пред хората в предизборната кампания. Нинова предложи на Националния съвет на партията да си поставят стратегическа цел – справяне с бедността, и обяви, че освен това в новия политически сезон БСП ще предложи нов Закон за банката за развитие, тъй като към момента тази банка се е превърнала в инструмент за финансиране на 6-7 големи фирми в България. Нинова отчете, че през изминалия сезон от БСП са се ангажирали с политики за държавната и общинска собственост, политики за малки и средни предприятия, Закон за храните, Закон за ЧСИ, който представлява част от политиката на партията за борба с монополите, грижа за доходите и слабите хора. Има в историята едно събитие по конкретен повод, но исторически се е насложил един израз, който е ключов за такива моменти. Той е латински и е „Зарът е хвърлен и няма връщане назад“. В такъв момент се намираме другарки и другари. Или започваме истинска борба с корупцията и го разбираме това или за пореден път има имитация. Това каза още лидерът на БСП по време на заседанието на Националния съвет на партията. „Управляващите предлагат поредната имитация на борба с корупцията за отчет пред предстоящия мониторингов доклад. Защо имитация? Тяхното предложение е орган, който събира информация, констатира административни нарушения и издава предписания“, заяви Нинова. По думите й предлаганият от ГЕРБ антикорупционен законопроект не предвижда единният орган да се бори с корупционни престъпления, нито да има разследване. Нинова посочи, че през всички години на прехода е имало имитации за борба с корупцията, но резултат – никакъв. По думите й днешното заседание на Националния съвет на БСП е ключово и попита членовете на партията дали тръгват единни като юмрук в битката с паралелната държава. „Опитват се в последните дни по различни начини да ни внушават, че трябва да направим общ законопроект, да вземем от двата най-доброто, да се обединим и в името на България да спрат политическите дразги и веднъж завинаги да решим проблема с корупцията. Ще го направим при три условия. Първото е този орган да се занимава с разследване, а не с констатации, т.е. истинско събиране на доказателства. Този орган да се занимава с корупционни престъпления по високите етажи на властта, а не с констатиране. Този орган да има председател, назначен от президента на Републиката. Ние не правим закон за едно правителство и за един президент. Ние сме сериозна партия и предлагаме трайно законодателство. Днес правителството е на Бойко Борисов, утре ще е наше“, каза Нинова. Според нея трябва да има власт-власт възпира. Освен паралелна държава, живеем и в два паралелни свята – на управляващите и на реалния живот. Това каза още Корнелия Нинова. „Говорили сме си за паралелната държава, която краде по независими експертизи 10 млрд. лв. годишно от джоба на всеки българин. Само да припомня, че преизчислението на всички пенсии годишно струваше около 1 млрд. лв. Помощта за децата с увреждания струва 70 млн. лв. Виждате какво говорим на фона на 10 млрд.“, заяви Нинова. „Освен, че живеем в паралелна държава, като че ли живеем в два паралелни свята – на управляващите и на реалния живот. Бих искала да ви цитирам няколко неща само от вчерашния ден, за да видите двете реалности. Управляващите сутринта в Парламента: „Добрите новини бележат началото на новия политически сезон. Няма да отстъпим, както и досега от политиките за ликвидиране на неграмотността. Укрепването на обществения ред и сигурността продължават да бъдат сред законодателните ни приоритети. Няма да си затваряме очите пред криминогенната обстановка в страната“, цитира откъс от декларацията на Цветан Цветанов лидерът на БСП Корнелия Нинова.     На първия ни Национален съвет от началото на новия политически сезон ще очертаем новата работа на Националния съвет и тази на парламентарната група. Ще започна с това, което ви предлагаме- като политически позиции и действия на партията до края на годината. Новият сезон започва на основата на две големи събития за страната. Това са: председателството на Съвета на ЕС и приемането на бюджета на държавата за 2018 година. Той е израз и на всички политики, които искаме да заложим в него. По отношение на председателството, както знаете, имаме работна група с ръководител Сергей Станишев. Колегите работиха последните месеци и предвиждаме през октомври НС да приеме позиции и приоритети за председателството, които парламентарната група да предложи в Народното събрание и правителството, за да бъдат включени в двустранните и многостранните разговори, които ще се провеждат догодина. По отношение на бюджета, както винаги, ние ще изготвим алтернативен. В него ще заложим всичко, което имаме в своята политическа програма и сме се ангажирали в предизборната си кампания. До края на годината ще се състоят и трите големи леви дискусии- какво се случи с лявото в света, Европа и България. Планът е начертан. Започваме в края на септември и началото на октомври първата дискусия, която обхваща Великобритания, Германия и Франция, както и левия проект на България. След това ще продължим с втората, която е Югоизточна Европа и третата е лявото на Балканите и проектът на БСП за развитие на лявото. Извън това, до края на годината ще се запознаем със секторни политики и въпроси. Сред тях са – разглеждане на изпълнението на Националната здравна стратегия-2014 – 2020, обсъждане на състоянието на енергетиката, позиция на НС за влизането на ERM2, позиция по Шенген, приоритети в областта на отбраната и въоръжените сили, социална политика, работата на Съюза на жените, на ветераните и младежкото движение. В този план обаче, бих искала да отбележа една особено важна тема, върху която да обърнем сериозно внимание – политиката на правителството по отношение на местната власт и общините. Ясни са грешките, които са направени досега и които сме отбелязвали – прехвърляне на задължения към общините, без финансова обосновка и без гарантиране на финанси в бюджета на общините, за да може да изпълняват функциите си. Обсъжда се нов Закон за публичните финанси, който представлява нов удар по общините с мотивите, че трябва да се дисциплинират някои кметове, които злоупотребяват със средства. Но затова си има други закони. Който злоупотребява, носи отговорност по наказателното право и закони. Това дисциплиниране променя много картината на местната власт в страната. Криейки се зад това дисциплиниране, правителството налага забрани за всички кметове, но го заобикаля с решения и постановления на МС, с които компенсира своите кметове, или онези, които сметне за добре. През август, само с едно постановление, даде 20 милиона за 31 общини на ДПС, 10 милиона за 14 общини на ГЕРБ и 1 милион за две общини на БСП. Във всички общини има български граждани с равни права. И би трябвало на прага на бюджета за 2018 г. напълно да се преосмисли политиката за местната власт. Правителствата на Бойко Борисов винаги са планирали занижени приходи. Умишлено реализират излишъци, не ги вкарват в парламента за обсъждане, а ги разпределят с постановления – там, където им е удобно. Това е още един начин за разделяне на българските граждани на едни, които живеят в едни общини и на други- Ясно ни е огромното различие в регионите в България и подобна политика задълбочава проблема, а не го решава. Тъй като сте представители на партията от цялата страна. Вие общувате с кметове, общински съветници и местни органи на власт. Моля, до края на годината за сериозен контакт с тези хора, обсъждане на проблемите и тяхното изнасяне пред обществото и търсене на тяхното решение в парламента. Допълвам още един елемент към тази политика и отношение. Наши кметове са подложени на натиск с условие, което е противозаконно – или влизате във водните асоциации, или ви спираме парите по другите проекти. Това е абсурд. Това е натиск върху кметове, обратно на всички законови изисквания да се подлагат на такъв рекет. В случаите, с които сме запознати от нашите кметове, това ще доведе до увеличаването на цената на водата. Тоест ще страда населението на тези общини. Разбира се, има още проблеми в местната власт. Предстои ни среща с нашите кметове и ви моля, като наши представители в общините – тези проблеми да стоят остро на нашето внимание до края на годината. Що се отнася до парламентарната група и това което започва с откриването на новия сезон- с какво започваме? Правителството на Бойко Борисов и Валери Симеонов стартира политическия сезон с програма най-накрая след три месеца.  Програмата е отстъпление от предизборните им обещания. Десетки приоритети, т.е. липса на приоритети. Стотици мерки, които не са съобразени една с друга, а някой от тях си противоречат. Ние какво правим? Изпълнение на предизборната програма, което трябва да продължи. Досега сме се ангажирали с политика на защита на държавната и общинската собственост и сме внесли Закона за публичните предприятия. Политика за защита на малкия и средния бизнес и защита на родното производство. Внесли сме Закон за храните. Законът за ЧСИ, който представлява част от политиката ни за борбата с монополите. Грижа за доходите и слабите хора – внесено е преизчисление за увеличение на всички пенсии, предлагане на различни законопроекти за защита на деца, хора с увреждания, защита на работници, които не са си получили заплатите от фалирали предприятия. Образованието – промени в Закона за предучилищното и училищно образование са внесени. Съдебна реформа – внесени са промени в НК и НПК за съкращаване на процеса и неговата прозрачност. Няма да изреждаме и другите неща, направени от парламентарната група, защото ги знаете. Продължаваме изпълнението на своята програма без отстъпление от това, с което сме се ангажирали пред хората по време на предизборната кампания. Предлагам ви да си поставим една стратегическа цел и тя е- борбата с бедността и увеличаване на доходите. Това е цел. Средствата за постигането й са поне три– промени в образованието, акцент върху икономика и производство, и борба с корупцията. Образованието – всички реформи, с които правителството се хвали сега не дават резултат. Даже обратното – задълбочават проблемите. Защото през лютото се наложи българските учители да оценяват по 256 учебника. Едва сега се пишат наредбите и подзаконовите нормативни актове и е хаос в цялата образователна система. Ако проследим тенденцията в годините – расте процентът на българските деца, които напускат училище. 39% е неграмотността. Извод: реформата не дава резултат. Ето защо поставяме като акцент в нашата работа – образованието. С изпълнение на предизборните си ангажименти – настояваме отново – за един учебник в един клас за цялата страна, който да бъде държавна политика, изготвен от Министерството на образованието. Защото в резултат на реформите се стигна до абсолютния абсурд да имаме черно-бели учебници за бедни деца и цветни за богати. Това е тежка дискриминация, разделение на обществото, вече и с децата. Ние не може да допуснем това. Ще настояваме за нашите промени в Закона за училищно и предучилищно образование, защото проблемът няма да се реши с насилственото вкарване на децата в клас. Причините за влошеното образователно равнище са две, казват експертите – бедност и неефективност на образователната система. Трябва да ги отстраним, за да има ефект в политиката. Икономика. Продължава тенденцията в българската икономика – големите да изяждат малките. Малкият и среден бизнес е на колене. Вие сте в страната и сигурно всеки ден се срещате с такива примери и оплаквания на собственици на малки, средни микрофирми. Подложени са на натиск – административен и политически, на нелоялна конкуренция, принудени са да освобождават хора от работа и да закриват фирмите. Ето защо, разбирайки че няма как да се преодолее бедността и да се увеличат драстично доходите без да има производство и икономика, ще се съсредоточим и в тази сфера. Ще спомена само по една от мерките, които предлагаме, защото вие познавате нашата програма. Например, ние ще предложим нов закон за Банката за развитие. Банката за развитие беше създадена като инструмент за подпомагане на малък и среден бизнес. И се превърна в инструмент за финансиране на шест, седем в България. А малкият и средният бизнес нямат достъп до нея. Ще предложим нов закон, в който да се намалят лимитите на кредити и да се предоставят само на малки и средни фирми, такива каквито са изискванията на закона за малки и средни предприятия. Корупция. Уважаеми другарки и другари. Говорили сме си за паралелната държава, която краде, по независими експертизи, по 10 милиарда годишно от джоба на всеки българин. Само да припомня, че преизчислението на всички пенсии на година струваше около 1 милиард. Помощта за децата с увреждания струва 70 милиона лева. Виждате за какво говорим на фона на 10 милиарда кражби! Дългът на България, който взеха от 10 милиарда, е това, което така наречената паралелна държава окраде от нас, обогатява и облагодетелства  една малка група хора от България. Освен че живеем в такава държава, като че ли живеем и в два паралелни свята – на управляващите и на реалния живот. Бих искала да ви цитирам няколко неща само от вчерашния ден, за да видите двете реалности, в които живее България. Управляващите сутринта в парламента: „Добрите новини бележат началото на новия политически сезон. Няма да отстъпим, както и досега от политиките  за ликвидиране на неграмотността. Укрепването на обществения ред и сигурността продължават да бъдат сред законодателните ни приоритети. Няма да си затваряме очите пред криминогенната обстановка в страната. Цветан Цветанов. И новините, каквито ги чухме вечерта от екраните. Цветанов каза на опозицията –  печеленето на симпатии не минава през фалшивите новини. Уважаеми журналисти, вярвам, че вашите новини не са фалшиви. Но на тази картина, която той очерта сутринта в парламента, вечерта чухме следното: „В Пазарджишко 6 годишно дете застреля собственик на заведение, роднините се съмняват, че се прикрива убийство. Баща се дрогира пред дете в заведение. Агресия в метрото в София- мароканец извади нож и нападна младеж. Столичната полиция издирва двама маскирани, които нападнаха мъж пред ресторант. Колата, с която е отвлечен сина на бизнесмен е била с полицейска лампа”. И така нататък до края на всички вечерни новини. Паралелен свят, нали. Единият в представите на управляващите, другият-  в реалния живот. Затова обществото очаква алтернатива на това управление. И нека този политически сезон да бъде сезонът на алтернативата за „БСП за България”. Да започнем с антикорупционното законодателство, защото разбираме, че не можем да направим нищо друго, ако не спрем политико-бизнес-олигархичната мафия, която краде тези 10 милиарда, за да ги преразпределим към онези социални слоеве, които имат нужда от тези пари. Антикорупционният закон е част от тази битка с паралелната държава. Той ви бе изпратен преди месец, на всеки член на НС на БСП. Тук бих искала да кажа принципните неща от него. Направихме среща с професионалните гилдии – Съюз на съдиите, ВАС, Главна прокуратура, президентът на Републиката. Предстои ни среша с ВКС, поради факта, че председателят му Лозан Панов отсъстваше досега. Продължават тези дискусии, но вие днес ще имате окончателната дума- какво правим в този закон, кога го внасяме, като бележки – ваши и от професионалната гилдия отразяваме и действаме другата седмица. Днес искам да кажа само няколко неща. Управляващите предлагат поредната имитация на борба с корупцията за отчет пред предстоящия мониторингов доклад. Защо имитация. Тяхното предложение е орган, който събира информация, констатира административни нарушения и издава предписания. Не е предвидено техният орган да се бори с престъпленията, там не е предвидено да се борят с корупционни престъпления. Не е предвидено да има разследване, да се събират веществени доказателства. Да се предават на прокуратура и съд, и да има справедливост – целта на тази съдебна реформа,която ние готвим. Разликата при нас е, че бихме искали този орган да се занимава с разследване, да гарантира разделение на властите и взаимен контрол между тях, да завършва целия процес- с внасяне в прокуратурата на доказателства, евентуално обвинителен акт, евентуално присъда. Тоест да се извърви дългия път от превенция, събиране на доказателство, обвинения и присъда – истинската борба с корупцията.   Обикновено в такива ключови моменти, защото това е ключов момент за битката с корупцията, се използва едно политическо клише – имаме ли политическа воля. Аз бих го казала по друг начин. В историята има едно събитие, което по конкретен повод е възникнало, но след това исторически се е насложил един израз, който е ключов за такива моменти и е: Alea iacta est – Зарът е хвърлен, и няма връщане назад. В такъв момент се намираме другарки и другари. Или започваме  истинска борба с корупцията и разбираме това, или за пореден път има имитация, народът няма да го разбере и ще помете всички. Защото във всички години на прехода, имитация за борба с корупцията много– резултат, никакъв. Чувството за несправедливост продължава да расте. Аз моля за позиция – тръгваме ли като един в тази битка? Разбираме ли важността на момента. И тръгваме ли като юмрук в битката с паралелната държава- с действие, а не само на думи. Опитват се в последните дни по различни начини да ни внушават, че трябва да направим общ законопроект с ГЕРБ, да вземем от двата най-доброто, да се обединим и в името на България, да спрат политическите дрязги и веднъж завинаги да решим проблема с корупцията. Ще го направим при няколко условия. Те са– този орган да се занимава с разследване, а не с констатации, тоест истинско събиране на доказателства. Този орган да се занимава с корупционни престъпления  по високите етажи на властта, а не с констатиране на административни нарушения. И този орган да има председател, назначен от президента на републиката. Това е принципен въпрос. Ние не правим закон за едно правителство, и за един президент. Ние сме сериозна партия и предлагаме трайно законодателство. Днес правителството е на Бойко Борисов. Утре ще е наше. Законът е принципен и не може изпълнителната власт да си назначава председателя на органа, който ще ги контролира и председателят да предлага членовете, които ще контролира. Този, който краде от четири тона суджук до няколко милиона в НДК- ще си назначава хората, които ще го контролират. Къде е принципът в това? Нека да има разделение на властите и взаимен контрол, както и- власт  власт възпира. Това са нашите изисквания, за да пристъпим към правене на общ закон. Ние не сме опозиция на инат, но сме с воля за истинска борба с корупцията. Ако обаче зад каузата в името на България, която да е благородна и ние винаги сме уважавали, ако зад името на България отново стои стремежа на политико – олигархичната мафия да се скрие и да си гарантира и през този сезон съхранение и увеличение на личното богатство за сметка на националното – без нас на тези преговори!     АКО ВИДИТЕ НЕЩО ЛЮБОПИТНО, НЯКОЕ НАРУШЕНИЕ ИЛИ ПРЕСТЪПЛЕНИЕ, СНИМАЙТЕ И ПРАЩАЙТЕ ВАШИТЕ СИГНАЛИ НА МЕЙЛА НА „ТРУД“ – trud@trud.bg и trudonline@gmail.com", "date": "2017.09.02", "title": " Нинова: Правителството стартира политическия сезон с програма, която е отстъпление от предизборните им обещания"}
